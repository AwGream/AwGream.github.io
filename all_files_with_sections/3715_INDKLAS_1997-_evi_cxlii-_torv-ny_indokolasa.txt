1997. évi CXLII. törvény indokolása

a társadalmi szervezetek által használt állami tulajdonú ingatlanok jogi helyzetének rendezéséről

-----STARTING---POINT---ALTALANOS--- 

A társadalmi szervezetek kezelői jogának megszüntetéséről szóló 1990. évi LXX. törvény (Tv.) kártalanítás nélkül elvonta a társadalmi szervezeteknek az állami tulajdonú ingatlanokra vonatkozó kezelői jogát azzal, hogy a későbbiekben külön törvény rendezi ezek jogi helyzetét. A rendezésre 1992-ben törvényjavaslat készült, de a törvény nem született meg.

A törvényi rendezésig, illetőleg az abban foglalt határidőig a társadalmi szervezeteket ingyenes használati jog illeti meg arra az ingatlanra, amelyre vonatkozó kezelői jog a Tv. folytán megszűnt.

A Tv. hatálya alá tartozó ingatlanok a Kincstári Vagyoni Igazgatóság (KVI) kezelésében vannak.

A most elfogadott törvény célja egyrészt a rendezetlen jogi helyzetből is következő vagyoncsökkenés (az ingatlanok felújításának, karbantartásának elmaradás) megszüntetése. Rendezni kívánja továbbá a törvény a központi költségvetési támogatásban részesülő, a Tv. alapján jelenleg ingatlant ingyenesen használó (volt kezelő) társadalmi szervezetek elhelyezését az e célra szolgáló ingatlanok ingyenes tulajdonbaadásával. Bérleti jog illeti meg a használó társadalmi szervezetet a tevékenysége gyakorlásához szükséges (pl. planetárium stb.) ingatlanra. Ingyenes használat csak abban a szűk körben marad fenn, ahol a tulajdonbaadásnak az ingatlan jellegéből (pl. műemlék) adódó akadálya van.

A törvény lehetőséget nyújt arra, hogy pályázat útján, a demokrácia követelményeinek megfelelően, bizottság döntésével egyéb társadalmi szervezetek és alapítványok is megszerezhessék az elhelyezésük céljára szolgáló ingatlan tulajdonjogát.

Mindezzel a jogalkotó érvényesíteni kívánja a társadalmi szervezetek tulajdonában, vagy egyéb jogcímen használatában lévő ingatlanokkal szemben azt a követelményt, hogy azok a jövőben is társadalmi célokat szolgáljanak.

-----STARTING---POINT---RESZLETES---

A törvény alkalmazási köre

Az 1. §-hoz

A törvény 1. §-a a Tv. tárgyi hatályát állapítja meg.

A társadalmi szervezetek tulajdonszerzése

A 2. §-hoz

A törvény 2. §-ának (1) bekezdése kinyilvánítja, hogy a Tv. 2. §-a alapján ingyenes használatba került ingatlanokat az ingyenesen használatra jogosult szervezet tulajdonába kell adni, feltéve, hogy az a szervezet elhelyezését szolgálja és a tevékenységéhez szükséges mértékűnél nem nagyobb. E rendelkezés a 2. § (2) bekezdésében előírt feltételekkel kiterjed a Tv. 4. §-ában meghatározott harmadik személyre is.

A (3) bekezdés definiálja a „tevékenységhez szükséges mértékű ingatlan” fogalmát, méghozzá akként, hogy együttes feltételként határozza meg azt, hogy az ingyenes használó a Tv. hatályba lépésétől kezdődően tevékenysége gyakorlásához indokolt mértékben folyamatosan, ténylegesen és közvetlenül gyakorolja használati jogát. Nem következik be tehát a tulajdonbaadási kötelezettség abban az esetben, ha az előbb említett feltételek közül akárcsak egy is hiányzik.

A (4) bekezdés a szervezet elhelyezését szolgáló ingatlan fogalmát határozza meg akként, hogy az iroda mellett ebbe a kategóriába sorolja az irodához kapcsolódó egészségügyi, szociális és egyéb kiszolgáló helyiségeket is.

Speciális rendelkezést tartalmaz az (5) bekezdés arra az esetre, ha jelen törvény hatálya alá tartozó ingatlan kezelői jogát, vagy azt megelőzően tulajdonjogát az érintett társadalmi szervezet korábban ellenértékért, saját anyagi eszközeiből szerezte meg. A saját anyagi eszközből szerzés tényének bizonyítási terhét a társadalmi szervezetre helyezi.

A (6) bekezdés azt az esetet szabályozza, ha a társadalmi szervezet tulajdonában álló ingatlant más társadalmi szervezet jogszerűen használja és más ingatlan tulajdonjogát kívánja megszerezni. Abban az esetben szerezhet más ingatlant, ha az előzőt saját eszközeiből szerezte vagy annak tulajdonjogáról lemond.

A tulajdonszerzés szabályai

A 3. §-hoz

A törvény 3. §-a - figyelemmel arra a rendező elvre, mely szerint a társadalmi szervezetek tulajdonába csak a szükséges méretű ingatlanok kerüljenek - akként rendelkezik, hogy a társadalmi szervezet tulajdonába az épülettel együtt csak az építésügyi előírások szerint nem osztható, minimális méretű telek kerüljön. Abban az esetben, ha az a telek, amelyen az érintett épület áll, „műszakilag” osztható, a telekalakítást a tulajdonbaadás előtt el kell végezni.

A 4. §-hoz

A törvény 4. § két bekezdése - figyelemmel a gyakorlatban felmerülő ilyen esetekre - rendezi azokat a helyzeteket, amelyeknél a tulajdonbaadás következtében közös tulajdon fog létrejönni.

Az 5. §-hoz

A törvény 5. §-ának (1)-(3) bekezdése rendelkezik azokról az esetekről, amelyekben az ingatlan tulajdonjoga jogszabály erejénél fogva nem ruházható át, illetőleg a műemlékvédelem alatt álló épületekről és a védett természeti területen lévő ingatlanokról. Ha jogszabály egyébként nem tiltja, műemléki védelem alatt álló épület és a védett természeti területen lévő ingatlan a környezetvédelmi és területfejlesztési miniszter hozzájárulásával adható a használó tulajdonába, feltéve, hogy a használó a miniszter által előírt feltételeket - melyek értelemszerűen az ingatlan védett jellegével függhetnek össze - elfogadja.

A (4) bekezdés a tulajdonszerzés további feltételeként írja elő, hogy a használónak ne legyen köztartozása, illetőleg ha ilyen van, a hatáskörrel rendelkező hatóságokkal történt megegyezés alapján azt előre meghatározott részletekben törlessze.

A 6. §-hoz

A 6. § a törvényben szabályozott ingatlantulajdon szerzésekhez teljes adó- és illetékmentességet biztosít.

A 7. §-hoz

A törvény 7. §-a következetesen érvényesíti azt az elvet, hogy a tulajdonbaadás célja az érintett társadalmi szervezetek elhelyezése és a működésükhöz szükséges ingatlan biztosítása, és ennek érdekében 15 éves elidegenítési és terhelési tilalmat rendel el a tulajdonba adott ingatlanok vonatkozásában.

A (2)-(5) bekezdések némileg oldják az (1) bekezdés szigorú szabályát. Lehetővé teszik a KVI hozzájárulásával az ingatlan megterhelését, ha az az ingatlan felújítását, korszerűsítését szolgáló hitelhez kapcsolódik, illetőleg az ingatlan elidegenítését, ha annak célja azonos vagy hasonló célú ingatlan cseréje, vásárlása vagy építése. Ugyanakkor a törvény szigorúan kizárja a haszonszerzés lehetőségét, ugyanis teljes eladási árat kell fizetni a költségvetésbe, ha az új ingatlan tulajdonjogát 1 éven belül nem szerzi meg a társadalmi szervezet, illetőleg az épített ingatlanra 4 éven belül nem szerez használatbavételi engedélyt. Ugyancsak az ingatlan elidegenítéséből származó esetleges haszonszerzés lehetőségét korlátozza az a rendelkezés, amely a különbözetnek a központi költségvetésbe való befizetését írja elő arra az esetre, ha az elidegenített és a megszerzett ingatlan vételárának különbözete - természetesen az elidegenített ingatlan javára - az 50%-ot meghaladja.

A 8. §-hoz

Szintén a törvény alapvető elveit érvényesítendő a 8. § előírja azt, hogy a tulajdonba adást követő 15 éven belül a tulajdonos az ingatlant a szervezet elhelyezésére, illetőleg az alapszabályban meghatározott működési célját szolgáló tevékenységre használhatja. Ha a tulajdonos e kötelezettségének nem tesz eleget, a törvény a legszigorúbb szankciót alkalmazza, ugyanis ebben az esetben tulajdonjogát elveszti.

A 9. §-hoz

A törvény 9. §-a rendelkezik arról az esetről, ha a tulajdont szerző társadalmi szervezet a tulajdonszerzéstől számított 15 éven belül megszűnik. E rendelkezés is következetes a korábban már említett elvekhez, ugyanis a jogutód nélküli megszűnés esetére, illetőleg arra az esetre, ha a jogutód nem vállalja a saját célra való használat kötelezettségét, akként rendelkezik, hogy az ingatlan tulajdonjoga az államra száll vissza.

A 10. §-hoz

A törvény 10. §-a rendelkezik arról az esetről, ha az érintett ingatlant az elidegenítési és terhelési tilalom ideje alatt végrehajtási eljárás keretében értékesítik. Ebben az esetben a hitelezők kielégítése után esetlegesen megmaradó bevétel a központi költségvetést illeti.

A 11. §-hoz

A törvény 11. §-a arra a speciális esetre nézve, amikor a társadalmi szervezet azon a jogcímen szerzi meg az ingatlan tulajdonjogát, hogy a kezelői jogot korábban ellenértékért saját anyagi eszközéből szerezte, mellőzi azokat a korlátozásokat, amelyeket a törvény által érintett egyéb ingatlanok tekintetében előír.

A tulajdonba adásra vonatkozó eljárás

A 12-14. §-hoz

A törvény szerint a tulajdonba adásra a használó és a KVI által megkötött szerződés alapján kerül sor, az ingatlan könyvszerinti értékén.

A társadalmi szervezetek a törvény hatályba lépésétől számított két hónapos, jogvesztő határidőn belül jelenthetik be igényüket a tulajdonjog megszerzése iránt.

A szerződéstervezetek megküldésétől számítva két hónapos jogvesztő határidő áll rendelkezésre a szerződések aláírására.

Bérleti jog

A 15. §-hoz

A törvény 15. §-a szerint a használó társadalmi szervezetet bérleti jog illeti meg a működési céljaira használt ingatlanra abban az esetben, ha a 2. § (3) bekezdése alapján az ingatlan tevékenységéhez szükséges mértékű, azonban az ingatlan nem adható a tulajdonába vagy nem igényli a tulajdonba adást.

A piaci bérleti díjhoz viszonyítva a KVI maximum 70%-os kedvezményt adhat a bérleti díj megállapításánál, feltéve, hogy az ingatlanban folytatott tevékenység nem anyagi haszonszerzést szolgál.

A használat joga

A 16. §-hoz

Abban az esetben, ha a társadalmi szervezet által használt ingatlan azért nem adható tulajdonba, mert azt jogszabály kizártja (törvény 5. §), a társadalmi szervezet fennálló használati jogát meg kell újítani. A használati jog megújítására a tulajdonba adásra vonatkozó rendelkezéseket - természetesen ideértve a korlátozó rendelkezéseket is - kell értelemszerűen alkalmazni. A 16. § alapján megújított használat jogára a törvény egyértelművé teszi, hogy a Ptk-nak a használatra vonatkozó rendelkezéseit kell alkalmazni azzal a kiegészítéssel, hogy a használó viseli az ingatlan fenntartásával, üzemeltetésével, karbantartásával és felújításával kapcsolatos költségeket.

A használati jog megszűnése

A 17. §-hoz

A törvény 17. §-a rendelkezik arról, hogy a használónak a törvény hatályba lépését megelőző használati jogcíme mindenképpen megszűnik, vagy akkor, amikor a törvényben említett jogcímek alapján új jogcímet szerez a használatra, vagy akkor, amikor a jogvesztő határidők eltelnek. Ez a szabály arra az esetre is vonatkozik, ha a használó új jogcímet csak a korábban használt ingatlan egy meghatározott részére szerez.

Társadalmi szervezetek, alapítványok tulajdonszerzése pályázat útján

A 18. §-hoz

A törvény 18. §-a rendelkezik azokról az ingatlanokról, amelyek vonatkozásában a jogcímek megújítására nem kerül sor, és amelyek tekintetében a KVI-nek e törvény hatályba lépéséig nem keletkezett jogszabályon vagy határozaton alapuló elhelyezési kötelezettsége. A törvény szerint ezen ingatlanok tulajdonjogát pályázat útján a bejegyzett társadalmi szervezetek és alapítványok szerezhetik meg ingyenesen. A 18. § (3)-(5) bekezdése tartalmazza a pályáztatás legfontosabb szabályait.

Egyéb rendelkezések

A 19. §-hoz

A törvény 19. §-a rendezi azt az esetet, amikor a használó nem kap ingyenesen a tulajdonába ingatlant, illetőleg használati joga a 16. § alapján nem kerül megújításra. Ebben az esetben az ingatlanon általa jogszerűen végzett értéknövelő beruházás értékét (Ptk. 361. §) meg kell neki téríteni, feltéve, hogy a beruházást nem központi vagy helyi költségvetési forrásból végezte. Értelemszerűen a bizonyítási teher ez esetben is a használót illeti.

A 20. §-hoz

A törvény hatálya alá tartozó azon ingatlanok, amelyeket a KVI használ, a Magyar Állam tulajdonában maradnak, s a KVI vagyonkezelésébe kerülnek.

A 21. §-hoz

A törvény 21. §-a rendelkezik azokról az ingatlanokról, amelyek a törvényben felsorolt jogcímeken nem kerülhetnek hasznosításra. Ezen ingatlanok további hasznosításáról a KVI-nek kell gondoskodnia azzal a megkötéssel, hogy azt a társadalmi szervezetet, amely az érintett ingatlant a törvény hatályba lépésekor jogszerűen és ingyenesen használja, előbérleti jog illeti meg.

A 22. §-hoz

A törvény 22. §-a rögzíti, hogy a törvény hatálya alá tartozó ingatlanok vonatkozásában a Ptk., valamint a lakások és helyiségek bérletére és elidegenítésére vonatkozó egyes szabályokról szóló 1993. évi LXXVIII. törvény rendelkezéseit is alkalmazni kell.

A 23. §-hoz

A törvény 23. §-a kötelező érvénnyel írja elő a Kincstári Vagyoni Igazgatóság részére, hogy a törvény hatályba lépését követő 5 munkanapon belül, két országos napilapban, két alkalommal hirdesse meg, hogy az igénybejelentéseket milyen címre és milyen tartalommal kell megküldeni.

-----STARTING---POINT---VEGE---

Hatálybalépés

A 24. §-hoz

A törvény 24. §-a rövid, 15 napos határidővel lépteti hatályba a törvényt, figyelemmel arra, hogy a végrehajtásához nincs szükség hosszabb felkészülési időre.

Módosuló jogszabályok

A 25. §-hoz

A törvény 25. §-a tartalmazza azokat a módosító rendelkezéseket, amelyek a törvény elfogadása miatt váltak szükségessé a Tv.-ben.

A törvény 25. §-ának (2) bekezdése tekintetében - a szakszervezetekkel összefüggésben - kiemelendő: A Tv. valamennyi társadalmi szervezet kezelésében lévő állami tulajdonú ingatlan kezelői jogát megszüntette úgy, hogy egyidejűleg az érintett ingatlanok használatát a korábbi kezelői jog birtokosainak változatlanul biztosította, ingyenes használati jog formájában. A törvény ideiglenes jelleggel született meg. Nem vette figyelembe, hogy az adott állami tulajdonú ingatlant esetleg a korábbi kezelő építette, illetve sok éven, évtizeden át az ingatlan értékével felérő fenntartási, bővítési és beruházási tevékenységet végzett. Ez utóbbi gyakorlat jellemző volt a szakszervezetek kezelésében, majd használatában álló ingatlanok tekintetében.

A Tv. hatálybalépése óta eltelt hat évben a törvény által érintett ingatlanok sorsa nem rendeződött; azért sem, mert a törvény által érintett társadalmi szervezetek köre rendkívül szerteágazó és más-más használatuk gyakorlata is. A szakszervezetek az elmúlt években megoldották egymás között - törvényi jóváhagyással - a korábbi szakszervezeti tulajdonban álló ingatlanok tulajdonjogának a régi és új szakszervezetek közötti megosztását. Gondoskodtak az állami tulajdonú, használatukban lévő ingatlanok megfelelő szintű, gyakran a használati joggal együttjáró kötelezettségeiket meghaladó szintű fenntartásáról, állaguk megóvásáról és megfelelő, céljaikat szolgáló használatáról. Az ingatlanok tulajdonjogának rendezése a szakszervezetek további tevékenysége érdekében halaszthatatlan. Ez a rendezés a szakszervezetek tevékenységének társadalmi súlyára és elismert szükségességére figyelemmel az általuk korábban kezelt, napjainkban törvényesen használt állami tulajdonú ingatlanok tulajdon jogának részükre történő átadásával valósulhat meg.