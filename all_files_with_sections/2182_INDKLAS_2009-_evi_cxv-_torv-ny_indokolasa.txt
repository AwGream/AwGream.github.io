2009. évi CXV. törvény indokolása

az egyéni vállalkozóról és az egyéni cégről

-----STARTING---POINT---ALTALANOS--- 

A törvény célja az egyéni vállalkozókra vonatkozó szabályok egyszerűsítése, a belső piaci szolgáltatásról szóló 2006/123/EK irányelv (a továbbiakban: Irányelv) rendelkezéseivel összhangban álló szabályozás kialakítása, valamint az egyéni cég ma szinte teljes egészében hiányzó szabályainak megteremtése, ezzel összefüggésben az egyéni vállalkozó és az egyéni cég viszonyának tisztázása, az egységes terminológia átvezetése a kapcsolódó jogszabályokban. Az új szabályok tervezett hatályba lépése 2010. január 1-je.

1. Az egyéni vállalkozókra vonatkozó új szabályok

Az Irányelv és az egyéni vállalkozókra vonatkozó új szabályozás kapcsolata

Az Irányelv alapvető célja, hogy megteremtse azt a jogi keretet, amely révén bármely uniós tagállamban letelepedett szolgáltatók az Unió teljes területén szabadon folytathatják szolgáltató tevékenységüket, akár úgy, hogy bármely más tagállamban telepednek le, akár úgy, hogy határon átnyúló szolgáltatást nyújtanak, ennek során pedig a minimumra csökkenti az adminisztratív terheket, leginkább az engedélyezési rendszerek szűk keretek köré szorításával. Az egyéni vállalkozóra vonatkozó új szabályok és az Irányelv viszonyának legfontosabb elemei az alábbiak:

1. Az Irányelv, és így az azt átültető, a szolgáltatási tevékenység megkezdésének és folytatásának általános szabályairól szóló törvény az egyes tevékenységek szempontjából szabályoz, míg a jelen törvény a tevékenységet végző egyéni vállalkozóra, vagyis a tevékenység folytatásának jogi formájára állapít meg szabályokat. Ezen szabályok közül a legfontosabb, hogy az Irányelv rendelkezései következtében a hatályos szabályok alapján az egyéni vállalkozói tevékenységre vonatkozó engedélyezési rendszer nem tartható fenn, ezért az egyéni vállalkozók a jövőben már csak bejelentik az egyéni vállalkozói tevékenység folytatásának szándékát.

2. Az Irányelv csak a szolgáltatásokra (pontosabban azok egy részére) vonatkozik, míg az egyéni vállalkozóra vonatkozó szabályozás a termelőtevékenységet folytatni kívánókra is. Az egyéni vállalkozókra vonatkozó új szabályozás a tevékenységeknek csak viszonylag szűk körére nem vonatkozik, ezért olyan tevékenységekre is alkalmazandó lesz, amelyre az Irányelv rendelkezéseit egyébként nem kellene alkalmazni.

3. Az egyéni vállalkozókra vonatkozó szabályozás nem érinti a határon átnyúló szolgáltatásokat, csak a hazánkban letelepedett vállalkozók tevékenységét szabályozza.

Az egyéni vállalkozói tevékenység megkezdése az egyéni vállalkozásról szóló 1990. évi V. törvény (a továbbiakban: Evtv.) szabályai alapján

Jelenleg az egyéni vállalkozói tevékenység megkezdésével kapcsolatos eljárás az Irányelv alapján engedélyezési rendszernek minősül. Ennek során az egyéni vállalkozói tevékenységet folytatni kívánó a székhelye szerint illetékes körzetközponti jegyzőtől az okmányirodában kérelmezheti az egyéni vállalkozás alapítását, illetve az annak feltételéül szolgáló egyéni vállalkozói igazolvány (a továbbiakban: igazolvány) kiváltását. A kérelemhez mellékelni kell a kizáró okok hiányáról szóló eredeti igazolásokat (így az erkölcsi bizonyítványt, az adó,- vám- vagy társadalombiztosítási tartozás hiányáról szóló igazolást, stb.), adott esetben ideértve a képesítés meglétét igazoló okiratot vagy az engedélyt is. Ebből következően az okmányirodák a jelenleg érdemben vizsgálják például azt is, hogy a kérelmező rendelkezik-e a tevékenységhez szükséges képesítéssel, ami a gyakorlatban komoly nehézségeket okoz és nem egyszer az igazolvány kiadásának megtagadásához vezet. A kérelem elintézésére jelenleg az általános ügyintézési határidő (30 nap, amely egyszer meghosszabbítható) vonatkozik.

Mivel az egyéni vállalkozói tevékenység a ma hatályos szabályok szerint csak igazolvány birtokában folytatható, az igazolvány kiváltásának illetéke (jelenleg 10 000 Ft) megkerülhetetlen költséget jelent. Az igazolvány kizárólag az okmányirodában és csak személyesen vehető át, képviseletnek nincs helye.

A hatályos szabályozás nem választja szét következetesen a tevékenységre való jogosultságot az igazolványra való jogosultságtól így az igazolvány kiállításának akadályai valójában a tevékenység végzésének további akadályait jelentik. Így fordulhat elő az is, hogy amikor az egyéni vállalkozói igazolványról szóló 129/2000. (VII. 11.) Korm. rendelet az igazolvány érvénytelenségének eseteit említi, valójában a tevékenység folytatásának további kizáró okait adja meg.

A jelenlegi szabályok szerint a változás-bejelentés is kizárólag személyesen kérhető és amennyiben ez az igazolvány cseréjét is eredményezi, csak illeték megfizetése mellett (3 000 Ft) történhet.

Az egyéni vállalkozói tevékenység megkezdése a törvény új szabályai szerint

Az egyéni vállalkozói tevékenység megkezdését a tervezett szabályok szerint továbbra is a körzetközponti jegyzőnél kell majd bejelenteni Az egyéni vállalkozók nyilvántartását vezető szerv a Közigazgatási és Elektronikus Közszolgáltatások Központi Hivatala (a továbbiaknak: KEKKH) maradna (a törvény a körzetközponti jegyzőt és a KEKKH-t sem nevesíti, azok kijelölésére kormányrendeletben kerül majd sor). A bejelentést követően a körzetközponti jegyző automatikusan, haladéktalanul, elektronikus úton beszerzi az egyéni vállalkozó adószámát és statisztikai számjelét, ezt követően a nyilvántartásban kezelendő adatokat haladéktalanul, elektronikus úton továbbítja a KEKKH felé. Az új szabályok alapján ugyanis, a felelősségi viszonyok egyértelművé tétele érdekében a nyilvántartásba adatokat rögzíteni, módosítani és törölni a körzetközponti jegyző nem, csak a KEKKH lesz jogosult.

Az egyéni vállalkozói tevékenységgel kapcsolatos eljárások kizárólag elektronikus úton, az ügyfélkapun keresztül kezdeményezhetők. Azon bejelentők számára, akik ügyfélkapuval még nem rendelkeznek, a körzetközponti jegyző létrehozza azt. Ennek során lehetőség van arra, hogy a szükséges feltételekkel, ismeretekkel nem rendelkező egyéni vállalkozó az ügyfélkapuhoz szükséges elektronikus levélcíme helyett kézbesítési megbízottja elektronikus levélcímét adja meg.

A körzetközponti jegyző a hozzá elektronikus úton eljutatott bejelentési űrlap alapján a szükséges teendőket azonnal, mérlegelés nélkül végzi el. Amennyiben az űrlap kitöltése hiánytalan volt, további feltételek a bejelentővel szemben a bejelentés során nem támaszthatók.

Az egyéni vállalkozó tevékenységét azután kezdheti meg, ha részére a bejelentésről szóló, a működéséhez szükséges azonosítókat is tartalmazó igazolást megküldték, illetve átadták. Az új szabályozás alapján - az elektronikus ügyintézés és a hatóságok közötti elektronikus kommunikáció révén - erre azonnal, percek alatt kerül sor.

Az egyéni vállalkozói tevékenység a továbbiakban nem köthető egyéni vállalkozói igazolványhoz, annak kiváltása csak lehetőség lesz. Ha az egyéni vállalkozó úgy ítéli meg, hogy működését az igazolvány segítheti, illeték megfizetése mellett az okmányirodától kérheti annak kiadását az ügyfélkapun keresztül, illetve személyesen az okmányirodánál. Az egyéni vállalkozói igazolvány az abban szereplő adatokat (az egyéni vállalkozó neve, tevékenység körei, adó- statisztikai és nyilvántartási száma) közhitelesen tanúsító okirat.

Az egyéni vállalkozók tehát a mai szabályozáshoz képest lényegesen egyszerűbben, gyakorlatilag egy regisztrációt követően megkezdhetik tevékenységüket, a jogszabályoknak megfelelő tevékenykedés utólag ellenőrizhető. Mindez természetesen nem jelenti azt, hogy az egyes, engedélyhez, vagy bejelentéshez kötött konkrét tevékenység szabadon folytatható lenne, hanem azt jelenti, hogy az adott tevékenység „keretét” megadó egyéni vállalkozói tevékenység megkezdése és folytatása lényegesen leegyszerűsödik. Azon tevékenységekre, amelyek a továbbiakban (is) bejelentéshez vagy engedélyhez kötöttek a rájuk vonatkozó ágazati szabályok is alkalmazandók (általánosságban elmondható, hogy az Irányelvet átültető kerettörvény ezen szabályokon is egyszerűsít).

A szabályok az egyéni vállalkozók (adminisztratív) terheit az alábbiak szerint csökkentik:

1. A bejelentési eljárásért (ideértve a változás-bejelentést és a megszüntetést is) illetéket, vagy díjat nem kell fizetni.

2. Tekintettel arra, hogy az Irányelv értelmében eredeti igazolások, vagy hiteles másolatok a bejelentkezéshez nem kérhetők, és tekintettel arra, hogy az ügyintézés elektronikussá válik, a bejelentő a kizáró okok hiányáról bejelentésében nyilatkozik, igazolások, nyilatkozatok csatolása nem kérhető.

3. A továbbiakban az adó-, vám és társadalombiztosítási járuléktartozás nem lesz akadálya az egyéni vállalkozói tevékenység megkezdésének, e tartozások behajtásáról más módon, más eszközökkel szükséges fellépni.

4. A bejelentő az egyéni vállalkozói tevékenység megkezdésével együttesen az adóhatósághoz történő bejelentkezését is elvégezheti, az adózás rendjéről szóló törvényben meghatározott nyilatkozatok megtételével, adatok megadásával.

5. Ha a már egyéni vállalkozóként tevékenykedő olyan tevékenységet akar folytatni, amely engedélyhez, vagy bejelentéshez kötött, az e tevékenységet engedélyező, felügyelő hatóság köteles erről a körzetközponti jegyzőt értesíteni, nem az egyéni vállalkozónak kell a változás bejelentéséről gondoskodnia.

6. Az igazolvány kiállítása nem lesz kötelező, így az annak naprakészen tartásával (változások, rongálódás stb. miatti igazolványcsere) kapcsolatos kötelezettségek az egyéni vállalkozót csak saját választása alapján terhelik. Igazolvány kiváltása esetén azt az okmányirodában személyesen jelenlévő ügyfélnek azonnal ki kell állítani, az elektronikus úton kérelmezett igazolványt a kérelmező részére 5 munkanapon belül postázni kell.

7. A törvény - az érdekképviseleti szervek egybehangzó kérésének megfelelően - megteremtené a szünetelés intézményét annak érdekében, hogy a nem folyamatosan, nem egész évben tevékenykedők egyéni vállalkozókat járulékfizetési kötelezettség ne terhelje arra az időszakra, amikor tevékenységüket nem végzik, anélkül, hogy tevékenységüket meg kellene szüntetni. Mivel a szünetelés legalább egy hónaptól legfeljebb öt évig tarthat, lehetőség van a tevékenység egyéb okokból történő, hosszabb megszakítására is, például külföldi tanulmányok folytatása, beteg családtag ápolása és hasonló okok alapján.

Az új törvény hatályba lépésekor már egyéni vállalkozóként tevékenykedők helyzete

A jelenleg már egyéni vállalkozói igazolvánnyal rendelkező egyéni vállalkozók számára az új törvény hatályba lépésével semmilyen új feladat, kötelezettség nem jelentkezik, hiszen ők már rendelkeznek a szükséges azonosító számokkal, továbbá adataikat, tevékenységüket és a tevékenység folytatásához szükséges nyilatkozataikat a KEKKH és az adóhatóság jelenleg is kezeli. Erre tekintettel az új törvény hatályba lépése miatt tőlük adatszolgáltatás, vagy bármely más közreműködés nem kérhető. A jelenlegi egyéni vállalkozói igazolványok a továbbiakban is használhatóak és a bennük szereplő adatok változásáig alkalmasak lesznek a bennük szereplő adatok közhiteles igazolására.

2. Az egyéni cégre vonatkozó új szabályok

Az egyéni cégre jelenleg létező szabályok olyan szűk körűek, hogy annak következtében a gyakorlat valójában az egyéni cégeket nem is tekinti jogalanynak, csak regisztrált egyéni vállalkozónak.

A Fővárosi Ítélőtábla Polgári Kollégiumának az egyéni cég jogalanyisága tárgyában kiadott ajánlása szerint „Az egyéni cég önálló, az egyéni vállalkozó jogalanyiságától eltérő jogalanyisággal nem rendelkezik. Az egyéni cég a cégbejegyzéstől függetlenül azonos az egyéni vállalkozást folytató természetes személlyel, jogképessége is csak az egyéni vállalkozó természetes személynek van. Az egyéni vállalkozó cégjegyzékbe történő felvétele regisztratív aktus, ami a jogalanyiságok, jogképességet nem érinti.”

Ebből következően számuk is igen alacsony, még a kétezret sem éri el. A törvény célja tehát az egyéni cég szabályainak kidolgozása, hogy a jövőben önálló, az egyéni vállalkozótól elkülönült jogalany legyen.

Az egyéni cég tervezett legfontosabb szabályai az alábbiak:

- Az egyéni cég jogi személyiség nélküli cég lesz, így kiterjedne rá a cégeket szabályozó „alaptörvények”, mint a cégtörvény, a csődtörvény, a számviteli törvény hatálya. Az egyéni cégről szóló törvény eltérő rendelkezése hiányában a gazdasági társaságokról szóló 2006. évi IV. törvény rendelkezéseit kell alkalmazni.

- Egyéni céget kizárólag az egyéni vállalkozói nyilvántartásban szereplő természetes személy alapíthat és annak - szűk körű kivételtől eltekintve - csak egy egyéni vállalkozó tagja lehet, nincs akadálya azonban annak, hogy a tag ügyvezetőt, cégvezetőt bízzon meg.

- Egy természetes személy csak egy egyéni céget alapíthat.

- Az egyéni vállalkozó választhatna, hogy egyéni cége korlátozott, vagy korlátlan felelősséggel működik-e, előbbi esetben pedig maga határozhatná meg azt az összeget, amely erejéig felel, úgy, hogy nem szükséges ezt az összeget induláskor a cég rendelkezésére bocsátani, hanem megteheti később, szükség esetén.

- Egyéni cég alapítása esetén az alapítót törölni kell az egyéni vállalkozói nyilvántartásból, így az addig egyéni vállalkozóként tevékenykedő természetes személy ezt követően már csak egyéni cég keretében végezheti tevékenységét. Ebből következően az egyéni cég vagyona az alapító (tag) magánvagyonából a cég rendelkezésére bocsátott vagyon, az egyéni cég adózott eredménye is a természetes személy tagnál jelentkezik, vagyis az osztalék is az alapító természetes személyt illeti meg.

- Hitelezővédelmi okokból egyéni cég alapítása során az egyéni vállalkozó a nyilvántartásból való törléséig keletkezett tartozásaiért az egyéni vállalkozói tevékenységet végzett magánszemély és az általa alapított egyéni cég egyetemlegesen felel.

- Az egyéni cég gazdasági társasággá alakulhat át, az egyéni vállalkozóvá való „visszaalakulás” fogalmilag kizárt.

A törvény célja az is, hogy az egyéni cég jelenlegi sajátos helyzete miatt kialakult terminológiai ellentmondásokat feloldja, így például, ahol lehet, a félrevezető „egyéni vállalkozás” kifejezést egyéni vállalkozó kifejezéssé javítsa, ahol pedig a jelenlegi törvények az jogi személyiség nélküli gazdasági társaság és az egyéni vállalkozó számára határoznak meg szabályokat, azok hatályát szükséges az egyéni cégre is kiterjeszteni, hiszen az nem gazdasági társaság és többé már nem egyenlő a (cégjegyzékbe regisztrált) egyéni vállalkozóval.

-----STARTING---POINT---RESZLETES---

Az 1. §-hoz

A törvény egyaránt tartalmazza az egyéni vállalkozóról és az egyéni cégről szóló szabályokat, tekintettel arra, hogy egyéni céget kizárólag egyéni vállalkozóként már bejelentkezett személy alapíthat, így a két jogintézmény közötti szoros összefüggés indokolttá tette a közös törvényben történő szabályozást.

A 2. §-hoz

A törvény részben a belső piaci szolgáltatásokról szóló 2006/123/EK európai parlamenti és tanácsi irányelv (a továbbiakban: Irányelv) átültetését szolgálja, azonban kizárólag a hazánkban letelepedett vállalkozókra vonatkozik, a határon átnyúló szolgáltatás keretében végzett tevékenységeket nem szabályozza, az egyéni vállalkozói tevékenység fogalmi eleme, a Magyarországon való letelepedés. A letelepedés fogalma tekintetében az Irányelvet átültető kerettörvény, a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény az irányadó, eszerint a letelepedés: gazdasági tevékenység ténylegesen és tartós, huzamos jelleggel történő folytatása erre a célra szolgáló vagy rendszeresített létesítmény, telep, iroda, üzlet vagy egyéb hely, rögzített felszerelés vagy berendezés útján.

Az új törvény egyértelművé teszi, hogy az egyéni vállalkozó természetes személy, azaz az egyéni vállalkozói tevékenység megkezdésével önálló, elkülönült jogalany nem jön létre, a vállalkozási tevékenység során keletkezett jogok és kötelezettségek a természetes személyt illetik és terhelik.

Az egyéni vállalkozókra vonatkozó szabályozás hatálya alól olyan tevékenységek jelentenek kivételt, amelyek egyébként mindenben megfelelnének az (1) bekezdésben írtaknak, de a rájuk vonatkozó, már meglévő speciális szabályozás miatt nem volt indokolt ebbe a körbe vonni ezeket. A (2) bekezdés lényegében átveszi, de egyértelművé teszi az Evtv. hasonló szabályát, azzal a jelentős különbséggel, hogy az új törvény alapján az őstermelők nem tartoznak majd az egyéni vállalkozóról szóló törvény hatálya alá. A hatályos szabályok alapján nehezen eldönthető, hogy az őstermelő egyéni vállalkozónak minősült-e, vagy sem, hiszen az őstermelők fogalmát megadó, a személyi jövedelemadóról 1995. évi CXVII. törvény (a továbbiakban: Szja tv.) úgy rendelkezik, hogy az őstermelő nem egyéni vállalkozó, ugyanakkor az Szja tv. egyéni vállalkozónak csak az egyéni vállalkozói igazolvánnyal rendelkező vállalkozókat nevezi, amely viszont szűkebb kört jelent az Evtv. személyi hatályánál.

Mivel azonban az őstermelő a hatályos szabályok szerint valójában egy adójogi kategória, szabályozása ezért itt nem indokolt. A jelenleg hatályos szabályok alapján az őstermelők az egyéni vállalkozókétól eltérő őstermelői igazolvánnyal rendelkeznek, az erre vonatkozó eljárási szabályokat külön kormányrendelet tartalmazza, nem indokolt tehát az egyéni vállalkozóról szóló szabályokat is kiterjeszteni rájuk, így például az egyéni vállalkozói nyilvántartásba vétellel, az ezzel kapcsolatos változásbejelentési kötelezettséggel, stb. növeli adminisztratív terheiket.

A 3. §-hoz

Az egyéni vállalkozóként letelepedő személyek körét az Evtv. hatályba lépése óta eltelt hosszú idő alatt módosult kapcsolódó jogszabályok miatt szükséges újrafogalmazni, a cél azonban az, hogy minél szélesebb körben nyíljon lehetőség az egyéni vállalkozói tevékenység folytatására magyarországi letelepedés keretében.

A kizáró okok köre egy lényeges elemmel szűkült: az új szabályok szerint nem jelent kizáró okot a lejárt adó-, vám- vagy társadalombiztosítási járuléktartozás, tekintettel arra, hogy ezeket az erre vonatkozó szabályrendszer alapján, a már meglévő szabályok következetes alkalmazásával kell szankcionálni, az egyéni vállalkozói tevékenységtől való eltiltás nem adekvát eszköze a köztartozás behajtásának.

Egyéni céget csak egyéni vállalkozó alapíthat, ezt követően azonban egyéni vállalkozói tevékenységét meg kell szüntetni annak érdekében, hogy egyértelműek legyenek a vagyoni és felelősségi viszonyok. Ebből következően nem lehet egyéni vállalkozó aki már egyéni céget alapított, annak fennállásáig.

A 4. §-hoz

Az új szabályozás legfontosabb - az Irányelvből következő - eleme, hogy az egyéni vállalkozói tevékenység végzése a továbbiakban már nem engedélyezési rendszerhez kötött, az eddigi, engedélyezésen alapuló szabályozást a bejelentés váltja fel. Az egyéni vállalkozói tevékenységgel kapcsolatos, jelenleg fennálló engedélyezési rendszer az Irányelv értelében nem indokolt így nem tartható fenn.

Az egyéni vállalkozói tevékenységgel kapcsolatos hatósági eljárásokra a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) rendelkezései alapján annak szabályai vonatkoznak. Mivel azonban a Ket. a bejelentés itt szabályozott intézményét nem ismeri, szükséges a Ket. egyes szabályai alkalmazását kifejezetten előírni.

Az egyéni vállalkozói tevékenységgel kapcsolatos eljárásokat az egyéni vállalkozók kizárólag elektronikus úton, az ügyfélkapun keresztül kezdeményezhetik és intézhetik.

Az 5. §-hoz

A törvény jogtechnikai okokból nem nevesíti a bejelentéskor (változás-bejelentéskor, törléskor stb.) eljáró hatóságot, és a nyilvántartást vezető szervet sem. Az eljáró hatóság a körzetközponti jegyző, a nyilvántartást vezető hatóság pedig a Közigazgatási és Elektronikus Közszolgáltatások Központi Hivatala lesz - hasonlóan a hatályos szabályozáshoz - ezek kijelölésére kormányrendeletben kerül sor. Változást jelent, hogy a körzetközponti jegyzők (okmányirodák) országos illetékességgel látják majd tevékenységüket, illetékességük tehát nem kötődik a továbbiakban az egyéni vállalkozó székhelyéhez.

Az egyéni vállalkozói tevékenységgel kapcsolatos eljárások tehát csak elektronikus úton folytathatók le, de a bejelentés megtételét az egyéni vállalkozó személyesen is kezdeményezheti, az eljáró hatóság ügyintézője azonban ebben az esetben létrehozza számára az ügyfélkaput, így a személyes bejelentés valójában segítséget jelent a hatóság részéről az elektronikus eljárás lefolytatásához. Maga a bejelentés már mindenképpen elektronikus úton történik és a továbbiakban az egyéni vállalkozó a számára létrehozott ügyfélkaput használja.

Annak érdekében, hogy a szükséges informatikai, technikai ismeretekkel, illetve feltételekkel nem rendelkező egyéni vállalkozókat az elektronikus ügyintézés miatt ne érje hátrány, lehetőség van arra, hogy a bejelentő az ügyfélkapu létesítéséhez szükséges elektronikus levélcímként kézbesítési megbízottja elektronikus levélcímét adja meg, így vele a hatóság kizárólag megbízottja útján kommunikál. A kézbesítési meghatalmazottat megbízó és a megbízást elfogadó nyilatkozatot az eljáró hatóság részére át kell adni, tekintettel azonban arra, hogy ebben a körben csak az ügyfélkapuval még nem rendelkező, személyesen jelenlevő bejelentőről van szó, ez nem jelent többlet terhet a bejelentő számára.

A 6-9. §-hoz

Az engedélyezési rendszert felváltó bejelentés alapján, amennyiben az egyéni vállalkozói tevékenységet végezni kívánó a bejelentéshez szükséges elektronikus űrlapot hiánytalanul tölti ki, számára az eljáró hatóság mérlegelés nélkül, azonnal köteles a szükséges adószámot és a statisztikai számjelet beszerezni továbbá a bejelentő nyilvántartásba vételéről gondoskodni. Az engedélyezési rendszer megszüntetése és a bejelentés bevezetése tehát azt jelenti, hogy a szabályos bejelentés benyújtásával az egyéni vállalkozói tevékenység végzésének joga fennáll. Ez a szabály azonban természetesen nem írja felül az adózás rendjéről szóló törvény azon rendelkezését, amely értelmében adóköteles tevékenységet csak adószám birtokában lehet végezni. Ebből következően a bejelentő a tényleges, adóköteles tevékenységét csak akkor kezdheti meg, ha a bejelentést követően a bejelentést visszaigazoló, az adószámot is tartalmazó igazolását megkapta. (Tekintettel a hatóságok közötti elektronikus kommunikációra, a bejelentés ezen szakaszai között azonban csak percek telnek el.)

A bejelentéshez igazolás, engedély, stb. nem kérhető, kizárólag a bejelentési űrlap hiánytalan kitöltése kötelező, a bejelentéshez kötött rendszer az utólagos ellenőrzésre épül, a bejelentő csak nyilatkozik a kizáró okok hiányáról és az egyéb szükséges adatokról és tényekről.

Az engedélyezési rendszer megszüntetésén túl az új szabályozás lényeges újításai a következők:

1. A hatóságok közötti kommunikáció elektronikussá - és több ponton automatikussá - tétele révén a bejelentés és az arról kapott, a szükséges azonosítókat tartalmazó igazolás megküldése (kézhez vétele) között csak percek telnek el, hiszen az ügyfél a bejelentést ügyfélkapun keresztül kezdeményezi (még abban az esetben is, ha ehhez az okmányirodához fordul segítségért).

2. Az elektronikus űrlapot a rendszer kizárólag akkor engedi továbbítani, ha a bejelentő azt hiánytalanul töltötte ki (megadta a szükséges adatait, nem felejtette el iksszel jelölni a büntetett előélet hiányát, stb.), ebben az esetben azonban automatikusan, percek alatt, hatósági ügyintézői közreműködés nélkül, elektronikus postafiókjába (vagy kézbesítési megbízottja elektronikus postafiókjába) kapja meg a szükséges azonosítókat is tartalmazó igazolást, amellyel az egyéni vállalkozói tevékenység megkezdhető.

3. Az egyablakos ügyintézés kialakítása révén a bejelentőnek lehetősége lesz arra, hogy az adóhatósághoz való bejelentkezéshez szükséges adatokat, nyilatkozatokat is a bejelentési űrlapon tegye meg.

4. Amennyiben az egyéni vállalkozó engedélyköteles (ideértve a bejelentés-köteles tevékenységet is) tevékenységet kíván folytatni, az engedély megléte nem feltétele az egyéni vállalkozói tevékenység bejelentésének, a konkrét, engedélyhez kötött tevékenységet azonban természetesen kizárólag az engedély birtokában végezheti. Amennyiben az egyéni vállalkozó működése során kíván új, engedélyköteles tevékenységet folytatni, az engedély iránti kérelem benyújtásával teljesíti az egyéni vállalkozói tevékenységre vonatkozó változás-bejelentési kötelezettségét, mert az illetékes hatóság az engedély megadásával egyidejűleg köteles értesíteni a körzetközponti jegyzőt (és az adóhatóságot is). Ehhez hasonlóan az engedélyköteles tevékenység megszüntetését is elegendő lesz az engedélyező hatóságnak bejelenteni, mert ezzel az egyéni vállalkozó egyúttal változás-bejelentési kötelezettségét is teljesíti.

5. Az egyéni vállalkozói tevékenység megkezdésének bejelentése, a változás-bejelentés, a szünetelés és megszüntetés díj- és illetékmentes lesz.

A 10. §-hoz

Az új szabályozás alapján az egyéni vállalkozói igazolvány kiváltása már nem lesz - az Irányelv értelmében nem is lehet - kötelező az egyéni vállalkozók számára. Amennyiben az egyéni vállalkozó úgy ítéli meg, hogy számára előnyt jelent, ha rendelkezik igazolvánnyal, úgy annak kiállítását a bejelentési űrlapon, vagy tevékenysége során bármikor kérelmezheti. Az igazolvány továbbra is díjköteles lesz, 10 000 Ft-ot kell fizetni az igazolvány kiállításáért, 3000 Ft-ot az abban szereplő adatok változása miatti cseréért, míg 5000 Ft-ot az elvesztés, rongálódás stb. miatti csere esetén; ezen összegeket az illetékekről szóló törvény tartalmazza.

Az egyéni vállalkozói igazolvány tehát a továbbiakban már nem lesz az egyéni vállalkozói tevékenység fogalmi eleme, az a tevékenység folytatásának és megkezdésének nem feltétele, az igazolvány az egyéni vállalkozótól nem kérhető, így a kapcsolódó, egyéni vállalkozóra vonatkozó jogszabályok ennek meglétét nem írhatják elő.

A 11-14. §-hoz

Az egyéni vállalkozók nyilvántartását vezető szerv a továbbiakban is a KEKKH lesz, lényeges változás azonban, hogy a nyilvántartásba adatokat a továbbiakban már csak maga a KEKKH rögzíthet, a körzetközponti jegyző nem. E változásra a nyilvántartásban szereplő adatokért való felelősség egyértelművé tétele érdekében van szükség. A továbbiakban tehát a körzetközponti jegyző vagy az adóhatóság valamennyi, a nyilvántartásban szereplő adatokat érintő határozatáról, elektronikus úton tájékoztatja a KEKKH-t, aki ennek alapján a változást haladéktalanul, automatikusan (mérlegelés nélkül) köteles átvezetni.

Tekintettel arra, hogy a bejelentés kizárólag elektronikus úton történhet és ezért a bejelentéskor nincs lehetőség a büntetlen előélet hatósági igazolással történő alátámasztásra, szükség van a törvény 3. § (2) bekezdése b) és c) pontjában foglalt kizáró okok és a foglalkozástól eltiltás hiánya ellenőrzésére vonatkozó szabályokra. Eszerint az eljáró hatóság akár egyéb okból indított hatósági ellenőrzése keretében a bűnügyi nyilvántartó szervtől adatokat igényelhet az egyéni vállalkozói tevékenységgel kapcsolatos kizáró okokra vonatkozóan. A bűnügyi nyilvántartó szerv az adatigénylést követően a bűnügyi nyilvántartás egyes adatait nem, csak azt közli, hogy fennáll-e kizáró okot jelentő körülmény.

Lényeges új rendelkezés, hogy a KEKKH az egyéni vállalkozói nyilvántartás meghatározott adatait köteles az interneten ingyenesen, naprakészen, bárki számára elérhetővé tenni.

A 15-17. §-hoz

Az egyéni vállalkozó nem új, elkülönült jogalany, jogokat és kötelezettségeket a természetes személy szerez és vállal, ebből következően az egyéni vállalkozói tevékenységéért teljes vagyonával felel.

Nem változik a hatályos szabályozáshoz képest, hogy a tevékenység több telephelyen, illetve fióktelepen végezhető, ahogyan az sem, hogy a szükséges képesítési követelményeknek mindegyik helyszínen meg kell felelni. A képesítési követelményeknek az egyéni vállalkozó eleget tehet azzal is, ha a szükséges képzettséggel rendelkező alkalmazottat foglalkoztat - kivéve, ha az adott tevékenységet szabályozó jogszabály ennél szigorúbb feltételt ír elő.

Az alkalmazottak köre sem változik; a segítő családtag fogalmát a törvény azért nem tartalmazza, mert azt más törvény adja meg [a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (a továbbiakban: Tbj.)], amelynek megismétlése szükségtelen.

Az egyéni vállalkozó azonosításuk érdekében nyilvántartási számukat kötelesek használni, ilyen számmal a már működő és az új szabályok szerint tevékenykedő egyéni vállalkozók is rendelkeznek (szemben az egyéni vállalkozói igazolvány számával), gyakorlati haszna pedig, hogy ennek alapján lesznek kereshetők és azonosíthatók a nyilvános nyilvántartásban.

A 18. §-hoz

Az új törvény kidolgozása során az érintett érdekképviseletek valamennyien fontosnak tartották a szünetelés jogintézményének bevezetését annak érdekében, hogy a tevékenységét csak átmenetileg megszüntetni kívánó (pl. hozzátartozó gondozása, idényjellegű tevékenység, hosszabb külföldi tartózkodás, stb.) egyéni vállalkozó törlésére ne kerüljön sor. A szünetelés alatt - amelyet az egyéni vállalkozónak nem kell indokolnia - az egyéni vállalkozó járulékfizetési kötelezettsége szünetel, ez idő alatt egyéni vállalkozóként jogokat és kötelezettségeket nem szerezhet vagy vállalhat, ugyanakkor a szünetelés előtt vállalt fizetési kötelezettségének a szünetelés alatt is köteles eleget tenni. A szünetelés tényét mérlegelés nélkül nyilvántartásba kell venni, annak megszűntével pedig az erre vonatkozó adatot a nyilvántartásból törölni kell. Megjegyzendő, hogy a Tbj. - többek között a szünetelés bevezetése érdekében szükséges - módosítását nem ez a törvény, hanem a kapcsolódó adójogi szabályokat tartalmazó törvény végzi el, hasonlóan az egyéni vállalkozókra vonatkozó anyagi adójogi szabályokhoz.

A szünetelés legalább egy hónapig és legfeljebb öt évig tarthat, amennyiben a tevékenységét szüneteltető egyéni vállalkozó öt év elteltével nem intézkedik a szünetelés megszüntetése iránt, az eljáró hatóság az egyéni vállalkozói tevékenységtől határozatával eltiltja (az eltiltás nem akadálya annak, hogy később ugyanaz a természetes személy egyéni vállalkozói tevékenységet folytasson, ha azt megfelelően bejelenti)

A 19. §-hoz

Az egyéni vállalkozói tevékenységre való jogosultság megszűnésére okot adó körülmények egy részénél nincs szükség az eljáró hatóság határozatára, mert ezen okok a törvény erejénél fogva szüntetik meg a tevékenységre való jogot (halál, cselekvőképesség elvesztése vagy korlátozottá válása, az adószám jogerős adóhatósági határozat alapján történő törlése, egyéni cég alapítása). Ezekben az esetekben az egyéni vállalkozó nyilvántartását vezető szerv az illetékes szerv értesítése - és nem a körzetközponti jegyző határozata - alapján törli az egyéni vállalkozót a nyilvántartásból. Abban az esetben, ha az egyéni vállalkozói tevékenység folytatását kizáró, az előző csoportba nem tartozó okok állnak fenn, ha az egyéni vállalkozó öt év szünetelés után nem állítja vissza tevékenységét, illetve ha egyetlen tevékenységét sem végzi jogszerűen, a körzetközponti jegyző határozatban tiltja meg az egyéni vállalkozói tevékenység folytatását, a nyilvántartást vezető szerv pedig e határozat alapján törli az egyéni vállalkozót a nyilvántartásból.

A 20-25. §-hoz

Az egyéni cég az egyéni vállalkozó által alapított, jogi személyiség nélküli cég, amelyre ebből következően kiterjed - az e törvényben meghatározott eltérésekkel - a cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) hatálya. Az egyéni cég háttérszabályát továbbá a gazdasági társaságokról szóló 2006. évi IV. törvény (a továbbiakban: Gt.) és a Polgári Törvénykönyvről szóló 1959. évi IV. törvény jelentik.

Az egyéni cég tehát a tagtól elkülönült, önálló, saját vagyonnal rendelkező jogalany, a tag tevékenysége eredményeképp jogokat és kötelezettségeket az egyéni cég szerez és vállal. Az egyéni cégre vonatkozó új szabályozás megteremtése révén az egyéni vállalkozó tehát lényegében választhat, hogy tevékenységét egyéni vállalkozóként, vagy egyéni cégként kívánja végezni, ezzel egyszersmind „választ”, hogy tevékenységére mely jogszabályok lesznek az irányadók, hiszen az egyéni cégre kiterjed a számvitelről szóló törvény, a társasági adóról szóló törvény, a csődeljárásról és a felszámolási eljárásról szóló törvény, stb. hatálya.

Az egyéni cég egyszemélyes cég, csak igen kivételesen (az alapító halála, cselekvőképességének korlátozottá válása, vagy elvesztése) és korlátozott időre van arra lehetőség, hogy az egyéni cégnek több tagja legyen.

Az egyéni cég alapítása a gazdasági társaságokéhoz hasonlóan történik, szerződésminta alkalmazása esetén egyszerűsített cégeljárással is történhet. Lényeges különbség, hogy az egyéni cég előtársaságként nem működhet.

A 26-29. §-hoz

Az egyéni cég legfontosabb sajátossága, hogy tagja határozza meg jegyzett tőkéjének összegét, ahogyan azt is, hogy a cég tartozásaiért korlátozott, vagy korlátlan felelősséget vállal-e. A felelősségvállalás módját, korlátozott felelősség esetén pedig annak mértékét az alapító okiratban meg kell határoznia.

Amennyiben az egyéni cég felelőssége korlátlan, úgy a tartozásokért elsősorban az egyéni cég a saját vagyonával felelős, és ha ez a vagyon nem fedezi a tartozásokat, a tag saját vagyonával, korlátozás nélkül köteles helyt állni.

Amennyiben az egyéni cég felelőssége korlátozott, úgy a tag köteles az alapító okiratban meghatározni a pótbefizetés összegét, amelyet csak akkor kell teljesítenie, ha az egyéni cég vagyona a tartozásokat nem fedezi. Ezen felül azonban a tag saját vagyonával az egyéni cég tartozásaiért nem felel, hasonlóan a korlátolt felelősséggel működő gazdasági társaságokhoz.

A tag a felelősség módját megváltoztathatja, ezzel kapcsolatban azonban fontos hitelezővédelmi szabály, hogy amennyiben a korlátlan felelősségű egyéni cég felelőssége korlátozottá válik, úgy az egyéni cég korátlan felelősséggel működő időszakából származó kötelezettségekért a tag változatlanul korlátlanul felel.

A felelősség típusa alapvető jelentőségű, ezért ennek az egyéni cég nevéből ki kell derülnie, így a korlátlan felelősségű egyéni cég nevében az „ec.”, míg korlátozott felelősség esetén a „kfc.” rövidítést szerepeltetni kell.

A 30-31. §-hoz

Mivel az egyéni cég főszabályként egyszemélyes vállalkozás, a tag dönt mindazon kérdésekben, amelyről más társaságok esetén a legfőbb szerv feladata döntetni. Nem indokolt azonban, hogy az egyéni cég ügyvezetését is csak a tag lássa el, ezért azt a tagtól eltérő vezető tisztségviselő is elláthatja, aki ebben az esetben a tag helyett képviseli a céget harmadik személyek, hatóságok előtt.

Amennyiben időközben kiderül, hogy az alapításkor az alapító nem felelt meg az egyéni vállalkozóra vonatkozó szabályoknak, az egyéni cég szabálytalan működésére vonatkozó rendelkezéseket kell alkalmazni, vagyis törvényességi felügyeleti eljárást kell lefolytatni.

Az egyéni vállalkozóhoz hasonlóan engedélyhez kötött tevékenységez az egyéni cég természetesen csak engedély birtokában végezhet, az engedély azonban az alapításnak nem feltétele. Az egyéni cég képesítéshez kötött tevékenysége folytatásának szabályai az egyéni vállalkozókra vonatkozó szabályokkal összehangoltak: a tag a szükséges képesítési követelményeknek a tevékenység végzésének valamennyi helyszínén (székhely, telephely, fióktelep) köteles megfelelni. A képesítési követelményeknek a tag eleget tehet azzal is, ha a szükséges képzettséggel rendelkező alkalmazottat foglalkoztat - kivéve, ha az adott tevékenységet szabályozó jogszabály ennél szigorúbb feltételt ír elő.

A 32-34. §-hoz

Az alapító halála, cselekvőképességének korlátozottá válása, vagy annak elvesztése esetén az alapító özvegye vagy örököse, illetve törvényes képviselője az egyéni cég tagjává válhat, ha valamennyi feltételnek (ideértve az egyéni vállalkozói tevékenység megkezdésének feltételeit is) megfelel és e szándékát a cégbíróságon bejelenti. Ebben az esetben fordulhat elő az is, hogy az egyéni cégnek több tagja van, ezt a helyzetet azonban a tagok legfeljebb három hónap elteltével kötelesek megszüntetni, a legfeljebb három hónapos időtartamra pedig kötelesek meghatározni, hogy ki látja el a cégképviseleti feladatokat.

Az egyéni cég megszűnésének szabályai a gazdasági társaságokéhoz hasonlóan alakulnak. Az egyéni cég bármely gazdasági társasággá átalakulhat, a Gt. átalakulására vonatkozó szabályainak megfelelő alkalmazásával.

-----STARTING---POINT---VEGE---

A 35-36. §-hoz

A törvény rendelkezései döntő többségének tervezett hatálybalépése 2010. január 1-je. A kihirdetést követő tizenötödik lép hatályba a tőkepiacról szóló 2001. évi CXX. törvényt módosító 73. § és a Gt.-t módosító 86. §.

A törvény egyéni vállalkozókról szóló I. Fejezete az Irányelv szabályait ülteti át.

A 37-38. §-hoz

A törvény egyik legfontosabb célkitűzése az új szabályok megteremtésén túl, hogy a hatálybalépésekor már egyéni vállalkozóként tevékenykedőket az új szabályozás életbe lépése miatt semmilyen kötelezettség ne terhelje. Ebből következően meglévő igazolványuk érvényességét a szabályváltozás nem érinti, tőlük az új törvény hatályba lépése miatt adatszolgáltatás nem kérhető.

A már meglévő - kevesebb mint kétezer - egyéni cég számára hat hónap áll rendelkezésre ahhoz, hogy az új szabályoknak megfelelő működésükről gondoskodjanak, vagy törlésüket kérjék a cégnyilvántartásból.

A 39. §-hoz

Rendeletben szükséges gondoskodni az eljáró hatóságok kijelöléséről, a bejelentési, változás-bejelentési űrlap, a szüneteléshez és megszüntetéshez szükséges űrlap mintájáról, és az egyéni vállalkozói igazolvány részletszabályairól.

A 40-72. §-hoz, a 74-85. §-hoz és a 87-94. §-hoz

E §-ok a kapcsolódó törvények módosítását tartalmazzák az új szabályokkal való összhang megteremtése érdekében. Részben az egyéni vállalkozói igazolvány kötelező jellegének megszüntetése miatti változások részben az egységes terminológia átvezetését (ahol lehet, a félreérthető egyéni vállalkozás kifejezés helyett az egyéni vállalkozó kifejezést célszerű alkalmazni), részben az egyéni cég a jogi személyiség nélküli gazdasági társaságokéhoz hasonló helyzetének megteremtését szolgálja.

A 73. §-hoz

A (4) bekezdés a tőkepiacról szóló 2001. évi CXX. törvény 73/A. §-ában szabályozott, a céltársaság ügyvezető szervének a nyilvános vételi ajánlattal kapcsolatos különleges eljárásához ad szempontot, miszerint ezen eljárás során a céltársaság hosszú távú üzleti, stratégiai jelentőségű céljainak mérlegelésével kell az ügyvezetésnek eljárnia. E rendelkezés ösztönzés arra, hogy a rövid távú üzleti érdekekkel, a nyereség rövid távú maximalizálásával szemben az ügyvezetés valamennyi releváns szempont figyelembevételével döntsön a szükséges lépésekről.

A 86. §-hoz

Az (1) bekezdés és a (4) bekezdéssel megállapított, a Gt. 313. §-ának új (4)-(5) bekezdései a biztosítékok egyenértékűvé tétele céljából a részvénytársaságok alapításának, valamint ezek tőkéje fenntartásának és módosításának tekintetében a tagállamok által a társasági tagok és harmadik személyek érdekei védelmében a Szerződés 58. cikkének (2) bekezdése szerinti társaságoknak előírt biztosítékok összehangolásáról szóló 77/91/EGK irányelv (a továbbiakban: 2. társasági jogi irányelv) 29. cikkének (5) bekezdésében adott lehetőséggel élve, lehetővé teszik a nyilvánosan működő részvénytársaságok számára, hogy a társaság legfőbb szerve felhatalmazza az igazgatóságot az alaptőke felemelésére felhatalmazó határozatában legfeljebb ötéves időtartamra, amely újabb ötéves időszakkal meghosszabbítható, a jegyzési elsőbbségi jog gyakorlásának kizárására, illetve korlátozására. E rendelkezéssel a részvényesek döntése alapján lényegesen meggyorsítható az alaptőke felemelésének lebonyolítása.

A Gt. (3) bekezdés szerinti módosítása arra a társaságok által évek óta folytatott gyakorlatra teremt kifejezetten is lehetőséget, hogy a nyilvánosan működő részvénytársaságok részvényesei az alapszabályban úgy határozhassanak, hogy korlátozzák az egyidejűleg visszahívható vezető tisztségviselők számát, biztosítva ezáltal a társaság folyamatos, kiszámítható működését.

A (2) bekezdés és az (5) bekezdéssel beiktatni kívánt, a Gt. 313. §-ának új (6) bekezdése szerinti módosítás egy korábban átültetett, a 2. társasági jogi irányelv által lehetővé tett adminisztratív teher csökkentő szabályához igazítja a Gt. egyes rendelkezéseit, amely a 2. társasági jogi irányelv 2006-os módosításából következik.