2015. évi XCIV. törvény indokolása

egyes állami vagyont érintő törvények módosításáról

-----STARTING---POINT---ALTALANOS--- 

Az állami vagyongazdálkodás rugalmasabbá és hatékonyabbá tétele érdekében szükséges az egyes vagyongazdálkodási mechanizmusok gyorsítása. Éppen ezért időszerűvé vált a modern elektronikus technológiák alkalmazása, első lépésben az állami vagyon értékesítésének a lehetővé tétele az információs társadalom igényeihez történő igazításával.

Az MNV Zrt., az állam örökösi minőségében nagy mennyiségű hagyatéki ingósághoz jut, ezek értékesítése, valamint a beszerzett és elavult készletek értékesítése is megvalósulhat az új, elektronikus rendszer segítségével, mint ahogy a Vtv. hatálya alá tartozó, hasznosítatlan vagyonelemek teljes vagyoni köre értékesítésének eredményessége jelentősen javulhat.

Az MNV Zrt. nyilvántartásában összesen csaknem 100 000 tétel ingó vagyonelem szerepel, amely nem tartalmazza a vagyonkezelésben lévő ingó vagyonelemeket. Ebből 42 000 darab ingó vagyonelem öröklés útján került az állam tulajdonába, amelynek nettó könyv szerinti értéke 337 millió Ft. A további 57 000 tétel nettó nyilvántartási értéke 742 millió Ft. Az ingóságok tárolása az MNV Zrt. területi irodáinak raktáraiban és a Budapest XIII. kerület Szekszárdi utcában, továbbá egyéb raktárakban történik.

Az elmúlt négy év során összesen egy alkalommal került sor ingó vagyonelemek árverés útján történő meghirdetésére. Az MNV Zrt. tájékoztatása szerint az ingóságok hasznosítási bevétele az eredményszemléletű árbevételi számlák adatai alapján az elmúlt 3 évben nem érte el a 6 millió forintot.

A törvény előírja, hogy a tulajdonosi joggyakorlók közül az MNV Zrt. elektronikus árverési rendszert működtessen, melynek keretében rugalmasan és folyamatosan értékesítheti az állami vagyont. A rendelkezések előírása iránymeghatározás és feladatkijelölés a jövőre az állami vagyongazdálkodás főszereplőjeként az MNV Zrt. részére.

A rendszert az MNV Zrt. működteti, de valamennyi állami vagyon bekapcsolható lehet a rendszerbe a tulajdonosi joggyakorlók és az állami vagyon vagyonkezelői közötti megállapodások keretében.

A Vtv. egyéb módosításai a jogalkalmazó szervezetektől a vagyongazdálkodás gyakorlata során felmerült módosításokat tartalmazza, továbbá néhány kodifikációs pontosítást.

-----STARTING---POINT---RESZLETES---

Az 1. §-hoz

A módosítással tovább bővül a kormányzati tevékenység összehangolásáért felelős miniszter portfóliójába tartozó állami tulajdonú gazdasági társaságok köre azzal, hogy az ENKSZ Első Nemzeti Közműszolgáltató Zártkörűen Működő Részvénytársaság és a KAF Központi Adatgyűjtő és Feldolgozó Zártkörűen Működő Részvénytársaság felett is - a törvényi kijelölés alapján - a kormányzati tevékenység összehangolásáért felelős miniszter gyakorolja a tulajdonosi jogokat.

A módosítás alapján az átruházott tulajdonosi jog gyakorlása korlátainak megállapítására kerül sor. Az állami vagyon megőrzése, védelme indokolja, hogy a miniszteri rendelettel kijelölt tulajdonosi joggyakorlók bizonyos korlátozó rendelkezések keretein belül gyakorolhassák jogaikat.

Az állami vagyon feletti tulajdonosi joggyakorlók körének folyamatos növekedésével kezelni kell azt a helyzetet, hogy az állam nevében eljáró egyes szervezetek között az állami vagyon átcsoportosítása a lehető legrugalmasabban történhessen.

A tulajdonosi joggyakorlók közötti vagyonmozgás rugalmasságát szolgáló módosítás megteremti az állami feladatellátást hatékonyabban elősegítő vagyonátadások lehetőségét, amely révén a vagyongazdálkodási feladatok - az állami vagyonért felelős miniszter jóváhagyása mellett történő - végrehajtása egyszerűsödhet. Így pl. a használaton kívüli kórházingatlanokat az Állami Egészségügyi Ellátó Központ átadhatja az MNV Zrt. részére egyéb hasznosításra, vagy az MNV Zrt. állami ingatlant adhat át az MFB Zrt. részére, hogy azt a tulajdonosi joggyakorlása alá tartozó állami tulajdonú gazdasági társaságba apportálhassa.

Az elmúlt évek tapasztalatai alapján tipikusan az MNV Zrt. portfoliójába tartozó ingatlanok vonatkozásában merült fel az igény állami vagyonelem átadására más törvényben, illetve miniszteri rendeletben kijelölt tulajdonosi joggyakorló részére. Ez a megoldás kivételes eszköz, melynek alkalmazására például akkor kerülhet sor, ha valamely állami gazdasági társaság részére a feladatellátáshoz szükséges állami vagyon egyéb módon nem biztosítható, ugyanakkor az ingatlan apport teljesítésére kizárólag az érintett állami gazdasági társaság felelt tulajdonosi jogokat gyakorló - MNV Zrt.-től eltérő - személy, szervezet jogosult. Ebben az esetben - az MNV Zrt. a miniszter engedélyével - megállapodást köt a tulajdonosi joggyakorlóval az apport rendelkezésre bocsátása érdekében.

A Vtv. ezen rendelkezése alapján azon törvényben kijelölt tulajdonosi joggyakorlók jogosultak a rájuk bízott állami vagyonelemek megállapodás alapján történő átadására, amelyek vonatkozásában a törvényi kijelölés a rábízott vagyonelemeket nem egyedileg beazonosítható módon, hanem az érintett vagyoni kör megjelölésével állapítja meg. Ennek megfelelően például nem kerülhet sor arra, hogy az MFB Zrt. a tulajdonosi joggyakorlása alá tartozó törvényben nevesített gazdasági társaság feletti tulajdonosi joggyakorlást, valamely más tulajdonosi joggyakorló részére megállapodás alapján átadja. A rendelkezés nem irányul a törvényi kijelölések kiüresítésére, csupán az egyébként is jelentős portfolióval rendelkező tulajdonosi joggyakorlók rábízott vagyonába tartozó állami vagyonelemek hatékonyabb hasznosítására.

A 2. §-hoz

Időszerűvé vált a modern technológiák alkalmazása az állami vagyongazdálkodás területén is, ennek megfelelően szükséges előírni, hogy a tulajdonosi joggyakorló MNV Zrt. elektronikus árverési rendszert működtet, melynek keretében rugalmasan és folyamatosan értékesítheti az állami vagyont.

A 3. §-hoz

A tulajdonosi joggyakorlók száma az utóbbi években jelentősen megnövekedett és ezáltal mind a tulajdonosi joggyakorlók adatszolgáltatása, mind a beérkezett adatok feldolgozása több időt vesz igénybe. Erre tekintettel indokolt a Kormány beszámolójának az Országgyűlés részére történő benyújtására nyitva álló határidő módosítása az év végére.

A 4. §-hoz

Az új bekezdés a szabályozás egyértelműsítésére szolgál azzal, hogy a jogi személlyel szemben alkalmazható büntetőjogi intézkedésekről szóló 2001. évi CIV. törvény hatálya alá nem tartozó szervek, szervezetek tekintetében felmentést ad az esetükben nem is értelmezhető igazolási kötelezettség alól.

Az 5. §-hoz

A módosítás előírja, hogy a tulajdonosi joggyakorló közvetlenül elektronikus árverés keretében is értékesítheti az állami vagyont.

A 6. §-hoz

Az MNV Zrt. által működtetett elektronikus árverési rendszert csak regisztrált felhasználók vehetik igénybe, akik a nemzeti vagyonról szóló törvény alapján átlátható szervezetnek minősülnek és egyben elfogadják a felhasználási szabályzatban írt feltételeket.

A 7. §-hoz

A módosítás az MNV Zrt. működését szolgáló tárgyi eszközök tulajdoni helyzetének rendezését biztosítja. Az MNV Zrt. létrejöttekor a Vtv. 60. § (4) bekezdése alapján az ÁPV Zrt. saját vagyonából az MNV Zrt. működéséhez szükséges tárgyi eszközök az MNV Zrt. saját vagyonába kerültek. A törvény a további jogelőd szervezetek (KVI, NFA) vonatkozásában nem rendelkezett e költségvetési szervek használatában álló, állami tulajdonnak minősülő - MNV Zrt. működését szolgáló - tárgyi eszközök MNV Zrt. saját vagyonába kerüléséről, ezért e vagyontárgyakat az MNV Zrt. jelenleg is állami tulajdonként, a rábízott vagyonban tartja nyilván. A módosítás célja az MNV Zrt. működését szolgáló tárgyi eszközök tulajdonjogának egységes szabályozása, e cél az MNV Zrt. rábízott vagyonát képező tárgyi eszközök MNV Zrt. tulajdonába kerülését előíró törvényi rendelkezés útján valósítható meg.

A 8. §-hoz

A módosítás a felhatalmazó rendelkezés kiegészítésére irányul annak érdekében, hogy a Kormány rendeletben részletezhesse az elektronikus árverés szabályait. Így különösen az elektronikus árverési rendszer működtetésének, az árverezők elektronikus nyilvántartása vezetésének, az elektronikus árverés lebonyolításának részletes szabályait, és az árverezők elektronikus nyilvántartásában szereplő, az érintett hozzájárulása alapján kezelt személyes adatok körét, az elektronikus árverési rendszer szakmai és informatikai követelményeit, az informatikai rendszer működtetésének ellenőrzésének felelősét, a működtetés biztonságosságával, átláthatóságával és ellenőrizhetőségével összefüggő követelményeket, az informatikai rendszer jogszabályi és működésbiztonsági tanúsításának szabályait, az elektronikus árverési rendszerhez felhasználóként (vevőként) történő csatlakozás feltételeit, a rendszer használóira vonatkozó szabályzatok kötelező tartalmát. A kormányrendeleti szintű szabályozást megalapozza a rendelkezés azon mondata, miszerint az elektronikus árveréssel kapcsolatos adatkezelésre az érintett (árverező) hozzájárulása mellett kerül sor. Az adatkezelésre ily módon az információs önrendelkezési jogról és az információszabadságról szóló 2011. évi CXII. törvény 5. § (1) bekezdés a) pontja alapján kerül sor.

A 9. §-hoz

Technikai - szövegpontosító - módosítás, az államháztartásról szóló törvény költségvetési szervre vonatkozó szabályokkal való összhangjának megteremtése érdekében.

A 10. §-hoz

A rendelkezés alapján a köztulajdonban álló gazdasági társaságok takarékosabb működéséről szóló 2009. évi CXXII. törvény felügyelőbizottság kötelező megalakítására vonatkozó szabályai - elsősorban észszerűségi és költséghatékonysági okokra tekintettel - módosulnak. Abban az esetben, ha a befolyással rendelkező öröklés útján szerezte meg a társasági részesedést és a tulajdonosi joggyakorló döntött a jogutód nélküli megszüntetésről, továbbá a tulajdonszerzés időpontjában végelszámolási, felszámolási vagy kényszertörlési eljárás alatt álló cégek esetében, ha a felügyelőbizottság a tulajdonszerzés időpontjában sem működött indokolt megteremteni annak lehetőségét, hogy felügyelőbizottság megválasztására csak a tulajdonosi joggyakorló döntésétől függően kerüljön sor.

A 11. §-hoz

A Magyar Köztársaság 2008. évi költségvetésének végrehajtásáról szóló 2009. évi CXXIX. törvény 30. § (7) bekezdése, miszerint az Országgyűlés az állami vagyonról szóló 2007. évi CVI. törvény 36. §-ának (1) bekezdése alapján úgy rendelkezik, hogy a Magyar Állam tulajdonában lévő Budapest, XIV. kerület Hermina u. 45. szám alatti ingatlan (hrsz.: 29772/1) térítésmentesen az Egységes Magyarországi Izraelita Hitközség tulajdonába kerüljön oktatási célokra, nem került végrehajtásra. Tekintettel arra, hogy a fenti ingatlan más célú hasznosítására vonatkozó elképzelés merült fel és megállapodás született arról, hogy a Róheim-villa helyett más állami tulajdonú ingatlan kerül ingyenesen az Egységes Magyarországi Izraelita Hitközség tulajdonába. A Magyarország 2015. évi központi költségvetésének megalapozásáról szóló 2014. évi XCIX. törvény 118. § (12) bekezdése rendelkezik arról, hogy az állami vagyonról szóló 2007. évi CVI. törvény 36. § (1) bekezdése és a nemzeti vagyonról szóló 2011. évi CXCVI. törvény 13. § (3) bekezdése alapján az állam tulajdonában lévő Budapest VIII. kerület 35233/0/A/1-19 helyrajzi számú ingatlanok ingyenesen az Egységes Magyarországi Izraelita Hitközség tulajdonába kerülnek oktatási célokra, azzal a feltétellel, hogy az Egységes Magyarországi Izraelita Hitközség az ingatlant terhelő kötelezettségeket teljeskörűen átvállalja.

A fentiekre tekintettel indokolt a zárszámadási törvény vonatkozó rendelkezésének hatályon kívül helyezése.

-----STARTING---POINT---VEGE---

A 12. §-hoz

Hatályba léptető rendelkezés.