2012. évi LXXIV. törvény indokolása

a géntechnológiai tevékenységről szóló 1998. évi XXVII. törvény módosításáról

-----STARTING---POINT---ALTALANOS--- 

A géntechnológiai tevékenységről szóló 1998. évi XXVII. törvény (a továbbiakban: Gtv.) jelen törvénnyel történő módosítása a géntechnológiával módosított növények és a hagyományos módon, valamint ökológiai gazdálkodással termesztett növények egymás melletti termesztésére (a továbbiakban: egymás melletti termesztés), valamint a nem forgalomba hozatali célú kibocsátásra vonatkozó szabályok további pontosításával a géntechnológiai tevékenységgel, annak mezőgazdasági és élelmiszer-előállítási alkalmazásával kapcsolatos egyes kérdésekről és az ezeket érintő magyar stratégiáról szóló 53/2006. (XI. 29.) OGY határozat 4. pontjában foglalt kötelezettség teljesítését célozza elsősorban.

A Gtv. 2006. évi CVII. törvénnyel történt legutóbbi módosítása - a jogharmonizációs célú módosítások mellett - beemelte a törvénybe a hagyományos módon és ökológiai gazdálkodással termesztett növények, valamint a géntechnológiával módosított növények egymás melletti termesztésének (ún. koegzisztenciájának) szabályait. E szabályok kialakítására annak érdekében volt szükség, hogy az Európai Bizottságnak a magyar védzáradékra vonatkozó esetleges kedvezőtlen döntése esetén az Európai Unióban jelenleg engedélyezett géntechnológiával módosított növényfajták, illetve az Európai Unió által a jövőben esetlegesen engedélyezésre kerülő újabb géntechnológiával módosított növényfajták ne kerülhessenek korlátok nélkül köztermesztésre Magyarországon.

A törvény 2006. évi módosításával összefüggésben az Országgyűlés határozatot hozott a géntechnológiai tevékenységgel, annak mezőgazdasági és élelmiszer-előállítási alkalmazásával kapcsolatos egyes kérdésekről és az ezeket érintő magyar stratégiáról. Az 53/2006. (XI. 29.) OGY határozat 4. pontjában az Országgyűlés felkérte a Kormányt, hogy „a géntechnológiai tevékenységről szóló 1998. évi XXVII. törvény folyamatban lévő módosításának elfogadását követően a benyújtott, de külön notifikációs eljárást igénylő módosító indítványok figyelembevételével vizsgálja meg, hogy milyen további pontosítások építhetők be az egymás melletti termesztés szabályai közé”, különös tekintettel bizonyos területekre (így a fajtatulajdonosok együttműködési kötelezettségének és a független vizsgálatok lefolytatásának szabályozására, a szomszédos gazdálkodók, a helyi közösségek, önkormányzatok és régiók önrendelkezési jogának és vállalkozási szabadságának érvényesítésére, az ökológiai gazdálkodást folytatók érdekeinek védelmére, a felelősségi szabályok részletesebb kidolgozására, az izoláció területi és technológiai problémáinak megnyugtató megoldására, a génbanki területek védelmére, a fogyasztók informálására és érdekeik érvényesítésére). A határozat értelmében a jogszabálytervezetet a Kormánynak a parlamenti bizottságokkal megkonzultálva és velük egyetértésben az előzetes bejelentési eljárás keretében szükséges benyújtania az Európai Bizottság részére.

A törvény az áruk és szolgáltatások szabad áramlásának biztosításával összefüggésben egyes európai uniós jogi aktusokban előírt bejelentési, értesítési, tájékoztatási és jelentéstételi kötelezettségek teljesítéséről szóló 102/2009. (V. 11.) Korm. rendelet hatálya alá tartozik. Az előzetes bejelentési kötelezettségnek a Kormány eleget tett.

A törvény gondoskodik technikai jellegű módosításként a géntechnológiai törvénynek a kormányzati szervezetalakítással összefüggő törvénymódosításokról szóló 2006. évi CIX. törvényhez való hozzáigazításáról, valamint a külön jogszabályokra történő utalások pontosításáról. A törvény tartalmazza továbbá a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) módosításaival és a szolgáltatási tevékenység megkezdésének és folytatásának általános szabályairól szóló 2009. évi LXXVI. törvénnyel összefüggő felülvizsgálat alapján szükségessé vált módosításokat.

A Magyar Köztársaság minisztériumainak felsorolásáról szóló 2010. évi XLII. törvény 2. § (1) bekezdés d) pontja alapján a környezetvédelmi és vízügyi miniszter általános jogutóda 2010. május 29-étől a vidékfejlesztési miniszter. Tekintettel arra, hogy az előzőek szerint az eljáró hatóság és a géntechnológiai engedélyezési eljárásokban részt vevő állásfoglalást adó környezetvédelmi szakhatóság összeolvadt, szükséges volt a géntechnológiai engedélyezési eljárás teljes felülvizsgálata és a szükséges módosítások megtétele.

A törvény tartalmazza azt a már korábban kezdeményezett lényeges érdemi módosítást, amely a fajtatulajdonosok együttműködési kötelezettségét és a fajtatulajdonosoktól független vizsgálatok lefolytatását szabályozza. A változtatás bővíti a környezetvédelmi, mezőgazdasági és ipari géntechnológiai hatóság jogkörét. A környezetvédelmi, mezőgazdasági és ipari géntechnológiai hatóság kiegészítő, ellenőrző vizsgálatok lefolytatását írhatja elő a kérelmező számára, illetve maga is ilyen vizsgálatokat folytathat le a környezeti hatások megítélése érdekében. A mintaadási kötelezettség bevezetése lehetővé teszi, hogy a hatóság, amennyiben szükséges, a fajtatulajdonosoktól független ellenőrző vizsgálatokat végeztethessen. Ennek következtében jóval megalapozottabb ökológiai vizsgálati eredmények alapján végezhető el a hazánk speciális természeti adottságaira vonatkozó környezeti kockázatértékelés, amely megalapozza egy-egy géntechnológiával módosított szervezet engedélyezését. Mindez kedvező társadalmi hatással jár, hiszen ezáltal jobban biztosított, hogy csak olyan géntechnológiával módosított szervezetek kerüljenek engedélyezésre, amelyek esetleges káros környezeti hatásait független vizsgálatok is kizárták.

A törvényben foglalt további módosítások:

a) védett, fokozottan védett és érzékeny természeti területekre, valamint a Natura 2000-es és a génbanki területekre való utalás beépítése a pufferzóna fogalmába,

b) azon kötelezettség beemelése a törvénybe, hogy a pufferzónában a géntechnológiával módosított növénnyel ivarilag kompatibilis növény nem termeszthető, és a keresztbeporzásra alkalmas gyomokat a helyes mezőgazdasági gyakorlatnak megfelelően irtani kell,

c) a termelők önkéntes döntése alapján, polgári jogi megállapodás keretében géntechnológiával módosított fajtáktól mentes övezeteket lehet létrehozni, amelyeket a géntechnológiai hatóság honlapján közzétesz,

d) a menedékzóna minimális méretének meghatározása,

e) a kérelmező a szomszédok tájékoztatása érdekében köteles a külön jogszabályban meghatározott méretű táblát kihelyezni a földterületen arról, hogy géntechnológiával módosított növények termesztésének engedélyezése van folyamatban,

f) a nem forgalomba hozatali célú kibocsátás esetén az engedélykérelem kötelező tartalmi elemeinek kiegészítése a részletes kísérlet tervvel,

g) a védzáradéki eljárásra vonatkozó szabályok módosítása,

h) az ellenőrzésre jogosult hatóság számára további intézkedési lehetőségek megállapítása a géntechnológiai tevékenységgel kapcsolatos jogsértés észlelése esetén.

-----STARTING---POINT---RESZLETES---

Az 1. §-hoz

Az 1. § a Gtv. értelmező rendelkezéseket tartalmazó 2. §-át módosítja. A 2. § q) pontjában szereplő pufferzóna fogalma kiegészül a védett, fokozottan védett és érzékeny természeti területekre, valamint a Natura 2000-es és a génbanki területekre történő utalással. Amennyiben ezen területek közelében géntechnológiával módosított növényfajjal ivarilag kompatibilis faj magjának felszaporítása történik, megfelelő méretű pufferzóna meghatározásával biztosítható a géntechnológiával módosított növénnyel való átkereszteződés megakadályozása.

A törvény pontosítja továbbá a menedékzóna fogalmát a géntechnológiával módosított rovarrezisztens növények termesztésére vonatkozó 21/B. § (10) bekezdésére figyelemmel, egyértelművé téve, hogy a menedékzóna a géntechnológiával módosított növénnyel hasznosított terület körül helyezkedik el.

Az 1. § a Gtv. 2. §-ában szereplő fogalom-meghatározások közé új fogalomként illeszti be a „géntechnológiával módosított növényfajtáktól mentes övezet” meghatározását, amelyre vonatkozó szabályokat a törvénnyel beiktatott 21/F. § tartalmazza.

A 2. §-hoz

A Gtv. 4. § (1)-(4) bekezdésének módosítása a kormányzati szervezetalakítással összefüggő törvénymódosításokról szóló 2006. évi CIX. törvénnyel való összhang megteremtése érdekében szükséges. A módosítás eredményeként hatályon kívül helyezésre kerül az egészségügyi géntechnológiai hatóság miniszteri rendeleti szintű kijelölésére vonatkozó rendelkezés, így az egészségügyi és a környezetvédelmi, mezőgazdasági és ipari géntechnológiai hatóságot egységesen a Kormány fogja rendeletben kijelölni a törvény 26. §-ával módosuló, a Gtv. 34. § (2) bekezdésében foglalt felhatalmazó rendelkezés alapján. A Magyar Köztársaság minisztériumainak felsorolásáról szóló 2010. évi XLII. törvény 2. § (1) bekezdés d) pontja alapján a környezetvédelmi és vízügyi miniszter általános jogutóda 2010. május 29-étől a vidékfejlesztési miniszter. Az előzőek szerint az eljáró hatóság és a géntechnológiai engedélyezési eljárásokban részt vevő állásfoglalást adó környezetvédelmi szakhatóság összeolvadt. Így e bekezdések a fentieknek megfelelően kerültek módosításra.

A jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozatban meghatározott feladatok végrehajtásáról szóló 1452/2011. (XII. 22.) Korm. határozat alapján a Géntechnológiai Eljárásokat Véleményező Bizottság neve - a törvény 3. §-ára vonatkozó részletes indokolás alapján - géntechnológiai testületre módosul.

A 3. §-hoz

A jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozatban meghatározott feladatok végrehajtásáról szóló 1452/2011. (XII. 22.) Korm. határozat alapján a Géntechnológiai Eljárásokat Véleményező Bizottsággal kapcsolatos előírásokat kormányhatározatban kell megadni. A Géntechnológiai Bizottság neve így géntechnológiai testületre módosul és a törvény a továbbiakban csak a géntechnológiai testületnek az engedélyezési eljárásban betöltött szerepére vonatkozó előírásokat, valamint a tagok díjazásával kapcsolatos szabályokat tartalmazza.

A 4-5. §-hoz

A törvény 4. és 5. §-a a Gtv. 6. § (2) bekezdésében az engedélyezési eljárás, a 7. § (1) bekezdésében pedig az engedély megújításának szabályait pontosítja a Ket. módosításaival összefüggésben. Az „engedély érvényességi időtartama” kifejezés ennek megfelelően az „engedélyben meghatározott jogosultsági időre” módosul.

A 6. §-hoz

A törvény 6. §-a a Gtv. 8. § (1) bekezdésében az engedély iránti kérelem benyújtásának szabályait pontosítja a Ket. módosításaival összefüggésben.

A hatályos előírások alapján a Géntechnológiai Bizottságnak nem kell megküldeni a szállítási engedély iránti kérelmeket. A Géntechnológiai Bizottság felvetésével összhangban indokolt a behozatal és a kivitel engedélyezése iránti kérelmeket is kivenni a Géntechnológiai Bizottság által véleményezett kérelmek közül, mivel - akárcsak a szállítás esetében - a behozatalt és a kivitelt megelőzően is sor kerül az érintett géntechnológiával módosított szervezetekkel kapcsolatos tevékenység engedélyezésére, amelynek keretében az adott géntechnológiával módosított szervezet kockázatértékelése megtörténik. A szállítás, a behozatal és a kivitel tekintetében a géntechnológiai hatóság minden esetben tekintetbe veheti az adott géntechnológiával módosított szervezet környezetbe történő kikerülésének kockázatát, és ezzel összefüggésben ezen tevékenységek vonatkozásában szigorú előírásokat alkalmazhat. Így a géntechnológiai testület közreműködése ezen eljárásokban nem indokolt.

A Gtv. 8. § (5) bekezdésének módosítására a kormányzati szervezetalakítással összefüggő törvénymódosításokról szóló 2006. évi CIX. törvénnyel való összhang megteremtése érdekében kerül sor.

A 7. §-hoz

A törvény a Gtv. 9. § (1) és (6) bekezdésének módosításával a géntechnológiai módosítás és a zárt rendszerű felhasználás engedélyezése iránti kérelem elbírálásának határidejére, valamint az engedély közzétételére vonatkozó szabályokat összhangba hozza a Ket., valamint a kormányzati szervezetalakítással összefüggő törvénymódosításokról szóló 2006. évi CIX. törvény előírásaival.

Az 8. §-hoz

A törvény 8. §-a Gtv. 10/A. §-át módosítja. A 10/A. § (1) bekezdése a Ket. előírásaival való összhang megteremtése érdekében módosul és kiegészül a 9. § (5) bekezdése szerinti eljárás alkalmazására való utalással. Így az ugyanezen szabályokat megállapító hatályos Gtv. 10/A. § (2) bekezdését már nem tartalmazza a módosuló 10/A. § A törvény a Gtv. 10/A. §-át kiegészíti a fajtatulajdonosok együttműködési kötelezettségének és a független vizsgálatok lefolytatásának szabályozásával, amely a környezetvédelmi, mezőgazdasági és ipari géntechnológiai hatóság jogkörét bővíti.

A 10/A. § módosított (3) bekezdése értelmében a nem forgalomba hozatali célú kibocsátás engedélyezése iránti kérelem elbírálása során a környezetvédelmi, mezőgazdasági és ipari géntechnológiai hatóság a törvény felhatalmazása alapján kiadott jogszabály szerinti kiegészítő, ellenőrző vizsgálatok lefolytatását írhatja elő, illetve ilyen vizsgálatokat folytathat le, a környezeti hatások megítélése érdekében.

A (4) bekezdés a hasznosító szaporítóanyag-minta szolgáltatási kötelezettségét írja elő, amely a környezetvédelmi, mezőgazdasági és ipari géntechnológiai hatóság által elvégzendő vizsgálatok lefolytatásához szükséges. Amennyiben a hasznosító ezen kötelezettségének nem tesz eleget, az a kiadott engedély visszavonását vonja maga után.

Az (5) bekezdés rögzíti a minták felhasználásának szabályait, előírva, hogy a környezetvédelmi, mezőgazdasági és ipari géntechnológiai hatóság a mintát a szellemi tulajdonhoz fűződő jogok tiszteletben tartása mellett kizárólag a külön jogszabályban meghatározott kiegészítő, ellenőrző vizsgálatok céljára használhatja fel, illetve bocsáthatja harmadik személyek rendelkezésére. A nem forgalomba hozatali célú kibocsátás engedélyezésével kapcsolatban a környezeti hatás megítéléséhez szükséges vizsgálatok körét és részletes szabályait, valamint a minta szolgáltatásának részletes szabályait meghatározó kormányrendelet megalkotására a törvény 26. §-ával módosuló, a Gtv. 34. § (1) bekezdésének e) pontja ad felhatalmazást.

A Gtv. 10/A. §-ának (6) bekezdése a nem forgalomba hozatali célú kibocsátás iránti engedélykérelem feltételéül szabja a részletes kísérleti terv csatolását. A rendelkezés célja, hogy az engedélyező hatóság megfelelő tájékoztatást kapjon a kísérlet megvalósításának körülményeiről, így az információk birtokában jobban fel tudja mérni a kibocsátásban rejlő kockázatokat, ami alapján megalapozottabb döntést hozhat.

A 9. §-hoz

A törvény 9. §-a a Gtv. 11. § (1) bekezdésében a nem forgalomba hozatali célú kibocsátás felülvizsgálatának szabályait pontosítja a Ket.-tel való összhang megteremtése érdekében. Az „engedély érvényességi időtartama” kifejezés ennek megfelelően az „engedélyben meghatározott jogosultsági időre” módosul.

A Gtv. 11. § (3) bekezdése helyébe lépő rendelkezés pontosítja a véleményezés és az állásfoglalás közötti fogalmi különbséget.

A 10. §-hoz

A Gtv. 11/A. § (3) és (4) bekezdésének módosítása technikai jellegű; a törvény a külön jogszabályok kifejezést pontosítja.

A 11. §-hoz

A törvény 11. §-a módosítja a Gtv.-nek a védzáradéki eljárásra vonatkozó szabályokat megállapító 11/B. §-át. A módosított előírások értelmében a vidékfejlesztési miniszter határozat meghozatala helyett a védzáradék bevezetésének a Bizottsággal való közlésével egyidejűleg rendeletben állapítja meg a védzáradéki eljárás alá vont termékként vagy termékekben megjelenő géntechnológiával módosított szervezetek listáját és meghatározza a védzáradéki eljárás időtartamára szükséges biztonsági intézkedéseket. Az új eljárásrend alapján vonal engedélyezése esetén az ebből származó összes, a jövőben termesztésre engedélyezésre kerülő növényfajtára is el lehet rendelni a védzáradékot, ami határozat meghozatala esetén nem volt lehetséges.

A 12. §-hoz

A 12. § a Gtv.-nek a géntechnológiával módosított növényfajták állami elismeréséhez szükséges kísérleti vizsgálatokról szóló 11/C. § (2) bekezdését módosítja. A párhuzamos szabályozás elkerülése érdekében elhagyásra kerül azon rendelkezés, mely szerint a géntechnológiai hatóság a nem forgalomba hozatali célú kibocsátási engedélyben előírhatja környezeti hatásvizsgálat elvégzését. A törvény 8. §-a által módosított Gtv. 10/A. §-a lehetőséget biztosít ugyanis a kiegészítő, ellenőrző vizsgálatok elvégzésére a környezetvédelmi, mezőgazdasági és ipari géntechnológiai hatóság számára, a hasznosító által átadott mintákból.

A 13. §-hoz

A géntechnológiával módosított szervezetek behozatala és kivitele esetén alkalmazni kell a veszélyes áruk szállításáról szóló jogszabályok rendelkezéseit, így a Gtv. 13. §-a kiegészül az erre történő utalással. A Gtv. 13. § (2) bekezdése továbbá pontosításra kerül a Ket.-tel összhangban.

A 14. §-hoz

A Gtv. 15. § (3) és (5) bekezdése a veszélyes áruk szállításáról szóló jogszabályokkal és a Ket.-tel való összhang megteremtése érdekében módosul.

A 15. §-hoz

A Gtv. 19. § (2) bekezdésének módosítását a Ket. módosításaival összefüggésben a Ket. titokvédelmi előírást tartalmazó 5. § (4) bekezdése, valamint 17. § (1) bekezdése indokolja. Ezen rendelkezések értelmében a hatósági eljárás tartama alatt a hatóság gondoskodik arról, hogy a törvény által védett titok és a hivatás gyakorlásához kötött titok ne kerüljön nyilvánosságra, ne juthasson illetéktelen személy tudomására, és a személyes adatok védelme biztosított legyen.

A 16. §-hoz

A törvény 16. §-a a Gtv. 21. § (1) bekezdésében módosítja az „ellenőrzést végző hatóság” kifejezést „ellenőrzésre jogosult hatóságra”, ezáltal egységesítve a törvényben a fogalomhasználatot, valamint a „Géntechnológiai Bizottság” elnevezést „géntechnológiai testületre”.

A 17. §-hoz

A Magyar Köztársaság minisztériumainak felsorolásáról szóló 2010. évi XLII. törvény 2. § (1) bekezdés d) pontja alapján a környezetvédelmi és vízügyi miniszter általános jogutóda 2010. május 29. napjától a vidékfejlesztési miniszter. Az egymás melletti termesztést engedélyező termesztési hatóság és az engedélyezési eljárásban részt vevő környezetvédelmi szakhatóság ennek értelmében összeolvadt, így a Gtv. 21/B. § (6)-(8) bekezdéséből elhagyásra kerülnek a szakhatósági állásfoglalásra vonatkozó rendelkezések.

A 17. § a Gtv. 21/B. § (9) bekezdésében új rendelkezésként előírja, hogy az egymás melletti termesztés esetében a pufferzónában a géntechnológiával módosított növénnyel ivarilag kompatibilis növény nem termeszthető, és a keresztbeporzásra alkalmas gyomokat a helyes mezőgazdasági gyakorlatnak megfelelően irtani kell.

A 17. § pontosítja a Gtv. 21/B. § korábbi (9), az átszámozást követően (10) bekezdését oly módon, hogy géntechnológiával módosított rovarrezisztens növény termesztése esetén - a jelenlegi szabályozásban előírt maximum mellett - a menedékzóna minimális mérete is meghatározásra kerül, a géntechnológiával bevetettként jelzett terület 10%-aként.

A 17. § a Gtv. 21/B. § új (11) bekezdésében a szomszédok tájékoztatása érdekében előírja, hogy az egymás melletti termesztés engedélyezése során az előzetes állásfoglalás megadását követően a kérelmező köteles a külön jogszabályban foglaltak szerinti táblát kihelyezni arról, hogy géntechnológiával módosított növények termesztésének engedélyezése van folyamatban a kérelemben szereplő terület vonatkozásában.

A 18. §-hoz

A törvény 18. §-a a Gtv. módosított 21/B. §-ával összefüggésben módosítja a Gtv. 21/C. § (3) bekezdését. A módosuló 21/B. § (9) bekezdése egyértelműen kimondja, hogy a pufferzónában nem termeszthető a géntechnológiával módosított növénnyel ivarilag kompatibilis növény. Erre figyelemmel a Gtv. 21/C. § (3) bekezdésének módosításával a pufferzónán belüli földtulajdonos, illetve földhasználó nyilatkozatában ezentúl nem vállalni fogja a termesztési tilalmat, hanem nyilatkozik arról, hogy tudomással bír a törvényben előírt kötelezettségről. Emellett a módosítás egyértelművé teszi, hogy a hozzájárulásnak elválaszthatatlan részét képezi a GM növénnyel ivarilag kompatibilis növény termesztésére vonatkozó tilalom tudomásulvételét tartalmazó nyilatkozat. A módosítással összhangban változik a 21/C. § (4) bekezdése is.

A törvény a Gtv. 21/C. § (6) bekezdésében pontosítja a kérelemben szereplő és a termesztésre vonatkozó adatok közzétételével kapcsolatos szabályokat, valamint a Ket.-nek a döntés közlésének általános szabályairól szóló 78. § (1) bekezdésére figyelemmel a határozatnak az ellenőrzésre jogosult hatóságnak való megküldéséről szóló rendelkezést.

A 19. §-hoz

A törvény 19. §-a a Gtv. 21/D. § (3) bekezdését pontosítja annak érdekében, hogy a szabályozásban megfelelően elkülönüljön a Gtv. 1. § (1) bekezdésének a)-c) pontjai szerinti géntechnológiai tevékenység ellenőrzésére, valamint az ugyanezen bekezdés d) pontja szerinti egymás melletti termesztés ellenőrzésére jogosult hatóság, továbbá kikerül a rendelkezésből a törvénnyel hatályon kívül helyezésre kerülő 24. § (1) bekezdésére vonatkozó utalás is.

A Gtv. 21/D. § (4) bekezdése a törvénnyel módosított 21/B. § (9) bekezdésére figyelemmel kerül pontosításra.

A 20. §-hoz

A törvény 20. §-a a Gtv.-nek a géntechnológiával módosított növény szaporítóanyagának forgalmazására vonatkozó 21/E. §-át pontosítja, valamint kiegészíti a belső piaci szolgáltatásokról szóló, 2006. december 12-i 2006/123/EK európai parlamenti és tanácsi irányelvnek való megfelelés biztosítása érdekében. A módosítással a határon átnyúló szolgáltatásnyújtás keretében folytatott szaporítóanyag-forgalmazási tevékenységre ugyanazon előírások fognak vonatkozni, mint a hazai forgalmazókra.

A géntechnológiával módosított növény szaporítóanyagának forgalmazására vonatkozó előírások megsértőivel szemben kiszabható bírságra utaló rendelkezést a törvény a 22. §-ban helyezi el, ezért a Gtv. 21/E. § (5) bekezdéséből kikerül az erre vonatkozó rendelkezés.

A 21. §-hoz

A törvény 21. §-a kiegészíti a Gtv.-t a termelők által polgári jogi megállapodás keretében létrehozott, géntechnológiával módosított fajtáktól mentes övezetek géntechnológiai hatóság általi közzétételét szabályozó 21/F. §-sal.

A 22. §-hoz

A törvény kibővíti az ellenőrzésre jogosult hatóság számára a jogszabályi előírások megsértése esetén rendelkezésre álló intézkedési lehetőségek körét.

A Gtv. 22. §-a kiegészül a géntechnológiai bírság megállapításáról szóló 148/2003. (IX. 22.) Korm. rendelet 1. és 2. §-ában foglalt előírásokkal, amelyek törvényi szintű szabályozást igényelnek a Magyarország gazdasági stabilitásáról szóló 2011. évi CXCIV. törvény 29. §-a értelmében.

A törvény pontosítja a Gtv. 22. § (4) bekezdését az ellenőrzésre jogosult hatóság jogkörének bővülésére figyelemmel, illetve arra való tekintettel, hogy a 23-25. §-ok kibővülnek a nemzeti hatáskörbe tartozó engedélyek felfüggesztésével és feltételhez kötésével.

A 23. §-hoz

A Gtv. 23. § (3) bekezdésének pontosítását a Ket.-nek a döntés közlésének általános szabályairól szóló 78. § (1) bekezdése indokolja. A Ket. alapján a határozatokat meg kell küldeni az ügyben eljárt szakhatóságoknak, így a géntechnológiai határozatok módosításról és visszavonásról rendelkező 23. §-nak nem kell külön nevesítenie őket. A nyilvántartó szervnek való megküldést továbbra is tartalmaznia kell a törvénynek.

A törvény módosítja továbbá a Gtv. 23. § (3) bekezdését arra való tekintettel, hogy a törvény kiegészíti a 23-25. §-okat a nemzeti hatáskörbe tartozó engedélyek felfüggesztésével és feltételhez kötésével.

A 24. §-hoz

A 24. § az élelmiszerláncról és hatósági felügyeletéről szóló 2008. évi XLVI. törvény rendkívüli élelmiszerlánc-eseményre vonatkozó szabályainak mintájára kiegészíti a Gtv.-t a rendkívüli GM-eseményre vonatkozó előírásokkal.

Az új rendelkezés értelmében rendkívüli GM-esemény alatt a géntechnológiai tevékenységre vonatkozó jogszabályi előírásoknak a lakosság széles körét érintő, az emberek életét, egészségét veszélyeztető, továbbá a nagy nemzetgazdasági, illetve környezeti kárral fenyegető, valamint a gazdasági haszonállat-állomány széles körét érintő, az állatok egészségét veszélyeztető megsértése értendő.

Az új szabályok lehetőséget biztosítanak arra, hogy a géntechnológiai hatóság, illetve az azt felügyelő miniszter a lehető leggyorsabban megtegye a szükséges intézkedéseket, illetve tájékoztassa a lakosságot egy esetleges rendkívüli helyzet bekövetkeztekor.

A 25. §-hoz

A 25. § az egymás melletti termesztéssel kapcsolatos iskolarendszeren kívüli hatósági képzés és vizsgáztatás állami feladatait tartalmazza.

A 26. §-hoz

A 26. § a Gtv. 34. §-ában foglalt felhatalmazó rendelkezéseket módosítja, egyrészt a törvény előző §-aival módosuló rendelkezésekkel, másrészt a kormányzati szervezetalakítással összefüggő törvénymódosításokról szóló 2006. évi CIX. törvénnyel összefüggésben.

A 26. § többek között felhatalmazást ad az egészségügyért felelős miniszter számára, hogy az agrárpolitikáért felelős miniszterrel és a természetvédelemért felelős miniszterrel egyetértésben rendeletben szabályozza a humán-egészségügyi, humán gyógyszergyártási célú felhasználás és az emberi testtel közvetlenül érintkező vegyi anyagok esetében a géntechnológiai tevékenységnek a Gtv. 34. § (1) bekezdése és (8) bekezdése alapján kiadott általános jellegű végrehajtási rendeletekben foglalt szabályozáson túlmenő, különös szabályait.

A felhatalmazások differenciálásával lehetőség nyílik arra, hogy az egészségügyi és a környezetvédelmi, mezőgazdasági és ipari géntechnológiai hatóságra vonatkozó részletszabályok a szakterületek eltérő jellegzetességei alapján elkülönülten kerüljenek megállapításra.

A 26. § felhatalmazást ad az agrárpolitikáért felelős miniszternek, hogy rendeletben állapítsa meg a védzáradéki eljárás alá vont termékként vagy termékekben megjelenő géntechnológiával módosított szervezetek listáját és meghatározza a védzáradéki eljárás időtartamára szükséges biztonsági intézkedéseket.

A 27. §-hoz

A védzáradéki eljárás új szabályaira tekintettel a jövőben a védzáradéki eljárással érintett termékként vagy termékekben megjelenő géntechnológiával módosított szervezetek listáját és az ezekkel kapcsolatban elrendelt biztonsági intézkedéseket az agrárpolitikáért felelős miniszter rendeletben fogja megállapítani. A folyamatban lévő védzáradéki eljárások egységes nemzeti jogi hátterének megteremtése érdekében a törvény a törvénymódosítást megelőzően elrendelt védzáradékok vonatkozásában is kimondja a rendeleti szintű közzétételt.

A 28. §-hoz

A Gtv. által átültetett 90/219/EGK és 98/81/EK tanácsi irányelvek hatályon kívül helyezésre kerültek, ezért a jogharmonizációs záradékban a törvény az ezeket felváltó 2001/18/EK és 2009/41/EK európai parlamenti és tanácsi irányelveket tünteti fel. A 28. § ezen túlmenően kiegészíti a Gtv. jogharmonizációs záradékát a belső piaci szolgáltatásokról szóló, 2006. december 12-i 2006/123/EK európai parlamenti és tanácsi irányelvre való hivatkozással.

A 29. §-hoz

A törvény 29. §-ának szövegcserés rendelkezései a kormányzati szervezetalakítással összefüggő törvénymódosításokról szóló 2006. évi CIX. törvénnyel és a Ket. módosításaival való összhang megteremtését célozza, valamint pontosítja a külön jogszabályokra való hivatkozásokat és az 1452/2011. (XII. 22.) Korm. határozat alapján a Géntechnológiai Bizottság megnevezést géntechnológiai testületre módosítja. A géntechnológiai hatóság számára a szövegcserés módosítással lehetővé válik a géntechnológiai tevékenységre vonatkozó engedély feltételhez kötése és felfüggesztése is, a módosítás és a visszavonás mellett.

A törvény feloldja továbbá az eljárási szabályokban fennálló ellentmondásokat, így módosítja a 9. §-ban a társadalmi konzultációval kapcsolatos rendelkezéseket.

A 30. §-hoz

A 30. § a törvény által a Gtv.-ből hatályon kívül helyezett rendelkezéseket tartalmazza.

A Gtv. 7. § (4) bekezdés második mondata a nem forgalomba hozatali célú kibocsátásra és a forgalomba hozatalra engedélyezett, kockázatot jelentő antibiotikumokkal szembeni rezisztenciát hordozó géneket tartalmazó géntechnológiával módosított szervezetek forgalomból való kivonására tartalmaz lejárt határidejű kötelezettséget. A Gtv. 37. §-a pedig a Gtv. hatálybalépésével kapcsolatos átmeneti rendelkezéseket tartalmazza. Ezek a rendelkezések már végrehajtottakká váltak, így a jogalkotásról szóló 2010. évi CXXX. törvény értelmében hatályon kívül kell helyezni őket.

A Gtv. 9. § (5) bekezdéséből a társadalmi konzultáció időtartamára vonatkozó rendelkezés a párhuzamos szabályozás elkerülése érdekében kerül ki. A törvény 29. §-a módosítja a Gtv. 9. § (4) bekezdését, mely a géntechnológiai módosításra és a zárt rendszerű felhasználásra vonatkozó észrevételek megtételének időpontját 15 napról 30 napra felemeli, ezáltal megteremtve az összhangot a 9. § (4) és (5) bekezdése között. A társadalmi konzultáció időtartamába ugyanis nem számít bele a géntechnológiai testület számára a beérkezett észrevételek elbírálására rendelkezésre álló tíz nap, illetve a géntechnológiai hatóság számára a határozatának véglegesítésére az eljárási határidőből fennmaradó napok száma.

A Gtv. 11/A. § (2) bekezdése a forgalomba hozatal uniós hatáskörbe tartozó engedélyezési eljárásával kapcsolatban rendeli alkalmazni a nemzeti hatáskörbe tartozó nem forgalomba hozatali célú kibocsátás egyes engedélyezési szabályait. A Gtv. 10/A. § hivatkozott bekezdései nem értelmezhetőek az uniós hatáskörbe tartozó engedélyezési eljárásban, ezért a 11/A. § (2) bekezdése hatályon kívül helyezésre kerül.

A 16. § (2) bekezdése és a Büntető Törvénykönyvre és a szabálysértési törvényre, mint külön jogszabályra utaló 24. § (1) bekezdése nem tartalmaz normatív rendelkezést, ezért indokolt a hatályon kívül helyezésük.

A Ket. 68. § (3) bekezdése értelmében az iratbetekintési jog költségtérítés ellenében gyakorolható. A párhuzamos szabályozás elkerülése érdekében a 20. § (1) és (2) bekezdése hatályon kívül helyezésre kerül.

A Gtv. 21/B. § (5) bekezdés b) pontjának hatályon kívül helyezésére a Ket.-re figyelemmel, a párhuzamos szabályozás elkerülése érdekében kerül sor. A Ket. 29. § (3) bekezdés b) pontja alapján az eljárás megindításáról kérelemre indult eljárásban - az eljárás megindítására irányuló kérelmet benyújtó ügyfelet kivéve - az ismert ügyfelet a kérelem beérkezésétől számított nyolc napon belül értesíteni kell.

A Magyar Köztársaság minisztériumainak felsorolásáról szóló 2010. évi XLII. törvény 2. § (1) bekezdés d) pontja alapján a környezetvédelmi és vízügyi miniszter általános jogutóda 2010. május 29. napjától a vidékfejlesztési miniszter. Az egymás melletti termesztést engedélyező termesztési hatóság és az engedélyezési eljárásban részt vevő környezetvédelmi szakhatóság ennek értelmében összeolvadt, így a Gtv. 21/B. §-a (5) bekezdés c) pontja törlésre kerül.

A Gtv. 21/D. § (2) bekezdésének hatályon kívül helyezésére a Ket. előírásaira figyelemmel kerül sor, mivel az ellenőrzést végző hatóság számára a Gtv.-ben felsorolt jogosultságokat a Ket. is biztosítja.

-----STARTING---POINT---VEGE---

A 31. §-hoz

A 31. § a törvény hatálybalépésének napját határozza meg.

A 32. §-hoz

A törvényben önálló jogharmonizációs záradékot is szükséges elhelyezni, amely jelzi, hogy a Gtv. jelen módosítása a belső piaci szolgáltatásokról szóló, 2006. december 12-i 2006/123/EK európai parlamenti és tanácsi irányelvre is figyelemmel történt.

A 33. §-hoz

A törvény műszaki tartalmú jogszabálynak minősül és érinti a szolgáltatásnyújtás szabadságát, így az áruk és szolgáltatások szabad áramlásának biztosításával összefüggésben egyes európai uniós jogi aktusokban előírt bejelentési, értesítési, tájékoztatási és jelentéstételi kötelezettségek teljesítéséről szóló 102/2009. (V. 11.) Korm. rendelet értelmében hivatkozni szükséges arra, hogy a törvény tervezetének a műszaki szabványok és szabályok terén történő információszolgáltatási eljárás és az információs társadalom szolgáltatásaira vonatkozó szabályok megállapításáról szóló, - a 98/48/EK európai parlamenti és tanácsi irányelvvel, továbbá a 2006/96/EK tanácsi irányelvvel módosított - 1998. június 22-i 98/34/EK európai parlamenti és tanácsi irányelv, valamint a belső piaci szolgáltatásokról szóló 2006/123/EK európai parlamenti és tanácsi irányelv szerinti bejelentése megtörtént.