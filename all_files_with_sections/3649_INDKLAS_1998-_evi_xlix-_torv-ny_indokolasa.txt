1998. évi XLIX. törvény indokolása

a határokat átlépő televíziózásról szóló, Strasbourgban, 1989. május 5-én kelt európai egyezmény kihirdetéséről

Indokolás

A most kihirdetésre kerülő, a határokat átlépő televíziózásról szóló európai Egyezményt az Európa Tanács tagállamai és az Európai Kulturális Egyezményt aláírt országok dolgozták ki.

Az Egyezmény az Emberi jogok és Alapvető Szabadságjogok Védelméről szóló Egyezmény 10. cikkében szereplő szólásszabadság és információs szabadság azon elvéből indul ki, hogy az információk és eszmék szabad áramlása, valamint a műsorszolgáltatók függetlenségének elve iránti elkötelezettség a demokratikus társadalom lényeges elveinek egyike és minden egyes emberi lény haladásának és fejlődésének egyik alapfeltétele.

Az egyezmény tételesen szabályozza a műsorszolgáltatásban közreműködő Felek kötelességeit és az információkkal való ellátás rendjét. Kinyilvánítja a műsorok vételének és továbbközvetítésének szabadságát, valamint az európai művek preferálását. Az Egyezmény rendelkezik a műsorkészítés etikai normáiról, a nézőközönség információs, oktatási, kulturális és szórakoztatási igényeinek kielégítéséről, a reklám helyéről és időtartamáról, a különleges termékek reklámozásáról és a szponzorálás alapelveiről. Az Egyezmény Állandó bizottságot hozott létre céljainak megvalósítására.

Az Egyezmény alapul szolgált az Európai Unió határok nélküli televíziózásról szóló Irányelvének (89/552/EGK Irányelv) kidolgozásához, amely az EU egyetlen, e területre vonatkozó kötelező érvényű jogszabálya. Az Európai Unióhoz történő csatlakozásunk előtt, a felkészülési szakaszban, törekednünk kell az Irányelvnek való lehető legteljesebb megfelelésre. Az Európa Tanács Egyezményének törvénnyel történő kihirdetése meghatározó lépés Magyarország európai integrációja érdekében.