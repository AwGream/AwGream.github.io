2017. évi XXXIX. törvény indokolása

az európai uniós és a nemzetközi bűnügyi együttműködést szabályozó törvények, és ehhez kapcsolódóan más törvények jogharmonizációs célú módosításáról

-----STARTING---POINT---ALTALANOS--- 

I.

Az Európai Unió Bírósága (a továbbiakban: Bíróság) a C-25/15. számú előzetes döntéshozatal iránti kérelem tárgyában, a Budapest Környéki Törvényszék által előterjesztett ügyben 2016. június 9-én hirdetett ítéletet (a továbbiakban: Balogh-ítélet).

A C-25/15. számú ügy

- a büntetőeljárás során igénybe vehető tolmácsoláshoz és fordításhoz való jogról szóló, 2010. október 20-i 2010/64/EU európai parlamenti és a tanácsi irányelv (a továbbiakban: 2010/64/EU irányelv) hatályának az külföldi ítélet elismerése tárgyában tartott eljárásokra történő kiterjesztését, és

- a külföldi ítélet elismerése és a bűnügyi nyilvántartásból származó információk tagállamok közötti cseréjének megszervezéséről és azok tartalmáról szóló, 2009. február 26-i 2009/315/IB tanácsi kerethatározat (a továbbiakban: 2009/315/IB kerethatározat), illetve a 2009/315/IB kerethatározat 11. cikke alkalmazásában az Európai Bűnügyi Nyilvántartási Információs Rendszer (ECRIS) létrehozásáról szóló, 2009. április 6-i 2009/316/IB tanácsi határozat (a továbbiakban: 2009/316/IB határozat) viszonyát

érintette.

A Bíróság ítéletének rendelkező része alapján a 2009/315/IB kerethatározatot és a 2009/316/IB határozatot (a továbbiakban együtt: ECRIS határozatok) úgy kell értelmezni, hogy azokkal ellentétes az ilyen különleges eljárást bevezető nemzeti szabályozás alkalmazása. Az ítélet indokolásában foglaltak szerint az ECRIS határozatokkal ellentétes különleges eljárás alatt a külföldi ítéletek elismerésével kapcsolatos eljárást kell érteni.

Az ítélet 51. bekezdése alapján az ECRIS határozatok „által bevezetett információcsere-rendszer célja - annak érdekében, hogy megkönnyítse a kölcsönös bűnügyi jogsegélyt és biztosítsa a büntetőügyekben hozott határozatok kölcsönös elismerését - a dokumentumok tagállamok közötti továbbítására vonatkozó eljárások egyszerűsítése, a bűnügyi nyilvántartásból származó információk e tagállamok közötti cseréjének javítása és észszerűsítése, és ezen információcsere hatékonyságának növelése olyan egységes európai formátum létrehozásán keresztül, amely formanyomtatványok és kódok segítségével egységes, elektronikus, érthető és az automatikus fordítást megkönnyítő formában teszi lehetővé ezen információk cseréjét.”

A Bíróság ítélete alapján tehát megállapítható, hogy a külföldi ítélet elismerésével kapcsolatos eljárás nem feltétel nélkül és nem minden esetben ellentétes az Európai Unió jogával. A Bíróság a külföldi ítélet elismerésével kapcsolatos eljárást az ECRIS határozatokkal összefüggésben vizsgálta, ezért megkérdőjelezhető az a jogértelmezés, amely szerint a tagállami ítéletek vonatkozásában a továbbiakban nem lehet helye külföldi ítélet elismerésével kapcsolatos eljárás lefolytatásának.

A fentiekre figyelemmel a törvény azt célozza, hogy az Európai Unió tagállamaival folytatott bűnügyi együttműködésről szóló 2012. évi CLXXX. törvény (a továbbiakban: EUtv.), valamint ezzel összefüggésben a büntetőeljárásról szóló 1998. évi XIX. törvény módosításával az indokolatlan, szisztematikusan alkalmazott elismerési eljárás kikerüljön a magyar eljárásrendből, és ne csupán formailag, de tartalmilag is megfeleljen az ECRIS határozatoknak, illetve a Balogh-ítélet vonatkozó rendelkezéseinek.

Folyamatban lévő büntetőeljárásban a korábbi elítéléshez fűződő konkrét joghátrányok alkalmazása, vagy büntetés, illetve intézkedés végrehajtásának átvételével kapcsolatos eljárások esetében a külföldi ítélet elismerésével kapcsolatos eljárás lefolytatása a továbbiakban sem mellőzhető, tekintettel arra, hogy jelenleg ez az egyetlen eljárási forma, amely biztosítja, hogy a tagállami ítélet rendelkezései a magyar jogszabályoknak megfeleltethetők, ezért a büntetőjogi jogkövetkezmények alkalmazhatóak, a büntetések, intézkedések végrehajtása átvehető legyen. E megoldás nem újdonság az uniós közösségben, hiszen egyes más tagállamok gyakorlata is azt támasztja alá, hogy a tagállamok az ECRIS rendszer alapján végrehajtott közvetlen nyilvántartásba vételt követően nem tudnak eltekinteni a kérdéses tagállami ítélet bekérésétől és nemzeti jogszabályoknak történő megfeleltetésétől („elismerésétől”), amennyiben egyedi ügyben a más tagállami elítélés konkrét büntetőjogi relevanciával bír.

II.

A büntetőügyekben kibocsátott európai nyomozási határozatról szóló 2014/41/EU európai parlamenti és tanácsi irányelv (a továbbiakban: 2014/41/EU irányelv) átültetési határideje 2017. május 22-én jár le. Eddig az időpontig a tagállamoknak meg kell hozniuk azokat az intézkedéseket, amelyek biztosítják a 2014/41/EU irányelv valamennyi rendelkezésének való tagállami megfelelést. Fontos megjegyezni, hogy Dánia és Írország a 2014/41/EU irányelv alkalmazásában nem vesz részt. E tény az EUtv. eljárási jogsegélyekre vonatkozó új fejezetének felépítését alapjaiban határozza meg.

A büntetőügyekben folytatott rendőrségi és igazságügyi együttműködés területén egyes jogi aktusok hatályon kívül helyezéséről szóló 2016/95/EU európai parlamenti és tanácsi rendelet (a továbbiakban: 2016/95/EU rendelet) (11) preambulumbekezdése rögzíti, hogy az európai bizonyítás-felvételi parancsról szóló 2008/978/IB tanácsi kerethatározat (a 2014/41/EU irányelv „elődje”) helyébe a 2014/41/EU irányelv lépett, mert az európai bizonyítás-felvételi parancs hatálya túl korlátozott volt. Dánia és Írország 2014/41/EU irányelv hatályán „kívül maradása” miatt e két tagállamra az európai bizonyítás-felvételi parancs rendelkezései érvényesültek volna.

Tekintettel azonban a résztvevő tagállamok alacsony számára, a 2016/95/EU rendelet megállapítja, hogy az európai bizonyítás-felvételi parancs már nem képezi a büntetőügyekben folytatott együttműködés hasznos eszközét, és azt hatályon kívül kell helyezni. A 2016/95/EU rendelet 1. cikke kifejezetten rögzíti, hogy a 2008/978/IB kerethatározat (európai bizonyításfelvételi parancs) hatályát veszti.

Ez azt jelenti, hogy a 2014/41/EU irányelvben nem részes két tagállam, Dánia és Írország vonatkozásában nem a 2008/978/IB tanácsi kerethatározat rendelkezései irányadók a továbbiakban, hanem az Európai Unió tagállamai közötti kölcsönös bűnügyi jogsegélyről szóló egyezmény szabályai. Alapvetően tehát kétféle rezsimet rögzít a törvény: Dánia és Írország viszonylatában a jogsegély egyezmény, a többi tagállam vonatkozásában a 2014/41/EU irányelv szabályait.

A törvény továbbá figyelemmel van az irányelvet határidőre át nem ültető tagállamokkal történő együttműködésre is.

A törvény az EUtv. eljárási jogsegélyekre vonatkozó teljes IV. fejezetét újraszabályozza. Az új IV. Fejezet tartalmazza az európai nyomozási határozat végrehajtására irányuló jogsegély szabályait, vagyis ebben a fejezetben kerül átültetésre maga a 2014/41/EU irányelv.

A IV. Fejezet követi a 2014/41/EU irányelv és általában az eljárási jogsegélyekre vonatkozó jogi aktusok felépítését, vagyis két elkülönülő részből: általános szabályokból és az eljárási jogsegély egyes speciális formáit tartalmazó különös részből áll.

Az általános szabályok között a 2014/41/EU irányelv azon rendelkezései kaptak helyet, amelyek az európai nyomozási határozat hatályára, annak tartalmára, formájára, kibocsátásának és továbbításának feltételeire, az európai nyomozási határozat elismerésére és végrehajtására, az európai nyomozási határozattal kapcsolatos megtagadási okokra, a határidőkre, a jogorvoslati szabályokra, az együttműködésben résztvevő tagállamok által viselt költségekre stb. vonatkozóan állapítanak meg előírásokat. A törvény ezt követően rögzíti az egyes eljárási cselekményekre vonatkozó különleges rendelkezéseket.

A fent írtaknak megfelelően a törvény külön fejezetben (IV/A. Fejezet) rendelkezik az európai nyomozási határozatot nem alkalmazó tagállamokkal folytatandó eljárási jogsegélyre irányadó szabályokról. A IV/A. Fejezet (a IV. Fejezethez hasonlóan) követi az általános szabályok-különös rendelkezések felosztást.

A IV/B. Fejezet tartalmazza azokat a speciális együttműködési formákra vonatkozó szabályokat (hivatalos irat kézbesítése, közvetlen tájékoztatás, tárgy visszaadása, közös nyomozócsoport létrehozása, együttműködő személy igénybevétele), amelyekre vonatkozóan a 2014/41/EU irányelv nem szabályoz, és amelyek esetében így a hatályos rendelkezések fenntartása indokolt [hivatalos irat kézbesítése (EUtv. 48. §), közvetlen tájékoztatás (EUtv. 49-52. §), tárgy visszaadása (EUtv. 53. §), közös nyomozócsoport létrehozása (EUtv. 57-62. §), együttműködő személy igénybevétele (EUtv. 65. §)].

A vagyonnal vagy bizonyítékkal kapcsolatos biztosítási intézkedést elrendelő határozatoknak az Európai Unióban történő végrehajtásáról szóló 2003/577/IB tanácsi kerethatározatnak a bizonyítékok biztosítására vonatkozó szabályai helyébe is a 2014/41/EU irányelv megfelelő szabályai lépnek, értelemszerűen az európai nyomozási határozatot nem alkalmazó tagállamokat kivéve. E tagállamok vonatkozásában a 2003/577/IB kerethatározat átültetett szabályai (EUtv. 93-103. §) irányadók a továbbiakban is.

Az irányelv szakít azzal az eljárási jogsegélyeknél is jellemző szabályozási móddal, amely a kibocsátó állam által a nemzeti jog alapján meghozott határozatot és a határozat alapján kiállított formanyomtatványt tekintette az együttműködés alapjának. Ehelyett a 2014/41/EU irányelv rendszerében maga az európai nyomozási határozat az „alaphatározat” és a jogsegélykérelem egyben. A kibocsátó hatóság eddig az alaphatározattal „igazolta”, az új rendszer szerint magának az európai nyomozási határozatnak a kibocsátásával igazolja, hogy az eljárási cselekmény elvégzése szükséges, és az a kibocsátó állam nemzeti joga szerint elrendelhető. A törvény a továbbiakban ennek szellemében szabályozza az európai nyomozási határozat magyarországi végrehajtását, illetve kibocsátását.

Az egyes eljárási cselekményekre vonatkozó különleges rendelkezések között a IV. Fejezet a következő speciális együttműködési formákra vonatkozóan állapít meg szabályokat:

- ideiglenes intézkedések,

- adatszolgáltatás pénzügyi intézmény által vezetett számláról és számlaforgalmi adatokról,

- fogvatartott személy ideiglenes átadása az európai nyomozási határozatot kibocsátó tagállamba,

- fogvatartott személy ideiglenes átadása az európai nyomozási határozatot végrehajtó tagállamba,

- kihallgatás zártcélú távközlő hálózat útján,

- kihallgatás távbeszélő-készülék útján,

- a titkos adatszerzés és a titkos információgyűjtés egyes intézményei.

III.

A törvény módosítja a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvénynek (a továbbiakban: Szabs. tv.) és a Büntető Törvénykönyvről szóló 2012. évi C. törvénynek (a továbbiakban: Btk.) azon rendelkezéseit, amelyek az új pszichoaktív anyag csekély mennyiségét határozzák meg.

Az európai uniós és nemzetközi jogfejlődésre tekintettel szükségessé vált továbbá a Btk. terrorizmussal, illetve a terrorizmus finanszírozásával összefüggő büntető rendelkezéseinek módosítása, valamint ezzel összefüggésben számos egyéb jogszabály technikai korrekciója.

IV.

A 2014/41/EU irányelv értelmében annak rendelkezéseit olyan cselekmények tekintetében is alkalmazni kell, amelyek a kibocsátó állam nemzeti joga alapján jogszabálysértésként büntetendők, és amelyekben a határozat különösen büntetőügyekben hatáskörrel rendelkező bíróság előtti eljáráshoz vezethet, így a szabálysértési eljárások is a 2014/41/EU irányelv hatálya alá tartoznak.

A módosítás a 2014/41/EU irányelv főszabálya szerinti büntetőeljárások során intézett, eljárási cselekmények végrehajtását célzó megkeresésekre - a nyomozási határozatra - vonatkozó azon szabályokat, valamint formanyomtatványokat tartalmazza, amelyek a szabálysértési eljárás eljárási szabályaira átültethetők.

V.

A Balogh-ítélet következtében felül kellett vizsgálni a külföldi ítéleteknek a magyar bűnügyi nyilvántartásba való bekerülésének a szabályozását, illetve a külföldi ítéleteknek a hazai eljárások során történő figyelembevételére vonatkozó rendszert is, ezért szükséges volt a Bnytv. módosítása is. Ennek során az alábbi hatályos rendszerből kellett kiindulni:

- a jelenlegi rendszer arra épül, hogy minden, az Európai Unióban magyar állampolgárra vonatkozó ítéletet kötelezően el kell ismerni, ez azonban nem érvényesül teljeskörűen,

- a kötelező elismerés rendszere a Balogh-ítélet alapján nem tartható fenn, ráadásul nem is hatékony rendszer, mivel attól függetlenül írja elő az elismerést, hogy arra egyébként a hazai eljárás szempontjából szükség van-e vagy sem,

- a fentiekre tekintettel jelenleg előfordulhatnak olyan helyzetek, hogy úgy kaphat valaki hatósági erkölcsi bizonyítványt, hogy a tagállami ítéletek nyilvántartásban ezt kizáró tagállami ítélet szerepel, de azt nem veszik figyelembe.

A törvény a fentiekre tekintettel olyan rendszert vezet be, amely szabályozási szinten képes biztosítani azt, hogy minden olyan esetben, amikor hazai hatóságok eljárásában valóban szükség van a tagállami ítélet figyelembevételére, azt az adott eljárásban ellenőrizzék a hatóságok és kellően rugalmas eljárásban megfeleltessék azt. A törvény ezért eddig nem jelentkező feladatokat telepít a bűnügyi nyilvántartó szervre, amely révén azonban elérhető, hogy az eddig nem kellően hatékony rendszer helyett egy szabályozási szinten zárt rezsim jöjjön létre, és ne fordulhasson elő, hogy valaki úgy kap hatósági erkölcsi bizonyítványt, hogy egyébként ezt kizáró tagállami ítéletet hoztak vele szemben.

-----STARTING---POINT---RESZLETES---

Az 1-2., 4-5., 22-23., 34-37., 50-51., 67. és a 82-85. §-hoz

E §-ok a Btk. terrorizmussal kapcsolatos rendelkezéseinek módosításával összefüggő pontosításokat tartalmazzák.

A 3. §-hoz

A törvény 3. §-a a bírósági végrehajtásról szóló 1994. évi LIII. törvénynek (Vht.) a 2014/41/EU irányelvnek való megfelelésre tekintettel módosuló rendelkezését tartalmazza. Figyelemmel arra, hogy az európai nyomozási határozatban megjelölhető speciális jogsegély forma, az ún. ideiglenes intézkedés keretében az információs rendszerben tárolt adatok megőrzésére kötelezés végrehajtása is kérhető, indokolttá vált a végrehajtható okiratok körét szabályozó, a Vht. 10. § f) pontjában foglalt felsorolás kiegészítése az információs rendszerben tárolt adatok megőrzésére kötelezésről szóló határozattal. 

A Vht. jogharmonizációs záradéka kiegészül továbbá a büntetőügyekben kibocsátott európai nyomozási határozatról szóló, 2014. április 3-i 2014/41/EU európai parlamenti és tanácsi irányelvre történő utalással.

A 6. §-hoz

A törvény az egységes fogalomhasználat érdekében módosítja az Nbjt. hatályos rendelkezését Ennek keretében egyrészt mellőzi a felségjogra történő, a gyakorlatban nehezen értelmezhető foglom használatát, másrészt az EUtv. rendelkezéseivel egységesen a közrend és a nemzetbiztonsági érdek sérelme esetén zárja ki a jogsegélykérelem teljesíthetőségét, illetve előterjeszthetőségét.

A törvény nem változtat a bűnügyi jogsegély szabályozásának azon általános rendszerén, hogy az Nbjt. mint általános szabály alkalmazandó, amennyiben az EUtv. arról külön nem rendelkezik. Ennek megfelelően a most módosuló 2. § is olyan általános szabály marad, amely eltérő rendelkezés hiányában az Európai Unión belül is alkalmazandó, ha az EUtv. nem tartalmaz speciális rendelkezést. Az Uniós eszközök azonban jellemzően nem ismerik az általános teljesíthetőségi akadályt, amely intézményt felváltó konkrét megtagadási okokat nevesítenek. A megtagadási okok között a közrend sérelme már nem jelenik meg, amely az Európa Unión tagállamai között valójában már nem is lenne értelmezhető. A nemzetbiztonsági érdek ezzel szemben a megtagadási okok között is nevesítésre kerül. A tagállamok közötti jogsegély esetén az Nbjt. 2. §-ában meghatározott általános teljesíthetőségi feltétel alkalmazhatósága a Magyarországról kiinduló jogsegélyeket esetén, másrészt abban az estben merülhet fel, ha az EUtv. a megtagadás intézményével kapcsolatot rendelkezést nem tartalmaz, vagy a tagállamok között nem az EUtv.-ben nevesített együttműködési forma alkalmazására kerül sor, ide értve a két- vagy többoldalú nemzetközi egyezményeken alapuló együttműködést is. így például az Európai Unió tagállamai közötti kölcsönös bűnügyi jogsegélyről szóló 2000 évi egyezmény alapján Dániával és Írországgal folytatott jogsegélyi együttműködés során e rendelkezés továbbra is alkalmazható.

A 7. §-hoz

A törvény az EUtv. 2017. január 1. napjától hatályos 24. § (2) bekezdésével egyezően rendezi a nemzetközi elfogatóparancs végrehajtása keretében a tárgyak lefoglalásának és átadásának kérdését. A hatályos szabályozás - 19. § (2) bekezdés, 30. § - az elfogatóparancsban megjelölt tárgyak lefoglalása és átadásának elrendelése vonatkozásában kizárólag a Fővárosi Törvényszéket nevesíti, annak ellenére, hogy a gyakorlatban a nemzetközi körözéssel érintett személy elfogására, így a birtokában található tárgyak lefoglalására is a Fővárosi Törvényszék bevonása nélkül kerül sor. Ennek megfelelően a törvény megteremti annak jogalapját, hogy az elfogás során eljáró hatóság rendelkezhessen az érintett személy birtokában lévő, az Nbjt. 30. §-a alapján a kiadatási eljárásban átadható tárgyak lefoglalásáról.

A 8. §-hoz

A hatályos szabályozás kizárólag az egyszerűsített kiadatási eljárás esetén - 23. § (3) bekezdés - tartalmaz eljárási szabályt arra nézve, hogy az eljárás mikor és milyen módon kerül a Fővárosi Törvényszékről a kiadatás kérdésében döntéshozatalra jogosult miniszterhez. A törvény ezért a kialakult és ésszerű joggyakorlatnak megfelelően a kiadni kért személy hozzájárulása nélküli eljárásban is szabályozni kívánja a Fővárosi Törvényszék eljárását.

A 9. §-hoz

Az Európai Unió Bíróságának C-25/15. számú előzetes döntéshozatal iránti kérelem tárgyában, a Budapest Környéki Törvényszék által előterjesztett ügyben 2016. június 9-én hirdetett ítélete, az un. Balogh-ítélet alapján szükségessé vált a külföldi ítélet elismerésével kapcsolatos magyar szabályozási rendszer teljes körű átalakítása, újragondolása. Amíg a hatályos szabályozás a külföldi ítélet elismerése tekintetében nem tett különbséget a tagállami ítéletek, és harmadik országok bírósága által hozott ítéletek tekintetben, addig az új rendszer a tagállami ítélek érvényével kapcsolatos szabályozást teljes mértékben elkülöníti a harmadik országok ítéletének rendszerétől. A tagállami ítéletek esetében főszabállyá vált, hogy a tagállami ítéletek külön eljárás nélkül érvényesülnek és figyelembe veendők, és csak a törvényben meghatározott konkrét esetekben kerül sor az immáron az EUtv.-ben önállóan szabályozott un. megfeleltetési eljárásra. Ennek megfelelően a külföldi ítéletek elismerésére csupán lényegesen korlátozottabb számban kerül sor.

Az ECRIS rendszer kialakításának köszönhetően, az egyébként is a külföldi ítéletek túlnyomó többségét képező tagállami ítéletek esetén a tagállami ítéletek teljes körűen a magyar bűnügyi nyilvántartó szerv rendelkezésére állnak. Ezzel szemben a harmadik államok esetén az ítéletek továbbra is diplomácia úton, alapvetően az 1959. április 20-án kelt, a kölcsönös bűnügyi jogsegélyről szóló európai egyezmény 22. cikke alapján évente egyszer kerülnek továbbításra, amely rendszerben a külföldi ítéletek koránt sem teljes körűen álltak rendelkezésre. A hatályos szabályozás az ECRIS rendszer kialakítását követően megnövekedett munkaterhét az elismerés decentralizálásával, valamennyi törvényszék illetékességének megállapításával kívánta kezelni. A gyakorlati tapasztalatok alapján ugyanakkor problémaként merült fel, hogy az elismeréses eljárások jelentősen elhúzódtak, számottevően eltérő joggyakorlat kialakulását mutatták, továbbá illetékességi összeütközésekhez vezettek, amennyiben egy már megindult elismeréses eljárás mellet a büntetés vagy intézkedés végrehajtásának átvételére is sor került.

A törvény által kialakított új rendszerben a külföldi ítéletek elismerésével kapcsolatos eljárások száma szükségszerűen csökkeni fog, ezért indokolt, hogy az eljárás ismét centralizált módon kerüljön sor, annak lefolytatására a Fővárosi Törvényszék kizárólagos illetékességgel rendelkezzen. A külföldi ítéletek elismerése speciális szaktudást, a külföldi jogrendszerek, jogi terminológiák megfelelő ismeretét igényű, amely szintén indokolja az eljárás koncentrálását.

Mindennek megfelelően a hatályos szabályozásnak az illetékességet differenciáltan meghatározó, a tagállam ítéletek esetén különös szabályokat tartalmazó rendelkezései feleslegessé váltak.

A törvény továbbá pontosítja a Be. különleges eljárások általános szabályaira történő utalást, amikor kimondja, hogy a bíróság eljárása során a Be. 555. § (2) bekezdés j) pontjának, a bűnügyi költségre vonatkozó szabálya sem alkalmazandó. A bűnügyi költség viselésére az Nbjt már a hatályos szabályok szerint is speciális, és a kérdést teljes körűen rendező szabályozást tartalmaz, így ez érdemi változást nem jelent, ugyanakkor segíti az egységes jogalkalmazás kialakulását.

A 10. §-hoz

A törvény a korábban említettek szerint a Balogh-ítélet nyomán teljesen átalakította a külföldi ítéletek érvényesülésének rendszerét. A tagállami ítéletek érvényesülését a továbbiakban kizárólag az EUtv. rendelkezései szabályozzák, amelyet az Nbjt. 47. § (2) bekezdése tesz egyértelművé. E rendelkezésnek megfelelően a tagállami ítéletek tekintetében nem érvényesül az EUtv. 2. §-ában meghatározott rendelkezés, azaz a tagállami ítéletek érvényét tekintve az Nbjt nem tekinthető kisegítő háttér-jogszabálynak. Az EUtv. a tagállami ítéletek érvényét, és az ezzel kapcsolatos eljárást teljes körűen és kizárólagosan szabályozza.

A (2) bekezdés azt is egyértelművé teszi, hogy e cím tekintetében külföldi ítélet alatt az un. harmadik országok ítéletét, tehát az Európai Unió tagállamain kívül eső más ország bírósága által hozott ítéletet kell érteni.

Az egységes fogalom használat érdekében indokolt volt a cím megváltoztatása is. A hatályos szabályozás helyenként „a külföldi ítélet érvényének elismerése”, helyenként a „külföldi ítélet elismerése” kifejezést használja. A szabályozás egyértelművé teszi, hogy a külföldi ítélet érvénye és a bíróság eljárása (elismerés) egymástól elkülönült fogalmak. A bíróság az eljárás, az elismerés során nem a külföldi ítélet érvényét ismeri el, hanem magát az ítéltet, és ezzel biztosítja annak - meghatározott tartalommal történő - érvényesülését Mindezeknek megfelelően a törvény az Nbjt.-ben, az EUtv.-ben és a kapcsolódó jogszabályokban is egységesé teszi a „külföldi ítélet elismerése” kifejezés alkalmazását.

Az Nbjt. új 47. § (1) bekezdése tartalmazza a külföldi ítéletek érvényének új alapelvét, amely szerint egy külföldi ítélet csak akkor érvényesülhet Magyarországon, ha az egy magyar bíróság elismerte. A törvényben megjelenő szabályozás során figyelemmel kellett lenni arra is, hogy e rendelkezés, nem csupán az Európa Tanács tagállamai tekintetében alkalmazandó, hanem a Föld bármely országában hozott ítélet tekintetében. Az Európai Unió területén a kölcsönös elismerés és a kölcsönös bizalom, valamint az ezen jogelvi alapokat erősítő kötelező uniós jogi aktusok okán természetesnek tekinthető, hogy egy tagállami ítélet a magyar jogrendszer alapelveinek megfelelő. Ezzel szemben harmadik országok esetében olyan rendszer kialakítása indokolt, amely bármelyik ország ítéletének érvényesülését egységesen képes biztosítani. Tekintettel arra, hogy ez speciális, az érintett ország jogrendjét, jogi szabályozását érintő ismereteket igényelhet, így szükségszerű, hogy a külföldi ítélet figyelembe vételére csak egy erre kijelölt bíróság által lefolytatott külön eljárást követően kerülhessen sor. E kötelezettség kiteljed a ne bis in idem elvére is, többek között annak kiküszöbölése érdekében, hogy egy kétes eredetű, azonos tárgyban hozott felmentő vagy éppen marasztaló ítélet puszta ténye ne képezhesse akadályát a Magyarországon folyó büntetőeljárásnak.

A külföldi ítélet érvényesülésének feltételét érdemben nem változtatja meg, egy külföldi ítélet továbbra is abban az esetben vehető figyelembe, ha az a magyar jogrendszer alapelveivel nem ellentétes. Meg kell ugyanakkor jegyezni, hogy a törvény tudatosan tér el a hatályos szöveg „magyar jogrenddel” fogalmától, amikor a magyar jogrendszer „alapelvei” kifejezést használja. Ennek oka, hogy egy külföldi ítélet érvényesülésének nem lehet feltétele, például a magyar büntető eljárásjogi rendelkezések maradéktalan betartása. Amennyiben az ítéletet a tisztességes eljárás elvének megfelelően, a terheli! jogok tiszteletben tartása mellett, arra jogosult, törvényes bíróság hozta, úgy fő szabály szerint az ítélet érvényesülésének nem lehet akadálya. Ennek megvizsgálása és meghatározása ugyanakkor az adott ítélet érvényét megállapító bíróság feladata.

A törvény által kialakított rendszerben az Nbjt. 47. § (2) bekezdésének hatályos szabályozása szükségtelenné vált. Amennyiben a külföldi bíróság ítéletét még nem ismerték el, úgy az nem vehető figyelembe, így eljárási akadályt sem képezhet. Amennyiben azonban az ítélet érvényét magyar bíróság elismerte, úgy a továbbiakban magyar bíróság ítéletével azonos érvényűnek kell tekinteni, így az ítélet teljes körű eljárási akadályt képez. Ennek megfelelően ilyen esetben büntetőeljárás megindítására sincs lehetőség. A törvény ennek ellenére rendelkezik arról, ha külföldi bíróság el nem ismerhető ítélete áll rendelkezésre. Az előbb kifejtettek szerint ilyen esetben a magyar büntetőeljárás lefolytatásának nincs akadálya, ugyanakkor a tisztességes eljárás elve megköveteli, hogy a külföldön fogvatartásban töltött időt utóbb ilyen esetben is beszámítsák.

Ugyancsak elhagyja a törvény a 47. § hatályos (3) bekezdésében megjelenő szabályozást, egyértelművé téve, hogy az elismert külföldi ítélet az elismerés során nem válik magyar ítéletté, az megőrzi külföldi ítélet jellegét, azonban érvényét tekintve - az elismerést követően - osztja a magyar bíróság ítéletének érvényét. Ez illeszkedik többek között ahhoz is, hogy egy külföldi ítélet elismerését követően sem lehet azt Magyarországon rendkívüli jogorvoslattal támadni, illetve az elismert külföldi ítéletben kiszabott büntetés, vagy alkalmazott intézkedés végrehajtására is csak annak átvételét követően kerülhet sor.

Az Nbjt. 47. § új (5) bekezdése a hatályos szabályozással azonos.

A 11. §-hoz

A törvény megváltoztatja a külföldi ítélet elismerésének részletszabályait a részben felfüggesztett szabadságvesztés büntetés szabályozását illetően. A hatályos szabályozás alapján a magyar jogrendszerben jelenleg ismeretlen büntetési nem, a részben felfüggesztett szabadságvesztés büntetés átalakítására végrehajtandó szabadságvesztésként, valamint abból történt feltételes szabadságra bocsátásként kerül sor. Ez ugyanakkor indokolatlanul súlyos jogkövetkezményeket eredményez, amelynek szabályozását az EUtv. új megfeleltetési eljárása átalakította. Az Nbjt. szabályozását ennek megfelelően az egységes szabályozás érdekében szükséges volt az EUtv. rendszeréhez igazítani.

A törvény az átalakítás szabályozását az egységes jogalkalmazás érdekében, az EUtv. hasonló új rendelkezéséhez igazodóan egészíti ki a (9) bekezdéssel, amely egyértelművé teszi, hogy a felfüggesztett szabadságvesztés büntetés vagy más hasonló szankció utólagos elrendelésére a magyar jogszabályok alapján, egy utóbb indult magyar büntetőeljárásban az elismerés alapján önmagában nem lehetséges, illeszkedve a módosítás 10. §-ához fűzött indokolásban kifejtett alapelvhez, hogy az elismeréssel az ítélet nem válik magyar, akár a végrehajtást is érintő ítéletté. Ezért az ilyen jellegű rendelkezésre csak abban az esetben kerülhet sor, ha a büntetés vagy intézkedés átvételére is sor került. Ennek bővebb kifejtését az EUtv. hasonló rendelkezéséhez fűzött indokolás tartalmazza.

A 12. §-hoz

A törvény az 1994. évi XX. törvénnyel kihirdetett, Strasbourgban, 1983. március 23-án kelt, az elítélt személyek átszállításáról szóló egyezmény, valamint annak - a 2001. évi LXVII. törvénnyel kihirdetett - kiegészítő jegyzőkönyv alapján rendezi újra a szabadságvesztés büntetés végrehajtása átvételének és átadásának rendszerét.

Az Egyezmény a fogvatartott személy átszállítását, a végrehajtás átadását fő szabály szerint a külföldön fogvatartásban lévő terhelt esetében teszi lehetővé és az érintett hozzájárulásához köti, amelyet az új (1) bekezdés tartalmaz. A törvény a büntetésből fennmaradó tartamot - hat hónapban meghatározva - is az Egyezménynek megfelelően szabályozza.

A terhelt hozzájárulása alól a kiegészítő jegyzőkönyv vezetett be kivételeket, egyrészt a terhelt kiutasítása, másrészt a terheltnek a végrehajtó államba történő szökése esetén, amelyeket az új (2)-(4) bekezdések szabályozzák. A (3) bekezdés a terhelt szökése tekintetében megtartotta a hatályos szabályozás - 49. § (3) bekezdésben megjelenő - fogalomhasználatát, amely a terhelt Magyarországra történő visszatéréséről rendelkezik. Ennek megfelelően az új (4) bekezdés a hatályos szabályozásnak megfelelően rendezi a terhelt távollétében hozott ítéletek, valamint a terhelt nem tiltott visszatérésének eseteit, amikor a terhelt hozzájárulása nélkül a végrehajtás átvételére nem kerülhet sor. Meg kell jegyezni, hogy ez az egyetlen eset, amikor a Magyarországon tartózkodó terhelt tekintetében kerülhet sor a végrehajtás átvételére. Minden más esetben a terhelt külföldön van fogvatartásban.

Az új (5) bekezdés a kiegészítő jegyzőkönyv 3. cikk (4) bekezdésének megfelelően rendelkezik arról, ha a terhelt hozzájárulása nélkül és felróható magatartása hiányában kerülhet sor a végrehajtás átadására, úgy a tisztességes eljárásnak megfelelően a specialitás elve érvényesüljön. Az európai elfogatóparancshoz hasonlóan a törvény a (6) bekezdésben rendelkezik arról, hogy miniszter - amennyiben annak alapjául szolgáló büntetőeljárás ténye az átvételt megelőzően már ismert - a végrehajtás átvételének feltételül szabhassa, hogy a végrehajtás átadását kezdeményező ország hozzájárulását adja a terhelttel szemben más büntetőeljárás lefolytatásához.

A (7) bekezdés a hatályos szabályozással azonos tartalmú.

A 13. §-hoz

A törvény az 51. § újraszabályozásával, valamint az 53. § módosításával a végrehajtás átvételével kapcsolatos bírósági eljárás rendjét is átalakítja, egyszerűsíti.

Az 51. § (1) és (4) bekezdése a hatályos szabályozásnak megfelelően rendezi a végrehajtás átvételével kapcsolatos bírói és miniszteri feladatokat, valamint rendezi a külföldi ítélet elismerése és a végrehajtás átvétele intézményeinek egymáshoz való viszonyát is.

Az új (2) bekezdés nem változtat azon a fő szabályon, hogy a bíróság a külföldi ítélet elismerésével kapcsolatos korábbi döntéshez kötve van, amely alól két kivételt enged. Az a) pontban a hatályos szabályozásnak megfelelően a végrehajtást átvétele során a korábbi, az elismerés akadályát képező hiányosságok pótlására került sor. A b) pont - az EUtv. hasonló új szabályához igazodóan - annak teremti meg a lehetőségét, hogy a végrehajtás átvétele során a bíróság a korábban hiányos tartalmú elismerésével kapcsolatos döntésétől, vagy a beszerzett új adatokra figyelemmel törvénysértő rendelkezésétől eltérhessen. Az elismerés törvénysértő rendelkezéseitől való eltérés lehetősége a Be. különleges eljárásai között szabályozott keretek között értelmezhető, tehát nem alkalmas arra, hogy a rendkívüli jogorvoslattal orvosolható hiányosságokat küszöbölje ki.

Az új (3) bekezdés a végrehajtás átvételének a 12. § rendelkezései szerint kialakított új szabályozásához igazodik. A végrehajtás átvételére a jellemzően a külföldön fogvatartásban lévő terhelt vonatkozásában kerül sor. Ez alól az új 49. § (3) bekezdésében szabályozott eset - amikor a terhelt Magyarországra visszatért - jelent kivétel. A külföldön fogvatartásban lévő személy esetén nincs lehetőség arra, hogy személyesen működjön közre a bíróság eljárásában. Ilyenkor a bíróság a döntését az iratok alapján is meghozhatja, a terhelt részvételét az eljárásban határozatának kézbesítésével, jogorvoslat biztosításával lehet garantálni. A Magyarországon tartózkodó terhelt esetén ugyanakkor biztosítani kell, hogy a végrehajtás átvételével kapcsolatos bírósági döntéshozatalban személyesen is eljárhasson. E rendelkezéshez kapcsolódik az 53. § rendelkezéseinek átalakítása is.

A 14. §-hoz

A törvény a hatályos szabályozással ellentétben lehetőségként szabályozza, ha a külföldi bíróság által hozott ítélet végrehajtásának átvétele iránti megkeresés időpontjában az elítélt ellen a megkeresés alapjául szolgáló cselekmény miatt büntetőeljárás folyik. A hatályos szabályozásban megjelenő kötelezettség sértheti az eljárás érdekeit, vagy éppen a tisztességes eljárás követelményét is, hiszen nem kizárt, hogy a Magyarországon folyó eljárásban a terhelt személyi szabadságot korlátozó kényszerintézkedés hatálya alatt áll, amellyel nem egyeztethető össze az eljárás felfüggesztése. Az eljáró bíróság, ügyészség feladata annak megítélése, hogy a külföldi bíróság által hozott ítélet végrehajtásának átvétele iránti megkeresés teljesítése várhatóan olyan eredménnyel zárul-e - így például a külföldi ítélet érvényének elismerésével, és ezzel eljárás folytatásának akadályával -, amely indokolja az eljárás felfüggesztését.

A 15-16. §-hoz

A végrehajtás átvételével kapcsolatos - már a hatályos szabályozás alapján is kialakult - eljárásrendben a bíróság törvényi feltételekkel kapcsolatos döntését követően, a végrehajtás átvételéről a miniszter dönt és köt megállapodást a végrehajtás átvételét kezdeményező állammal. E döntési mechanizmust követően kerül sor a külföldön fogvatartásban lévő személy Magyarországra történő átszállítására, vagy a Magyarországon tartózkodó személy tekintetében a büntetés végrehajtásának megkezdésére. Az eljárás ezen szakaszában a bíróság döntése, illetve a miniszter által kötött megállapodás már nem módosítható, ezért a hatályos szabályozás 53. § (2) és (3) bekezdésében szabályozott letartóztatásra, illetve tárgyalás tartására indokolatlanul került sor, e tárgyalás annak formalitásán túlmutató, érdemi jelentőséggel nem bírt.

Mindennek megfelelően a törvény mellőzi a terhelt átvételét követő letartóztatás szabályozását és tárgyalás tartását, amely egyébiránt a Magyarországon tartózkodó személy esetén nem is volt értelmezhető. Ez ugyanakkor nem jár a terheltet megillető garanciális jogok sérelmével, hiszen az új 49. § (3) bekezdése megfelelően biztosítja a terhelt előzetes és érdemi részvételét a döntéshozatalban, amelyre továbbra is jellemzően a terhelt hozzájárulásával kerülhet sor. Az új rendelkezések megfelelően rendezik a terhelt átszállítását, és büntetés-végrehajtási intézetbe történő befogadását.

Az átszállítást követő letartóztatás elmaradásával indokolttá vált az 54. § (1) bekezdésének módosítása is, amely ugyanakkor érintetlenül hagyta a külföldön fogvatartásban - vagy más beszámítható kényszerintézkedés hatálya alatt - töltött idő beszámításának kötelezettségét Amennyiben a végrehajtás átvétele során a beszámításról nem, vagy nem a törvénynek megfelelő döntés született úgy e hiányosság, illetve hiba a Be. megfelelő különleges eljárásának alkalmazásával küszöbölhető ki, így ez sem indokolja az utólagos tárgyalás tartásának szükségességét.

A 17. §-hoz

Az új 55/A. §-ban kialakított intézménnyel, a kiegészítő jegyzőkönyv 2. cikk (2) bekezdésének megfelelően - az EUtv. ideiglenes végrehajtási letartóztatásának szabályozásához hasonlóan - rendelkezik a Magyarországon tartózkodó terhelt esetén annak biztosításáról, hogy a végrehajtás átvétele esetén a végrehajtás ténylegesen is megkezdhető legyen.

A törvény az ideiglenes végrehajtási letartóztatást csak az ügyész indítványára teszi lehetővé, amely érdekében biztosítja a terhelt őrizetbe vételének lehetőségét az ügyész számára. Az ideiglenes végrehajtási letartóztatás tartama, beszámítása és felülvizsgálata az EUtv. rendelkezéseihez igazodik. Lényeges különbség ugyanakkor, hogy az Nbjt. alapján az ideiglenes végrehajtási letartóztatásra a végrehajtás átadására irányuló kérelem megérkezése előtt nem kerülhet sor.

A 18. §-hoz

A törvény egységesen mellőzi az Interpol fogalomhasználatát az Nbjt.-ből, amely fogalom bevezetésével kapcsolatos, korábban hatályos 24. § (2) bekezdését, a 2007. évi CV. törvény 2007. augusztus 10. napján megváltoztatott. A nemzetközi rendőri együttműködéssel kapcsolatos feladatokat Magyarországon a Nemzetközi Bűnügyi Együttműködési Központ látja el, ezért indokolt az egységes fogalomhasználat.

A törvény továbbá egységesen szabályozza annak kérdését is, hogy a jogsegélyek teljesítésével, illetve végrehajtásával kapcsolatban a terhelt vagy más fogvatartott személy szállítását, átadását, átvételét minden esetben a NEBEK szervezi, illetve bonyolítja, amely során az érintett őrizetének és szállításának a biztosítása végett a rendőrség közreműködését veszi igénybe.

Az 58. § új (3) bekezdése az Nbjt. új 49. § (5) bekezdésében szabályozott specialitás elvének megfelelően, illetve a kiegészítő jegyzőkönyv 3. cikk (4) bekezdés a) pontjában foglaltak szerint azt szabályozza, hogy milyen módon kerülhet sor egy átadott személy esetén az újabb büntetőeljárás lefolytatásához történő hozzájárulás megadására.

A 19-20. §-hoz

A törvény a fogvatartott személy átmenő átszállítását - az EUtv. új rendelkezéseihez hasonlóan - a szabadságvesztés büntetés végrehajtásának átvételétől függetlenítve, immáron önálló jogintézményként szabályozza, ezzel egyértelműen kifejezve, hogy annak alkalmazására bármilyen jellegű jogsegély teljesítésével, előterjesztésével kapcsolatban sor kerülhet. Az átmenő átszállítás alapvető rendelkezéseit tekintve minden esetben az alapjául szolgáló jogsegély rendelkezésit osztja, ezért egyfajta atipikus jogsegélynek is tekinthető, mert kiadatási eljárásban, illetve eljárási vagy végrehajtási jogsegély estén is sor kerülhet az alkalmazására.

A fejezet az átmenő átszállítás alapjául szolgáló jogsegélytől eltérő szabályokat tartalmazza. A 75/B. § (2) bekezdése rögzíti, hogy az átmenő átszállítás iránti kérelem esetén a döntésre a miniszter jogosult. Bejövő kérelem esetén Magyarország az átmenő átszállítás alapjául szolgáló jogsegélyben sem kibocsátóként, sem végrehajtóként nem érintet, csupán a fogvatartott személy átmenő átszállításában közreműködik.

Az új (3) bekezdés a ma gyakorlatilag fő szabállyá vált légi úton történő átmenő átszállítást szabályozza, amellyel kapcsolatban a törvény gyakorlati szempontból, a mai életviszonyoknak megfelelően már nem követeli meg sem a miniszter döntését, sem tájékoztatását. A légi úton tervezett átszállítás estén is előfordulhat nem várt esemény, amely következtében a terhelt Magyarország területén történő fogvatartását kell biztosítani. Ennek jogalapját a (7) bekezdés a) pontja teremti meg. A terhelt őrizetbe vételét követen, az őrizet határidején belül a nemzetközi bűnügyi együttműködés eszközrendszerét felhasználva kell a terhelt fogvatartását, illetve továbbszállítását biztosítani. Amennyiben erre nincs lehetőség a terheltet szabadlábra kell helyezni.

A törvény lényegesen részletesebben szabályozza a nem légi úton, vagy a Magyarország területén tervezett leszállással végrehajtott átmenő átszállítást. Ilyen esetben a miniszter döntését megelőzően az átmenő átszállítást kezdeményező országgal kötött megállapodásban kell rögzíteni a terhel magyarországi fogvatartásának, szállításának részleteit, feltételeit Az (5) bekezdés a specialitás elvéhez hasonló, az átmenő átszállítás végrehajtását biztosítandó értelemszerű rendelkezést tartalmaz arra, hogy a terhelt fogvatartásának elrendelésére más okból, mint az átmenő átszállítás végrehajtása nem kerülhet sor. E tilalom az átmenő átszállítás előtt elkövetett cselekményekre vonatkozik - függetlenül attól, hogy azt a terhelt Magyarországon vagy külföldön követte el -, így nincs akadálya annak, hogy az átszállítás során elkövetett bűncselekmény miatt a terhelt őrizetbe vételére kerüljön sor.

Ha az átmenő átszállítás során olyan előre nem látható esemény következik be, amely lehetetlenné teszi, hogy az átmenő átszállítást az előzetesen tervezett időben, illetve módon hajtsák végre a (7) bekezdés b) pontja alapján a terhelt őrizetbe vételére kerülhet sor. Nem tartozik a megjelölt esetkörbe, ha az átmenő átszállítás során a szállító járműben műszaki hiba keletkezik, vagy a jármű testi sérüléssel nem járó közúti balesetet szenved, ami ésszerű időn belül, akár egy másik szállító jármű biztosításával kiküszöbölhető, ugyanakkor a terhelt őrizetbe vételére kerülhet sor, ha tartós orvosi ellátása válik szükségessé.

Az Nbjt. új 75/C. §-a a magyar jogsegély teljesítése érdekében kezdeményezett átmenő átszállítás szabályait tartalmazza. Ebben az esetben a jogsegély - kiadatás, eljárási jogsegély, végrehajtási jogsegély - előterjesztésére jogosult, elválhat az átmenő átszállítás kezdeményezésére jogosult minisztertől. A fogvatartásban lévő személy szállításának bonyolítását valamennyi esetben a NEBEK készíti elő és végzi. Ezért - indokolt esetben a jogsegély előterjesztésére jogosulttal együttműködve - a NEBEK feladata, hogy az átszállítás útvonalának és módjának ismeretében a miniszternél az átmenő átszállításra irányuló kérelem előterjesztését kezdeményezze.

A törvény a magyar kezdeményezések esetén is külön szabályozza a légi úton, leszállás nélkül tervezett átmenő átszállítást, ahol az érintett tagállam engedélyének beszerzésére nincs szükség.

Amennyiben az átmenő átszállítás során előre nem látott okból leszállásra, vagy az átmenő átszállítás megszakítására kerül sor, a miniszter feladta, hogy az érintett személy továbbszállítása, fogvatartásának biztosítása végett haladéktalanul egyeztetést kezdeményezzen, indokolt esetben jogsegélykérelmet terjesszen elő. Ha a légi úton tervezett átmenő átszállítás során nem tervezett leszállásra kerül sor, e rendelkezés alapján átmenő átszállítás kezdeményezése indokolt az érintett légi úton, vagy más módon történő továbbszállításának biztosítása érdekében.

A 21. §-hoz

Egységes fogalomhasználatot vezet be az Nbjt. és az EUtv. tekintetében, amely során a kialakult joggyakorlatnak megfelelően a bűncselekmény tárgyi súlya kifejezést használja.

A 18. §-hoz fűzött indokolásban foglaltak szerint, pontosítja a jogsegélyi együttműködés során kapcsolattartóként eljáró rendőri szerv megnevezését.

A 10. §-hoz fűzött indokolásnak megfelelően, pontosítja a külföldi ítélet elismerésével kapcsolatos fogalomhasználatot.

A 24. §-hoz

A törvény a Be. módosításával - a külföldi, illetve a tagállami ítéletek érvényének átalakításával párhuzamosan - az egységes jogalkalmazás kialakítása érdekében rendezi az un. ne bis in idem elvét.

A Schengeni Megállapodás végrehajtásáról szóló egyezmény 54. cikkében megfogalmazott, az Európai Unió Alapjogi Chartájának 50. cikkében és más uniós jogi aktusokban is megjelenő kétszeres eljárás alá vonás és a kétszeres büntetés tilalma, szoros összefüggésben van az Európai Unió szabadságon, biztonságon és a jog érvényesülésén alapuló térségének alapelvével, illetve az unión belüli mozgásszabadsággal, amelyet a jogszabályok és a joggyakorlat is ellentmondásosan kezelt.

A külföldi ítéletek elismerésének hatályos rendszerében nem volt egyértelmű, hogy a büntetőeljárási akadályként meghatározható ne bis in idem elve (a kétszeres eljárás alá vonás és a kétszeres büntetés tilalma) miként érvényesül, hiszen a Be.-ben, a Nbjt.-ben és más jogszabályokban is tetten érhetők olyan rendelkezések, amelyek a tagállami ítéletek érvényesülését minden tekintetben az ítélet elismerésének lefolytatásához látszottak kötni. További probléma, hogy a büntetést kiszabó ítéletek esetén a ne bis in idem elv csak a már végrehajtott vagy végrehajthatatlanná vált döntések tekintetében érvényesülhet. Végezetül a hatályos szabályozás kizárólag a tagállami ítéletek tekintetében tartalmazott - az előbb említettek szerint, meglehetősen ellentmondásos és hiányos - szabályozást, ugyanakkor az uniós joggyakorlat a ne bis in idem elvét már régóta kiterjesztette az ügy érdemében hozott, nem bírósági (tipikusan a nyomozást megszüntető) határozatokra. Mindezekre figyelemmel elkerülhetetlen volt, hogy az egységes jogalkalmazás biztosítása végett az uniós jogban egyre fontosabb szerepet betöltő ne bis in idem elv a Be. rendelkezései között is egyértelműen megjelenjen.

A külföldi (ideértve a tagállami) ítéletek érvényének, elismerésének átalakítása a harmadik országok ítéletei tekintetében egyértelmű helyzetet teremt. A harmadik országok bírósága által hozott ítéletek vonatkozásában az új rendszerben kizárólag a külföldi ítélet elismerést követően kerülhet sor annak bármilyen okból történő figyelembe vételére. Az elismerés nélkül tehát a harmadik ország ítélete a magyar jogrendszerre nem lehet hatással. Az elismerést követően ugyanakkor a külföldi ítélet Magyarországon - az elismerésnek megfelelően - teljes körűen érvényesül, így a harmadik országok vonatkozásában a ne bis in idem elv alkalmazása a továbbiakban nem jelenthet gyakorlati problémát. A harmadik országok esetében a nem bírósági határozatok kötő erejének érvényesülésére nincs lehetőség, így e körben a ne bis in idem elv nem érvényesülhet, egy harmadik országban hozott nyomozást megszüntető határozat nem képezhet eljárási akadályt a magyar büntetőeljárásban.

A tagállami ítéletek esetében a törvény mértékadó átalakítást hajtott végre és egyértelművé tett, hogy fő szabály szerint, ide értve például a ne bis in idem elv kérdését, a tagállami ítéletek - egyes kizáró okok kivételével - minden további külön eljárás nélkül érvényesülnek és figyelembe vehetők. Az EUtv. e szabályozással az eljáró bíróság, ügyészség vagy nyomozó hatóság feladatává tette, hogy a tagállami ítéleteteket figyelembe vegyék, azonban az ítélet érvényének tartalmára, következményeire, annak sokszínűségére tekintettel, nézve nem rendelkezhet teljes körűen. Ennek megfelelően a tagállami ítéletek eljárási akadályt képező érvényét és annak korlátait az egységes jogalkalmazás biztosítása érdekében indokolt volt a Be.-ben megjeleníteni. A törvény ezt a Be. 6. § (3) bekezdésének kiegészítésével hajtja végre. Az új e) pont biztosítja az uniós jogban szereplő és az uniós joggyakorlatban kidolgozott ne bis in idem elv érvényesülését mind a bírósági ítéletek, mind más az ügyet érdemben elbíráló - arra alkalmas - más határozatok tekintetében.

A törvény tehát figyelemmel van arra, hogy a kétszeres eljárás tilalma az ügy érdemében hozott nem bírósági határozatokhoz is kapcsolódhat. Ezek a magyar jogi terminológiában a feljelentést elutasító, nyomozást megszüntető (ideértve a megrovást alkalmazó, továbbá a közvetítői eljárást vagy a vádemelés elhalasztását követő megszüntetést is) határozatok lehetnek. A határozatok csak akkor alkalmasak eljárási akadályt képezni, ha azok kizárják az eljárás „egyszerű” - akár hivatalból vagy rendes jogorvoslattal történő - folytatását.

A törvény ugyanakkor egyértelművé teszi, hogy e határozatok említett „jogerejét” érintően a határozatot hozó tagállam nemzeti joga az irányadó. Ennek megfelelően indokolt esetben a tagállam hatóságának megkeresésével, vagy ez e körben rendelkezésre álló uniós csatornák (Eurojust, Európai Igazságügyi Hálózat) igénybevételével kell tisztázni, hogy a tagállami határozat alkalmas-e arra, hogy eljárási akadályt képezzen. Az eljáró bíróság, ügyészség, nyomozó hatóság feladata, hogy a határozatot hozó tagállamtól a jogrendszerre vonatkozóan beszerzett információk összessége alapján mérlegeljék az eljárási akadály fennállását.

A Be. 6. §-át kiegészítő (6) és (7) bekezdések a ne bis in idem elv alóli kivételeket jelenítik meg. Nyilvánvalóan nem képezhet eljárási akadályt egy olyan tagállami ítélet, amely a magyar jogszabályok - az EUtv. ezzel kapcsolatos új rendelkezési - alapján nem vehető figyelembe. A (6) bekezdés b) pontjában az ún. territorialitás elve jelenik meg, azonban igen korlátozott formában. A Magyarország területén elkövetett cselekmények esetén egy tagállami ítélet vagy más határozat - akár felmentő vagy megszüntető, akár marasztaló rendelkezést tartalmaz - fő szabály szerint nem képez eljárási akadályt, jóllehet az eljárás megindítása az új (7) bekezdés alapján legfőbb ügyészi döntéshez kötött. Amennyiben azonban a (6) bekezdés b) pontjában meghatározott esetben a terhelt elmarasztalására került sor és a kiszabott büntetést már végrehajtották, vagy az végrehajthatatlanná vált, a tagállami ítélet mégis eljárási akadállyá válik, vagyis ez egy kivétel a kivétel alól. Ki kell emelni, hogy a részben Magyarország területén elkövetett - tipikusan a határon átnyúló - cselekmények esetén a b) pontban megjelölt kivétel nem alkalmazható, és a tagállami ítélet eljárási akadályt képez.

A Be. 6. § (3) bekezdés új e) pontjában használt „terhelt azonos cselekményét” fogalom szigorúan értelmezendő, és a ne bis in idem elv kizárólag a tagállami ítélet vagy határozat alapján egyértelműen azonosítható terhelt, illetve az abban megjelölt - a cselekmény jogi minősítésétől és a védett jogtárgytól független - történeti tényállás tekintetében érvényesül. E körben az Európai Unió Bíróságának a C-436/04 számú Esbroeck ügyben kimondott és többször hivatkozott joggyakorlatát kell irányadónak tekinteni, amely a ne bis in idem elvben megjelenő tettazonosság kérdésében úgy foglalt állást, hogy „a történeti tényállásnak, azaz az egymáshoz elválaszthatatlanul kötődő körülmények együttesének az azonossága minősül irányadó szempontnak (Schengeni megállapodás végrehajtásáról szóló egyezmény 54. cikk) e cikk alkalmazásakor, függetlenül e tényállás jogi minősítésétől és a védett jogi tárgytól”. A magyar jogi szabályozás sajátossága ellenére ezért nem képez ítélt dolgot az emberölés bűntette miatt indult büntetőeljárásban, a más sértettet érintő emberölés bűncselekményében hozott marasztaló tagállami ítélet, akkor sem, ha a két cselekmény a magyar jogszabály alapján adott esetben több emberen elkövetett emberölés bűntettének minősülne. Ha az ismertetett tartalommal bíró tettazonosság nem állapítható meg, ugyancsak nem lehet helye az eljárás megszüntetésének a kábítószerrel visszaélés, az embercsempészet vagy a hűtlenkezelés esetén pusztán, azon az alapon, hogy a magyar joggyakorlat alapján e cselekmények természetes egységet képeznének. A tettazonosság fennállása kérdésében az eljáró bíróságnak, ügyészségnek vagy nyomozó hatóságnak kell érdemben állást foglalnia.

A 25. és 31. §-hoz

Az európai nyomozási határozatról szóló irányelv - a jogsegélyi együttműködés eszközrendszerében először és jelenleg egyedüliként - lehetővé teszi a más tagállamban fogvatartott személy eljárási cselekmény érdekében történő ideiglenes Magyarországra szállítását. így lehetővé vált, hogy európai elfogatóparancs kibocsátása és végrehajtása nélkül biztosítható legyen egy más tagállamban fogvatartott személy terheltként történő személyes részvétele a magyar büntetőeljárásban. Ennek megfelelően az arányosság elvére figyelemmel szükségessé vált a Be. 73/A. §-ának kiegészítése azzal, hogy a külföldön fogvatartásban lévő terhelt tekintetében nemzetközi, illetve európai elfogatóparancs kibocsátására az egyéb feltételek fennállása esetén is csak akkor kerülhet sor, ha a terhelt jelenléte más módon, így jogsegélykérelem előterjesztésével nem biztosítható. Jelenleg csupán az európai nyomozási határozat teszi lehetővé a terhelt ilyen jellegű átszállítását, ugyanakkor nem zárható ki, hogy a jövőben az intézmény az európai nyomozási határozatot nem alkalmazó tagállamok, vagy harmadik államok esetén is bevezetésre kerüljön, ezért a törvény általános, mind az európai, mind a nemzetközi elfogatóparancsra is irányadó rendelkezést tartalmaz.

Ugyan ezen indokok tették szükségessé a Be. 532. § kiegészítését. A törvény a távollétes eljárásban külön nevesíti, hogy a terhelt távollétében történő eljárás lefolytatásának lehet helye akkor is, ha a bűncselekmény tárgyi súlya, illetve az ügy megítélése ezt indokolja.

A külföldön fogvatartásban lévő terhelt ideiglenes átszállítása jelentős költségekkel járhat, amely nem feltétlenül áll arányban a bűncselekmény tárgyi súlyával, és indokolatlan költségek viselésének terhét jelentheti a terhelt szármára is. Felmerülhet az is, hogy a terhelt ideiglenes átszállítása nem lenne képes megfelelően - elégséges ideig - biztosítani a terhelt jelenlétét.

A Be. hatályos rendelkezései alapján a bírósági eljárásban már - szélesebb körű - lehetőség van a terhelt közreműködésének videokonferencia - zárt célú távközlési eszköz - útján történő biztosítására is, amely azonban egyes esetekben az eljárás jellege vagy a bíróság döntése miatt nem megfelelő eszköz a terhelt részvételének biztosítására. A törvény az „ügy megítélése” fogalom használatával kívánta biztosítani, hogy a bíróság figyelembe vehesse a bűncselekmény tárgyi súlyától független, de a büntetőeljárást érintő, előbb ismertetett, vagy más hasonló körülményeket is, mint például a bűncselekmény, vagy a büntetőeljárás jelentős közérdeklődésre számot tartó jellege, a vádlottak jelentős vagy éppen csekély száma, a bűncselekmény vagy a büntetőeljárás nemzetközi érintettsége.

Mindezen esetekben a törvény szélesebb mérlegelési lehetőséget kíván biztosítani a bíróság számára, hogy az eljárás formáját, a terhelt jelenlétét biztosító eszközrendszert meghatározza.

A 26-27. és 30. §-hoz

A külföldi, valamint a tagállami ítéletek érvényének átalakulásával szükségessé vált a Be. 178/A. és 178/B. §-ainak módosítása, amely az eljáró hatóságok kötelezettségét határozta meg, amennyiben egy ügyben relevanciával bíró külföldi vagy tagállami ítéletre utaló adat merült fel.

A törvény egyszerűsítette a 178/A. § (2) bekezdését, amelyben a továbbiakban csupán a magyar bűnügyi jellegű nyilvántartások adatainak beszerzésére vonatkozó kötelezettség kapott helyet. A rendelkezés átalakításával egyidejűleg a törvény a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény fogalomhasználatának megfelelően pontosította a „központi szabálysértési nyilvántartás” megjelölést is.

A törvény az egyszerűsített 178/B. §-ban szabályozta újra az eljáró hatóságok külföldi ítéletekkel kapcsolatos feladatait. A bűnügyi nyilvántartásból származó információk tagállamok közötti cseréjének megszervezéséről és azok tartalmáról szóló 2009/315/IB számú tanácsi kerethatározatnak megfelelően, a Bnyt. alapján magyar bűnügyi nyilvántartó szerv a tagállami határozatok nyilvántartásában tárolja a magyar állampolgárok tekintetében hozott tagállami ítéletek adatait. E nyilvántartás nem része a bűnügyi nyilvántartási rendszernek, így a 178/A. §-ban meghatározott ellenőrzési kötelezettség a tagállami határozatok nyilvántartást nem érinti. Ennek megfelelően annak tisztázására, hogy a magyar állampolgárok tekintetében rendelkezésre áll-e más tagállamban hozott ítélet az eljáró nyomozó hatóság, illetve ügyészség feladata a tagállami határozatok nyilvántartásának ellenőrzése. A kerethatározat rendelkezéseinek megfelelően más tagállamok állampolgárai tekintetében, az állampolgárság szerinti tagállam nyilvántartó szervének feladata a magyarhoz hasonló tagállami határozatok nyilvántartásának kezelése, amelyekben kezelt adatok cseréjére nyilvántartó szervek közötti együttműködésben kerül sor.

Ennek megfelelően az (1) bekezdés b) pontja alapján a más tagállam állampolgáraival kapcsolatban rendelkezésre álló - az unió bármely tagállamát érintő - tagállami ítéletekkel kapcsolatos adatokat az eljáró nyomozó hatóságnak, illetve ügyészségnek a bűnügyi nyilvántartó szerv útján kell beszerezni. Ez természetesen nem zárja ki, hogy egy eljárásba más módon - akár a terhelt vagy más résztvevő által becsatolva, vagy jogsegély keretei között - is tagállami ítéletre vonatkozó adat kerülhessen be.

A (2) bekezdés a tagállami ítéletek figyelembe vételére irányuló, az Európai Unió más tagállamaiban hozott ítéleteknek egy új büntetőeljárásban való figyelembevételéről szóló 2008/675/IB tanácsi kerethatározaton alapuló kötelezettségét fogalmazza meg. A figyelembe vétel szabályait és feltételeit az EUtv. határozza meg. A figyelembe vett, figyelembe vehető tagállami ítélet esetén ugyancsak az EUtv. határozza meg azokat az eseteket, amelyek során a tagállami ítélet megfeleltetése szükséges. Az EUtv.-ben meg nem határozott esetekben a tagállami ítélet a megfeleltetési eljárás lefolytatása nélkül, önmagában érvényesül.

A (3) bekezdés az hatályos szabályozással azonos tartalmú.

A 178/B. § új (4) bekezdése rendezi azt az esetet, ha nem uniós államok tekintetében merül fel egy releváns ítélet, amelynek elismerésére még nem került sor. A Bnyt. rendelkezései alapján az elismeréses eljárás lefolytatását követően az elismert külföldi ítélet adatai bekerülnek a bűnügyi nyilvántartási rendszerbe, így azok a 178/A. § új (2) bekezdése szerinti ellenőrzés során ismertté válnak, és magyar ítéletnek megfelelő módon érvényesülnek. Ennek megfelelően a törvény 178/B. § (4) bekezdése kizárólag a még el nem ismert külföldi ítéletekre vonatkozik. Az indokolatlan adminisztratív terhek elkerülése érdekében a törvény előírja, hogy egy el nem ismert külföldi ítélet elismerésének kezdeményezésére csak abban az esetben kerüljön sor, ha az az ügy megítélése szempontjából releváns.

Ugyan ezen indokok alapján szükségessé vált a nyilvántartások ellenőrzésével, illetve a külföldi, valamint a tagállami ítéletekkel kapcsolatos kötelezettségeket a bírósági eljárásban szabályozó 268. § (2) bekezdésének pontosítása és kiegészítése.

A 28-29. §-hoz

A törvény a Be. 188. § (1) bekezdés e) pontjában meghatározott felfüggesztési okot az EUtv., illetve a jogsegélyek fogalomhasználatában bekövetkezett változásokra tekintettel pontosította. A hatályos rendszerben használt jogsegélykérelem előterjesztése, teljesítése mellet, az EUtv. már az európai nyomozási határozat tekintetében kibocsátásáról, végrehajtásról rendelkezik, amely nem csupán formai különbség, hanem hűen tükrözi a jogsegélyi együttműködésben bekövetkezett szemléletváltozást. Ennek megfelelően indokolt volt egyértelművé tenni, hogy az eljárás felfüggesztésre akár az Európai Unió tagállamát, akár más országot érintő, bármilyen formában megjelenő jogsegélyi együttműködés miatt sor kerülhet, ha annak egyéb feltételei fennállnak. A bírósági eljárásban a Be. 266. § (1) bekezdés a) pontja visszautal a 188. § (1) bekezdés e) pontjára is, így a módosítás követve a bírósági eljárási is érinti.

A törvény a gyakorlatban felmerült hiányosságra tekintettel kiegészítette a Be. 188. § (1) bekezdés i) pontját annak érdekében, hogy egyértelmű legyen az eljárás felfüggesztés a konzultációs eljárás megindítása esetén is csupán lehetőség, nem kötelezettség, és nem képezheti az eljárás folytatásának akadályát, ha az egyébként szükséges, indokolt. A személyi szabadságot korlátozó kényszerintézkedés fennállásával nem egyeztethető össze az eljárás felfüggesztésének, tétlenségének ki nem számítható volta, ezért a törvény a konzultációs eljárás megindulása esetén is kizárja a felfüggesztés lehetőségét, ha a terhelt kényszerintézkedés hatálya alatt áll.

Az elismerés, illetve a megfeleltetés átalakulásával szükségessé vált a bírósági eljárásban az ebből a célból történő felfüggesztés szabályozásának pontosítása. Ki kell emelni, hogy a hatályos rendelkezésekhez hasonlóan, e célból az eljárás a vádemelés előtt továbbra sem függeszthető fel.

Az előbbiekben kifejtettek szerint vált indokolttá a bírósági eljárásban is a konzultációs eljárással kapcsolatos felfüggesztési ok pontosítása.

A 32. §-hoz

A jogharmonizációs záradék kiegészítése volt indokolt, a tagállami ítéletek figyelembe vételével kapcsolatos új rendelkezésekre figyelemmel.

A 33. §-hoz

A törvénynek a Btk. és Be. módosításával összefüggésben, e rendelkezéseknek megfelelően a Be. pontosítása is indokolt volt.

A 38-39. §-hoz

A módosítás által rögzítésre kerül, hogy az eljárási jogsegély és a végrehajtási jogsegély mellett a szabálysértési jogsegély egyik formájaként a büntetőügyekben kibocsátott európai nyomozási határozatról szóló európai parlamenti és tanácsi irányelv alapján a formanyomtatvány formájában kibocsátható európai nyomozási határozat is alkalmazható. A szabálysértési jogsegélyre általában vonatkozó arányossági főszabály is pontosításra kerül.

A 40-41. §-hoz

Az ENYH szabálysértés esetén alkalmazandó alakiságának meghatározásán túl rögzítésre került az ENYH-val kapcsolatban a központi hatóság, valamint a nyomtatvány szerinti, a szabálysértési terminológiának megfelelő szóhasználat.

A 42. §-hoz

Az ENYH kezdeményezésére feljogosított eljárási résztvevők meghatározásának megfelelően a törvény is kezdeményezési jogot biztosít az irányelv szerinti alanyi kör számára.

A 43-46. §-hoz

A szabálysértési jogsegély törvény általános szabályai között kerülnek rögzítésre az irányelvet elfogadó államok által követendő, szabálysértési eljárásban értelmezhető eljárási szabályok, mint a kibocsátás nyelvére, a visszavonási jogosultságra, az esetleges aránytalanság vizsgálatakor követendő eljárási szabályokra, valamint a bizonyítási eszközök kezelésének egyes szabályaira vonatkozó irányelvi szabályok. Rögzítésre kerülnek a költségviselési rendelkezések, valamint az ENYH végrehajtási szabályai is.

A 47. §-hoz

A módosítással - a jogsegély három formájának megfelelően - nevesítésre kerül az ENYH. Hatályon kívül helyezésre kerül továbbá a magyar hatóság által kezdeményezett távbeszélő-készülék útján történő meghallgatása iránti megkeresés kezdeményezésének a lehetősége, tekintettel arra, hogy a Szabs. tv. ilyen eljárási cselekményt nem ismer, így az törvényes bizonyítási eszközként nem is lenne értékelhető. Abban az esetben, ha egy jogsegély iránti kérelem kifejezetten távbeszélő-készülék útján történő meghallgatás kérésére vonatkozik, akkor azt a magyar hatóság - a jogsegélyt előterjesztő hatóság által megjelölt keretek között - a továbbiakban is teljesítheti.

A 48-49. §-hoz

A törvény 48. §-a hatályon kívül helyezi a tanú és a szakértő távbeszélő-készülék útján történő meghallgatása iránti megkeresésére vonatkozó rendelkezéseket, tekintettel arra, hogy a Szabs. tv. e jogintézményt nem ismeri.

A 49. § a Szjstv.-t az ENYH alkalmazására figyelemmel az 1. és 2. számú melléklettel egészíti ki.

Az 52-53. és 56. §-hoz

A Balogh-ítélet egyik további következménye az is, hogy át kellett gondolni azt a rendszert, amely nyomán jelenleg egy EU-tagállamban magyar állampolgárral szemben hozott ítélet a magyar bűnügyi nyilvántartási rendszerbe bekerül, és így figyelembe vehetővé válik a hazai hatóságok eljárása során minden olyan esetben, amikor az érintett bűnügyi előéletének a vizsgálata elengedhetetlen.

A törvényben végrehajtani kívánt módosítások kiindulópontja az, hogy jelenleg három olyan eset, helyzet van, amikor a magyar állampolgárral szemben hozott külföldi ítélet, ideértve az EU-tagállamban hozott ítéletet is, releváns a magyar hatóságok eljárása szempontjából, és ezért meg kell vizsgálni, hogy a külföldi ítélet figyelembe vehető-e vagy csak átalakítás révén lehetséges a magyar szervek által történő figyelembevétel. Ez utóbbi esetben az törvény által bevezetni kívánt új jogintézmény alkalmazásával, megfeleltetési eljárást kell lefolytatni, illetve harmadik országban hozott ítéletek esetén, a korábbi rend szerinti külföldi ítélet elismerésére irányuló eljárást kell lefolytatni. Ez a három helyzet a következő.

Elsősorban akkor merül fel a fenti vizsgálat szükségessége, ha az érintettel szemben a magyar hatóságok büntetőeljárást indítanak, és ilyenkor kell vizsgálni a büntetőjogi felelősségre vonás szempontjából a külföldi ítéletben foglaltakat (különösen, hogy visszaesést megalapozó körülmény nem áll-e fenn). Ilyen esetben a hatóságok tennivalóit, eljárását a büntetőeljárási törvény szabályozza jelenleg is (lásd Be. 178/A. §-át és 178/B. §-át), amelyeket a törvény 9. alcímében foglalt rendelkezések szabályoznak újra. Ennek az eljárásnak a bűnügyi nyilvántartási rendszerben az érintkezési pontja a Bnytv. 76/A. §-a, amely erre az esetre közvetlen hozzáférési jogosultságot biztosít a büntetőeljárás során eljáró nyomozó hatóság, ügyészség vagy bíróság számára abból a célból, hogy ellenőrizni tudja, hogy a terhelttel szemben szerepel-e ítélet a tagállami ítéletek nyilvántartásában.

A második helyzet, amikor a külföldi ítélet a magyar hatóságok számára releváns, a külföldi bíróság által kiszabott büntetés vagy intézkedés végrehajtásának az átvételekor fordul elő. Ilyenkor is meg kell vizsgálni a külföldi ítéletet, és ha szükséges, a külföldi ítéletet el kell ismerni vagy meg kell feleltetni. A külföldi ítélet tartalma természetesen ilyen esetben is bekerül magyar bűnügyi nyilvántartási rendszerbe.

A harmadik helyzetet, amikor a magyar hatóságok számára szükséges a külföldi ítélet vizsgálata, azok az esetek képezik, amikor a hatóságoknak vizsgálniuk kell az érintett bűnügyi előéletét, pontosabban azt, hogy nem áll-e fenn velük szemben olyan, törvényben meghatározott kizáró körülmény, amely az érintett büntetett előéletével vagy a mentesítést követően fennálló, korábbi elítélésen alapuló további hátrányos jogkövetkezménnyel kapcsolatos. Ennek leggyakoribb esete, amikor az érintett hatósági erkölcsi bizonyítványt kér, de ezen kívüli esetek is vannak. A törvény ez utóbbi esetben vezet be új eljárási szabályokat a Bnytv.-ben annak érdekében, hogy az eljáró szervek figyelembe vehessék az EU-tagállamban hozott ítéleteket is. A törvény Bnytv.-t érintő módosításainak ez teszi ki a legfontosabb részét.

A törvény továbbá végigvezeti a Bnytv. érintett rendelkezéseiben a törvény EUtv.-t érintő reformjából fakadó azon változtatásokat is, amelyek révén az EU-tagállamban hozott ítéletek esetén nem a korábbiaknak megfelelő külföldi ítélet érvényének az elismerésére irányuló, teljes megfeleltetést és az ítélet teljes átalakítását igénylő eljárást, hanem ún. megfeleltetési eljárást kell lefolytatni a jövőben.

A módosító törvény 52. § (1)-(6) és (8) bekezdésének rendelkezései technikai jellegűek. A törvény a Bnytv. minden olyan rendelkezése esetében, amelyek jelenleg a külföldi ítélet érvényének az elismerésére vonatkoznak, beiktatja az EU-tagállamban hozott ítéletek esetében lefolytatandó megfeleltetési eljárásra történő utalást. így a kétféle „elismerési” eljárás során hozott magyar bírósági döntések révén a magyar jogrendszer által is  elismert külföldi ítéletek adatai, az abban foglaltak egyaránt bekerülnek a magyar bűnügyi nyilvántartási rendszerbe.

A módosító törvény 53. §-ában szereplő új alcím tartalmazza a legfontosabb eljárási szabályokat a fentiekben kifejtett újfajta szabályozás kialakítása szempontjából.

Jelenleg három eset képzelhető el, amikor a bűnügyi nyilvántartási rendszerben kezelt adatokhoz történő hozzáférés esetén releváns lehet az, hogy az érintettel kapcsolatban szerepel-e még el nem ismert vagy az új eljárási rend szerint nem megfeleltetett EU-tagállami ítélet a Bnytv. rendszerében elkülönített nyilvántartásként szabályozott tagállami ítéletek nyilvántartásában. Az első és talán legfontosabb ilyen eset az, ha az érintett hatósági erkölcsi bizonyítványt kér, ebben a Bnytv. 71. § (3) bekezdésében meghatározott tények igazolását kérheti annak érdekében, hogy ezeket más eljárásban vagy éppen a jövőbeni munkáltatója előtt igazolhassa. A második esetkör az, amikor a Bnytv. bizonyos szervek bizonyos eljárásai esetében közvetlen hozzáférést biztosít a magyar bűnügyi nyilvántartási rendszer adataihoz annak érdekében, hogy az adott szerv ellenőrizni tudja, hogy nem áll-e fenn az érintettel kapcsolatos, külön törvényekben meghatározott, büntetett előélettel vagy a mentesítést követően fennálló, korábbi elítélésen alapuló további hátrányos jogkövetkezménnyel kapcsolatos kizáró körülmény. A harmadik ilyen hozzáférési, adattovábbítási lehetőség pedig akkor áll fenn, ha ez utóbbi körülmény vizsgálata céljából valamely törvény egy szervnek, hatóságnak nem közvetlen hozzáférést, hanem a bűnügyi nyilvántartó szervhez intézett, külön kérelemben kérhető adatigénylési lehetőséget biztosít.

A törvényben bevezetett újfajta ellenőrzési-adathozzáférési eljárás folyamata a következőképpen foglalható össze. A törvényben meghatározott esetekben a törvény erejénél fogva vagy külön kérelemre, a bűnügyi nyilvántartó szerv ellenőrzi, hogy a közvetlen hozzáféréssel, illetve az adatigényléssel érintett személyre vagy a hatósági erkölcsi bizonyítványt kérelmező személyre vonatkozóan szerepel-e adat a tagállami ítéletek nyilvántartásában. Ha nem szerepel ilyen adat, akkor a bűnügyi nyilvántartó szerv az adatigénylést, illetve a hatósági erkölcsi bizonyítvány kiállítását a magyar bűnügyi nyilvántartási rendszer adatai alapján teljesíti, illetve állítja ki, azaz az általános szabályok szerint jár el. Ha szerepel a tagállami ítéletek nyilvántartásában az érintettre vonatkozó, korábban még el nem ismert, illetve meg nem feleltetett EU-tagállami bíróság által hozott ítélettel kapcsolatos adat, akkor a bűnügyi nyilvántartó szerv megvizsgálja, hogy az ilyen ítélet megfeleltetése esetén keletkezhetne-e a konkrét esetben releváns adat, azaz a megfeleltetés befolyásolhatná-e az adatigénylés, illetve a közvetlen hozzáférés, valamint a hatósági erkölcsi bizonyítvány kiállítása során a bűnügyi nyilvántartó szerv által igazolandó tényt vagy továbbítandó adatot A bűnügyi nyilvántartó szerv csak abban az esetben kezdeményezi a bíróságnál a tagállami ítélet megfeleltetését, ha azt állapítja meg, hogy a megfeleltetés a közvetlen hozzáféréssel rendelkező vagy az adatigénylő szerv eljárásában lényeges, illetve a hatósági erkölcsi bizonyítvány kiállítását befolyásoló adatot eredményezne. Ebben az esetben a bíróság lefolytatja a megfeleltetési eljárást, amelynek eredményeként az immáron magyar bíróság által a hazai jognak megfeleltetett ítélet a magyar bűnügyi nyilvántartási rendszerbe bekerül a magyar ítéletekhez hasonlóan, és az immáron figyelembe vehetővé válik a hatósági erkölcsi bizonyítvány kiállítása során, illetve az azzal kapcsolatos adatok továbbíthatóakká válnak a közvetlen hozzáféréssel rendelkező, illetve az adatigénylő szervnek.

A Bnytv. új 76/A. §-a:

A fentieknek megfelelően a Bnytv. 76/A. §-a tartalmazza a fenti három esetkört, amikor a bűnügyi nyilvántartó szervnek ellenőriznie kell, hogy az érintettre vonatkozóan szerepel-e adat a tagállam ítéletek nyilvántartásában. A Bnytv. új 76/A. § (1) bekezdése azon, a Bnytv. hatályos 68. §-ában meghatározott közvetlen hozzáféréssel történő adatátvételi eseteket sorolja fel, amelyeknek a célja az érintett bűnügyi előéletének az ellenőrzése valamely ott meghatározott eljárás során. A Bnytv. új 76/A. § (2) bekezdése az adatigényléssel történő adatátvétel esetkörére vonatkozóan tartalmazza a tagállami ítéletek nyilvántartásában történő ellenőrzés kötelezettségét, míg a Bnytv. új 76/A. § (3) bekezdése a hatósági erkölcsi bizonyítvány kiállítása során rögzíti az ilyen ellenőrzés módját.

A fentiekben vázolt folyamat az egyes esetkörökben némileg eltérő módon valósul meg. A közvetlen hozzáféréssel történő adatátvétel esetén az ilyen hozzáférésre jogosult szerv közvetlenül végez keresést a magyar bűnügyi nyilvántartási rendszerben. A törvény továbbra sem kíván szakítani azzal a hatályos szabályozási koncepcióval, hogy a tagállami ítéletek nyilvántartásának az adataihoz kizárólag a büntetőeljárást folytató szervek férhetnek hozzá. Erre tekintettel, illetve a szükségtelen eljárás kezdeményezések elkerülése érdekében, a törvény az ilyen adattovábbítások esteében egy ún. hit-no hit rendszert vezet be. Azaz ilyen esetben a közvetlen hozzáféréssel rendelkező szerv a tagállami ítéletek nyilvántartásának az adattartalmához továbbra sem férhet hozzá, annak a tényét azonban a rendszer automatikusan jelzi a számára, ha az érintettre vonatkozóan szerepel valamilyen adat a tagállami ítéletek nyilvántartásában. Ilyen esetben a találat alapján a szerv külön kérelemben kérheti a bűnügyi nyilvántartó szervtől, hogy az vizsgálja meg, hogy a tagállami ítéletek nyilvántartásában szereplő adatok relevánsak lehetnek-e, és a megfeleltetési eljárást a bíróságnál kezdeményezze.

Az adatigényléssel történő adattovábbítás esetkörében az adatigénylő az erre irányuló kérelmében külön kérheti a bűnügyi nyilvántartó szervtől, hogy ellenőrizze, hogy a tagállami ítéletek nyilvántartásában nem szerepel-e adat az adatigényléssel érintettre nézve. Ha szerepel ilyen adat, akkor a bűnügyi nyilvántartó szerv a fentiekkel egyező módon megvizsgálja, hogy a megfeleltetési eljárás lefolytatásának helye van-e, ha igen, akkor kezdeményezi a megfeleltetési eljárást.

Végül a harmadik esetben, azaz ha valaki hatósági erkölcsi bizonyítvány kiállítását kéri a bűnügyi nyilvántartó szervtől, akkor a törvény alapján a bűnügyi nyilvántartó szerv hivatalból, külön kérelem nélkül elvégzi a tagállami ítéletek nyilvántartásában történő ellenőrzést, szükség esetén intézkedik a megfeleltetési eljárás lefolytatása érdekében.

A Bnytv. új 76/B. §-a:

A Bnytv. új 76/B. §-ában foglalt rendelkezések a fentieknek megfelelő eljárás lépéseit szabályozzák. Ezzel kapcsolatban az érdemel kiemelést, hogy a Bnytv. új 76/B. § (3) bekezdése rögzíti azon eseteket, amikor a bűnügyi nyilvántartó szervnek találat ellenére sem kell kezdeményeznie a megfeleltetési eljárást. Az itt felsorolt esetek olyanok, amikor a tagállami ítéletek adatai alapján is előre látható, hogy a megfeleltetés esetén sem keletkezne azokból olyan adat, amely az adattovábbítással érintett szerv eljárását vagy a hatósági erkölcsi bizonyítvány kiállítását befolyásolná. Ilyen az, ha világosan látszik, hogy a tagállami ítélet olyan régi, hogy a megfeleltetés esetén sem kellene bejegyezni az adatokat a bűnügyi nyilvántartási rendszerbe, tekintettel az ott szabályozott adatkezelési időtartamokra. Ilyen eset lehet továbbá az is, ha a hatósági erkölcsi bizonyítvány kiállítása iránti kérelem esetén egyértelmű, hogy a tagállami ítéletben kiszabott szankció (például pénzbüntetés) a megfeleltetés és a nyilvántartásba történő bejegyzés ellenére sem eredményezne büntetett előéletet.

A Bnytv. új 76/B. § (4) bekezdésével kapcsolatban ki kell emelni, hogy kizárólag a hatósági erkölcsi bizonyítvány kiállítása iránti eljárás esetén a törvény úgy rendelkezik, hogy ilyenkor az erkölcsi bizonyítvány kiállítására irányuló eljárást fel kell függeszteni. Ez azért elkerülhetetlen, mert ilyen esetben a megfeleltetési eljárás előreláthatóan olyan eredménnyel zárul, amely teljes mértékben befolyásolja a hatósági erkölcsi bizonyítványban igazolandó ténnyel kapcsolatban a bűnügyi nyilvántartó szerv döntését. Meg kell jegyezni, hogy a törvénynek az EUtv.-t módosító rendelkezései ilyenkor soron kívüli eljárást írnak elő a megfeleltetési eljárást lefolytató bíróság számára annak érdekében, hogy a hatósági erkölcsi bizonyítvány minél gyorsabban kiállítható legyen.

A fenti rendszert kiegészítő, a Bnytv. koherenciáját fenntartó rendelkezések kaptak helyet a törvény egyéb rendelkezéseiben.

Így az 52. § (7) bekezdésben szereplő, a Bnytv. új 31. §-a a tagállami ítéletek nyilvántartásával kapcsolatban a nyilvántartásban szereplő adatok adatkezelési céljait egészíti ki a fentiekben vázolt új rendszernek megfelelően azzal, hogy a tagállami ítéletek nyilvántartásának a célja a büntetett előélet igazolásának, illetve a hátrányos jogkövetkezmények végrehajtásának az elősegítése is.

A törvény 52. § (10) bekezdése a közvetlen hozzáféréssel történő adatátvétel szabályai között is rögzíti, hogy a közvetlen hozzáférés ebben a rendelkezésben meghatározott eseteiben a közvetlen hozzáféréssel rendelkező szerv hit-no hit alapon arról is tájékoztatást kap, hogy az érintettel kapcsolatban a tagállami ítéletek nyilvántartásában található-e tagállami ítélet vagy sem.

A törvény 52. § (11) bekezdése a hatósági erkölcsi bizonyítvány kiállítására irányuló eljárás szabályai között is rögzíti, hogy ilyenkor a bűnügyi nyilvántartó szerv a fentiekben vázolt ellenőrzést elvégzi a tagállami ítéletek nyilvántartásában, illetve hogy megfeleltetési eljárás kezdeményezése esetén az eljárást felfüggeszti.

Új szabályként a törvény a 33/B. §-ban rögzíti azt is, hogy a tagállami ítéletek nyilvántartásába történő bejegyzéskor (illetve az adatok változásakor) a bűnügyi nyilvántartó szervnek automatikusan össze kell hasonlítania a bejegyzendő tagállami ítélettel kapcsolatos adatokat a bűnügyi nyilvántartási rendszerben kezelt adatokkal. Ennek az összehasonlításnak az a célja, hogy a törvényben szereplő, az EUtv. új 111/C. § (1) bekezdésében meghatározott esetekben az összehasonlítás alapján kiderülhessen a magyar hatóságok számára, hogy olyan külföldi bírósági döntés született, amely hatással lehet valamely magyar bíróság által kiszabott büntetőjogi szankció folyamatban lévő végrehajtására. Találat esetén a bűnügyi nyilvántartó szerv az ügyészség útján kezdeményezheti a megfeleltetési eljárás lefolytatását.

A hatályos Bnytv. jelenleg is pontatlanul tartalmazza, hogy a tagállami ítéletek nyilvántartásában történő adatkezelés a tagállami ítéletben kiszabott szankció alóli mentesítésig tart, amely kérdésekről a törvény 56. § a) és b) pontja rendelkezik. Egyrészt a tárgykört szabályozó európai uniós aktus is a törlés kifejezést alkalmazza, másrészt számos európai tagállam jogrendszere nem is ismeri a magyar jog szerinti mentesítés jogintézményét.

A törvény az 56. § c) pontjában az új Btk.-tényállásra tekintettel pontosítja a Bnytv. érintett rendelkezését.

Az 54. §-hoz

A törvény ezen rendelkezése, amely új 76/E. §-t iktat be a Bnytv.-be, a Bnytv. koherens szabályozásának a fenntartása érdekében a tagállami ítéletek nyilvántartásából történő adattovábbítás szabályai között is rögzíti a fentieknek megfelelő hit-no hit rendszeren alapuló adattovábbítás lehetőségét.

Az 55. §-hoz

A törvény olyan átmeneti rendelkezést iktat be a Bnytv.-be, amely alapján az új rendszer szerinti ellenőrzési és megfeleltetési eljárás kezdeményezésére vonatkozó kötelezettség a bűnügyi nyilvántartó szervet csak a törvény hatálybalépését követően kezdeményezett közvetlen hozzáféréssel történő adatátvétel és adatigénylés esetén, illetve a hatálybalépést követően indult hatósági erkölcsi bizonyítvány kiállítása iránti eljárásban terheli. Tehát a hatálybalépéskor folyamatban lévő ilyen adattovábbítási esetekben még nem kell alkalmazni az új rendszer szerinti ellenőrzést.

Az 57-58. §-hoz

A Szabs. tv. 199/B. § (2) bekezdése, és a Btk. 184/D. §-a módosításnak két oka is van. Egyrészt az, hogy 2014. január 1-je óta hatályos a jelenlegi megfogalmazás, mely szerint „A 184-184/C. § alkalmazásában az új pszichoaktív anyag csekély mennyiségű, ha a készítmény legfeljebb 10 gramm tömegű új pszichoaktív anyagot tartalmaz.” pontatlan. Nem egyértelmű, hogy ez alatt a készítmény tömegét vagy a készítményben lévő tiszta hatóanyag-tartalmat kell érteni. A joggyakorlat és a szakértői vélemények is azt az álláspontot tükrözik, hogy a tiszta hatóanyagtartalmat kell számítani. Másrészt pedig az, hogy a 10 grammos felső határ 2014. január 1-jei hatálybalépése óta egyre több olyan anyag jelenik meg, amelyek esetében a 10 gramm tiszta hatóanyag-tartalom kirívóan magas (a becsült hatásos adag több ezerszerese) mennyiséget jelent. Minderre figyelemmel indokolt az új pszichoaktív anyagok esetében a 2 gramm tiszta hatóanyag-tartalom csekély mennyiségként történő meghatározása.

Az 59. §-hoz

Az egységes és Magyarország nemzetközi kötelezettségeinek megfelelő joggyakorlat biztosítása végett indokolt a Btk. 314. § (2) bekezdésének pontosítása. A módosítás egyértelművé teszi, hogy a jelenleg hatályos szöveggel ellentétben a terrorista csoport szervezése minden terrorista célzat esetében, tehát nem csupán a 314. § (1) bekezdés a) pontjában meghatározott célból büntetendő.

A 60-65. §-hoz

A Btk. 316. §-ába a terrorizmus elleni fellépéssel összefüggő egyes törvények módosításáról szóló 2016. évi LXIX. törvény 64. §-a iktatta be b) pontként a terrorista csoporthoz csatlakozás céljából Magyarország területéről történő kiutazás vagy az azon történő átutazás önálló szankcionálását. Ekkor a terrorizmus elleni küzdelemről, valamint a terrorizmus elleni küzdelemről szóló 2002/475/IB tanácsi kerethatározat felváltásáról szóló európai parlamenti és tanácsi irányelv tervezete (a továbbiakban: irányelvtervezet) még tárgyalás alatt állt, a végső szövege még nem volt ismert. 2016. november végén azonban lezárult a trilógus, és az irányelvtervezet szövege érdemi tartalmi szempontból véglegesnek tekinthető.

Az irányelvtervezet 9. cikke a külföldi terrorista harcosok elleni hatékonyabb fellépés érdekében a terrorista célból történő utazást büntetni rendeli, ha annak célja:

- terrorcselekmény elkövetése, vagy az abban való részvétel, illetve az ahhoz történő hozzájárulás,

- terrorista csoport tevékenységében való részvétel, vagy

- terrorizmusra való kiképzés.

Az irányelvtervezet 10. cikke a fent ismertetett célok valamelyikéből történő utazás szervezését, 11 cikke pedig az ilyen utazás finanszírozását rendeli büntetni.

Ezen túlmenően az Európa Tanács Terrorizmus Megelőzéséről szóló Egyezménye (kihirdette a 2011. évi II. törvény) Kiegészítő Jegyzőkönyvének 4., 5., és 6. cikke szintén büntetni rendeli a terrorcselekmény elkövetése, vagy az abban való részvétel, illetve az ahhoz történő hozzájárulás, valamint a terrorizmusra való kiképzés céljából történő külföldre utazást, az ilyen utazás szervezését és finanszírozását.

A fentebb ismertetett nemzetközi elvárásoknak a Btk. 316. § b) pontjának hatályos szövege teljes mértékben nem felel meg, ezért indokolt a terrorizmus céljából történő utazás szankcionálására vonatkozó rendelkezések önálló szakaszban történő szabályozása úgy, hogy a tényállás a kibővített célzatokkal teljes körűen megfeleltethető legyen az ismertetett nemzetközi és uniós elvárásoknak.

Ennek érdekében a törvény nemcsak a terrorista csoporthoz csatlakozás, hanem a terrorcselekmény elkövetése, illetve az ilyen bűncselekmény előkészítése céljából történő utazást is szankcionálni rendeli. A terrorizmusra való kiképzés, illetve az ilyen kiképzésen való részvétel egyértelműen a terrorcselekmény előkészületi magatartásának tekinthető, amelynek önálló nevesítése nem indokolt, azt a törvény szerinti Btk. 316/A. § a) pontjának második fordulata egyértelműen lefedi.

A terrorcselekmény elkövetése céljából történő külföldre utazás, mint az elkövetés elősegítése céljából az ahhoz szükséges vagy azt könnyítő feltétel biztosítása, egyértelműen a terrorcselekmény sui generis előkészületének minősíthető, azonban abban az esetben, ha a célzat a terrorista csoporthoz történő csatlakozás, vagy a terrorcselekmény előkészítése, akkor már olyan távoli előkészületi cselekményről van szó, amelynek a hatályos tényállás alá vonhatósága jogértelmezési kérdéseket vethet fel. Erre figyelemmel, továbbá arra, hogy mind az uniós irányelvtervezet, mind az Európa Tanács Terrorizmus Megelőzéséről szóló Egyezményének Kiegészítő Jegyzőkönyve a terrorizmus céljából történő utazás kísérletét büntetni rendeli, indokolt a vonatkozó célzatok és elkövetési magatartások önálló szakaszban, sui generis bűncselekményként történő, egységes szabályozása, valamint a Btk. 316. §-ának a 2016. évi módosítást megelőzően hatályban volt szövegének a visszaállítása.

A törvény a nemzetközi elvárásoknak megfelelően büntetni rendeli a terrorista célból történő utazás szervezését is.

Fontos hangsúlyozni, hogy a bűncselekmény nem általában bizonyos területekre vagy területekről történő utazást szankcionálja. A bűncselekmény célzatos, azaz az ország területére történő beutazás, onnan történő kiutazás, azon történő átutazás csak akkor büntetendő, ha a tényállásban felsorolt célzatok valamelyike bizonyítható. Tekintettel a célzatra a bűncselekmény csak egyenes szándékkal követhető el.

A törvény szerint büntetési tételkeret megegyezik a terrorcselekmény Btk. 315. §-ának alapesete szerinti sui generis előkészület büntetési tételkeretével.

Az Európa Tanács pénzmosás elleni intézkedések hatékonyságát vizsgáló monitoring csoportjának (a továbbiakban: Moneyval) IV. körös értékelését követő úgynevezett „follow-up” jelentése a 2013. július 1-jén hatályba lépett Btk. terrorizmus finanszírozására vonatkozó új tényállása kapcsán is kisebb technikai hiányosságként határozta meg, hogy a tényállás ugyan biztosítja a terrorcselekmény elkövetésére készülő személy támogatásának a szankcionálását, ugyanakkor annak a személynek a támogatására, aki a terrorcselekményt már elkövette, csak a bűnpártolást szankcionáló Btk. 282. § vonatkozik. További technikai hiányosságként definiálta a jelentés, hogy a terrorista csoport támogatása céljából történő anyagi eszköz gyűjtése nem jelenik meg a tényállás szövegében.

A Moneyval 5. körös értékelése során készült országjelentés azt állapította meg hiányosságként, hogy a terrorizmus finanszírozásának tényállása nem felel meg teljes mértékben a terrorizmus finanszírozásának visszaszorításáról, New Yorkban, az Egyesült Nemzetek Közgyűlésének 54. ülésszakán, 1999. december 9-én elfogadott nemzetközi Egyezmény (a továbbiakban: Egyezmény) (kihirdette a 2002. évi LIX. törvény) 2. cikk 1. bekezdése értelmében bűncselekménynek minősítendő cselekményeknek. Az Egyezmény 2. cikk 1. bekezdése szerint:

„J\i Egyezmény értelmében bűncselekményt követ el az, aki bármely eszközzel, közvetlenül vagy közvetve, jogellenesen és szándékosan, forrást biztosít vagy gyűjt azzal a szándékkal vagy annak tudatában, hogy azt részben vagy egészben a következő cselekmény elkövetésére használják fel:

a) olyan cselekmény, amely a mellékletben szereplő valamely szerződés hatálya alá tartozó és az abban meghatározott bűncselekményt valósít meg; vagy

b) bármely egyéb olyan cselekmény, amely polgári személy vagy fegyveres konfliktus esetén az ellenségeskedésben tevőlegesen részt nem vevő más személy halálának vagy súlyos testi sérülésének okozására irányul, ha a cselekmény célja, annak természetéből vagy összefüggéseiből következően az, hogy a lakosságot megfélemlítse, vagy egy Kormányt vagy nemzetközi szervezetet valamely cselekmény megtételére vagy ennek megtételétől történő tartózkodásra kényszerítsen.”

A Btk. 318. §-a szerinti tényállás csak az Egyezmény 2. cikk 1. bekezdése b) pontjának megfelelő tényállást tartalmazza, azonban adós marad az ugyanezen bekezdés a) pontja szerinti bűncselekmények finanszírozásának büntetőjogi szankcionálásával.

A törvény a Moneyval fent ismertetett ajánlásainak végrehajtása érdekében egyrészről úgy módosítja a Btk. 318. §-át, hogy az átláthatóbb szerkezetben egyértelműen szankcionálni rendelje a terrorcselekmény elkövetőjének finanszírozását, biztosítva ezzel, hogy az ilyen elkövető hasonló súlyú szankcióval legyen fenyegetett, mint az aki a terrorcselekmény elkövetésére készülő személyt finanszírozza.

A törvény szankcionálni rendeli a terrorista csoport támogatása céljából történő anyagi eszköz gyűjtését és szolgáltatását is, valamint egyértelművé teszi, hogy a terrorcselekmény elkövetőjének, elkövetésére készülő személynek, vagy rájuk tekintettel másnak az anyagi eszközzel történő támogatása mellett, az ilyen támogatás céljából történő anyagi eszköz gyűjtése, illetve szolgáltatása is terrorizmus finanszírozásaként büntetendő.

A törvény a 318/A. § Btk.-ba iktatásával biztosítja az Egyezmény 2. cikk 1. bekezdése a) pontjának való megfelelést. Tekintettel arra, hogy az Egyezmény Mellékletében szereplő nemzetközi egyezmények büntető anyagi jogi rendelkezéseinek való megfelelést a Btk. számos tényállása biztosítja, annak érdekében, hogy a szabályozás egységes, átlátható és koherens legyen a törvény e bűncselekmények összefoglaló neveként bevezeti a terrorista jellegű bűncselekmény fogalmát, és az e fogalom alá tartozó bűncselekményeket értelmező rendelkezésben nevesíti. E megoldás hasonló a terrorcselekmény tényállásánál használt kodifikációs megoldáshoz.

A törvény - tekintettel arra, hogy az Egyezmény Mellékletében szereplő nemzetközi egyezmények büntető anyagi jogi rendelkezéseinek való megfelelést biztosító Btk. tényállások egy jelentős része általános, az adott nemzetközi egyezmény által elvártnál szélesebb körű büntetőjogi szankcionálást biztosító bűncselekmények - a büntetőjog ultima ratio elvére figyelemmel - az adott bűncselekmény finanszírozását, ahol indokolt, csak meghatározott személy ellen irányuló, vagy helyen elkövetett bűncselekményekre korlátozza.

A törvény tekintettel arra, hogy a Btk. új, 318/A. § szerinti bűncselekmények finanszírozása esetében az adott bűncselekményeket nem célzatosan követik el - szemben a 318. §-ban szabályozott terrorcselekménnyel - valamint figyelemmel az egyes tényállások esetében szankcionált előkészület büntetési tételeire, a büntetési tételkeretet a Btk. 318. §-ához képest két fokozattal enyhébben, három évig terjedő szabadságvesztésként határozza meg. Ugyancsak a felsorolt bűncselekmények terrorista jellegű célzatának hiányára nem lehet szabályozni a terrorista csoport vonatkozásában történő elkövetést, mint minősített esetet.

A 66. §-hoz

E § technikai (pontosító) jellegű rendelkezést tartalmaz.

A 68. §-hoz

A törvény az egységes jogalkalmazás elősegítése érdekében pontosítja az európai elfogatóparancs végrehajtása általános szabályainak kiegészítésével. A hatályos szabályozás alapján csupán az egyszerűsített eljárás szabályai [EUtv. 18. § (2) bekezdése] értelmezése útján állapítható meg, hogy a terhelt átadásáról az európai elfogatóparancs alapján, annak megérkezését követően születhet döntés. A 3. § új (6) bekezdése fő szabályként irányadó rendelkezést vezetik be, egyúttal tartalmazzák a nyelvhasználatnak az európai elfogatóparancsról és a tagállamok közötti átadási eljárásokról szóló 2002/584/IB tanácsi kerethatározathoz Magyarország által tett nyilatkozat tartalmának megfelelő rendelkezéseit.

A 69. §-hoz

A törvény az európai elfogatóparancs végrehajtásának megtagadási okait kiegészíti a 2002/584/IB tanácsi kerethatározat 1. cikk (3) bekezdésében megjelenő a terhelt alapvető jogait biztosítani hivatott feltétellel.

Az Európai Unió tagállamai között alapelv a kölcsönös elismerés, a kölcsönös bizalom, amelybe - különösen az utóbbi évek tisztességes eljárást érintő uniós jogalkotási folyamatára figyelemmel - beleértendő az azzal kapcsolatos bizalom is, hogy valamennyi tagállam biztosítja a terheltek alapvető jogait. Ugyanakkor valamennyi uniós jogi aktus külön rendelkezést tartalmaz az Európai Unió alapjogi Chartájában és más e körben ismert nemzetközi alapjogi dokumentumokban biztosított alapvető jogok érvényesülésére. Az Európai Unió Bírósága a közelmúltban, a Magyarországot közvetlenül is érintő C-404/15 számú, Aranyosi ügyben mondta, ki, hogy az európai elfogatóparancs végrehajtásának akadályát képezheti, ha az a terhelt alapjogainak súlyos sérelmével járna.

A törvény ezért a törvényben szabályozott lehetőséget kíván biztosítani, hogy az európai elfogatóparancs végrehajtása során a terhelt alapjogainak sérelme indokolt esetben vizsgálható legyen, és ez az európai elfogatóparancs végrehajtásának akadályát képezhesse.

Az Európai Unió Bírósága által a C-388/08. PPU. számú Leymann ügyben kimondott, és ezt követően rendszeresen hivatkozott alaptétel szerint a tagállamok főszabály szerint kötelesek végrehajtani az európai elfogatóparancsot. A kerethatározat (10) preambulumbekezdésében foglaltak szerint „Az európai elfogatóparancs szabályozása a tagállamok közötti nagyfokú bizalomra épül. Végrehajtása csak abban az esetben függeszthető fel, ha a tagállamok egyike súlyosan és tartósan megsérti az Európai Unióról szóló szerződés 6. cikkének (1) bekezdésében rögzített alapelveket, és ezt a Tanács a Szerződés 7. cikkének (1) bekezdése szerint, a 7. cikkének (2) bekezdésében rögzített következményekkel megállapítja”.

A „súlyosan sértené” kifejezés, valamint az „alapvető jogok” fogalmak alkalmazásának célja ezért az, hogy az európai elfogatóparancs megtagadására ezen okból csak a ténybeli adatokkal alátámasztott, valóban indokolt esetben kerülhet sor. így nem képezheti a terhelt alapjogainak sérelmére történő hivatkozást, ha például a terhelt átadása egy olyan tagállami büntetőeljárás lefolytatását teszi lehetővé, amelyben a terhelt védőhöz, nyelvhasználathoz való joga, vagy jelenlétének biztosítása nem magyar jogszabályoknak megfelelően biztosított. A bevezetett új megtagadási ok a kötelező megtagadási okok között, szerepel, ugyanakkor a bíróság feladata, hogy a rendelkezésre álló adatokat a fentiekben kifejtettek alapján mérlegelje, és döntsön a súlyos alapjog sérelem fennállásáról. Amennyiben ezt megállapíthatónak véli, úgy a megtagadás kötelező.

Ez alól egyetlen a törvényben most bevezetett szereplő kivétel lehetséges, ha az alapjogi sérelem a kibocsátó tagállam által nyújtott garancia vállalásával kiküszöbölhető. Az Európai Unió Bírósága által az Aranyosi ügyben kifejtettek szerint ilyen helyszer fordulhat elő, ha az alapjogi sérelem a kibocsátó tagállamban lévő börtönviszonyokkal van összefüggésben, amely esetben a tagállam garanciát vállalhat, hogy a terheltet átadása esetén megfelelő körülmények között tartják fogva.

A törvény a 5. § (2) bekezdés a) pontjában meghatározott megtagadási ok (azonos tárgyban folyamatban lévő magyar büntetőeljárás) esetén az egységes joggyakorlat kialakulásának elősegítése érdekében előírja, hogy az átadásról szóló döntés meghozatala előtt a bíróság konzultáljon azzal a bírósággal, ügyészséggel, amely előtt a magyar eljárás folyamatban van. Ez lehetővé teszi azt is, hogy külföldi és a magyar eljárást folytató szervek is egyeztethessenek egymással. A döntést az európai elfogatóparancs tárgyában eljáró bíróságnak kell meghozni, azonban döntése során köteles beszerezni és figyelembe venni a magyar eljárást folytató szerv ezzel kapcsolatos állásfoglalását Annak érdekében, hogy a bíróság döntése elősegítse a konkuráló eljárásokból eredő konfliktus feloldását (amely egyébként önmagában is konzultációs eljárás megindítására alapot adó körülmény) a törvény lehetővé teszi, hogy az átadást a bíróság ahhoz a feltételhez kösse, hogy a kibocsátó tagállam a magyar büntetőeljárást átvegye. Ez egy olyan garanciavállalást feltételez, amely a törvény 70. §-a szerinti, az EUtv. 10. §-át kiegészítő új (4) bekezdés alkalmazásával szerezhető be.

Az 5. § új (9) bekezdésének utolsó mondata pedig, azt rendezi, hogy a magyar eljárást folytató bíróság vagy ügyészség haladéktalanul - külön megkeresés nélkül - hivatalos tudomást szerezzen az átadással kapcsolatos döntésről, annak érdekében, hogy indokolt esetben a büntetőeljárás átadását kezdeményezze, vagy a konzultációs eljárás megindulhasson.

Meg kell jegyezni, hogy a jelen szabályozás a (2) bekezdés a) pontjában meghatározott esetben sem zárja ki annak lehetőségét, hogy amennyiben a rendelkezésre álló határidő alatt - például a terhelt hozzájárulása miatti, egyszerűsített átadási eljárás esetén - az eljárások közötti konfliktus nem tisztázható megnyugtatóan, a bíróság az átadás elrendelését követően a terhelt átadásának végrehajtását a magyar eljárásra tekintettel elhalássza, amelyet követően megfelelő idő állhat rendelkezésre a kérdés tisztázására.

Az 5. § új (10) bekezdése az egységes joggyakorlat kialakítását kívánja biztosítani a Be. officialitás elvének érvényesülésével összefüggésben. A (2) bekezdés e) pontjában meghatározott megtagadási ok alkalmazására csak akkor kerülhet sor, ha a részben vagy egészben Magyarországon elkövetett bűncselekménnyel összefüggésben magyar büntetőeljárás még nincs folyamatban. Ellenkező esetben a (2) bekezdés a) pontja szerinti megtagadási ok mérlegelendő. Az új (10) bekezdése alapján a bíróság feladat, hogy az átadás megtagadása esetén, a büntetőjogi igény érvényesülése érdekében intézkedjen, mert a territorialitás elvén alapuló megtagadási ok alkalmazása nem járhat a büntetőjogi igény puszta elenyészésével.

A 70. §-hoz

A 3. § új (6) bekezdését érintő módosításhoz kapcsolódó módosítás, amely azon alapelvvel áll összhangban, hogy főszabály szerit a bíróság az átadás kérdésében az európai elfogatóparancs megérkezését követően dönt. Az európai elfogatóparancs megküldésének kezdeményezése a bíróság feladata, amelynek eljárási szabályát határozza meg a módosított rendelkezés.

A 71. §-hoz

Az európai elfogatóparancsról szóló kerethatározat is nevesíti a kibocsátó tagállam által nyújtható garancia intézményét. A törvény - részben a bevezetett új megtagadási okhoz kapcsolódóan - a kiegészítő rendelkezéssel egyértelművé teszi, hogy a tagállami garancia beszerzése egyrészt a kiegészítő információ kérésének intézményi keretei között történhet, másrészt nem kizárólag az EUtv.-ben is nevesített esetekben alkalmazható, hanem bármely olyan esetben, ahol a megtagadási ok a garanciavállalással kiküszöbölhető.

A 72. §-hoz

A 2017. január 1. napjától hatályos törvény egyértelművé tette, hogy a bíróság átadásával kapcsolatos döntését követően nem maradhatnak fenn az átadással összefüggő nyitott kérdések, így például az 5. § (1) bekezdés e) pontja szerinti un. visszaszállítási garancia beszerzésére is az átadásról szóló döntést megelőzően kell sort keríteni. E szabályozás változtatott a korábbi joggyakorlaton, amely a terhelt átadási letartóztatása tárgyában tartott tárgyalást követően, a tagállami garancia beszerzését és beérkezését követően egy újabb tárgyalás tartását tette szükségessé, amelyen a bíróság, a beérkezett garancia alapján döntését meghozhatta. Belátható ugyanakkor, hogy e tárgyalás az eljárás tisztességét érintő érdemi garanciát nem jelentett, ugyanakkor - a rendkívül rövid határidőkre is figyelemmel - jelentős és felesleges adminisztratív terhelt jelent, amely a terhelt hozzájárulására figyelemmel, a terhelt akaratával ellentétes módon az eljárás - még ha nem is számottevő - elhúzódását eredményezi. Mindezek alapján a törvény megteremti annak lehetőségét, hogy az egyszerűsített eljárásban ezen indokolatlan második tárgyalás elmaradjon, és a bíróság a döntését az iratok alapján is meghozhassa. A törvény természetesen nem zárja ki, hogy amennyiben annak indoka felmerül a bíróság tárgyalást tartson.

Tekintettel arra, hogy az átadásról szóló döntés során a bíróság a terhelt átadási letartóztatásának elrendeléséről is dönt, az új (3a) bekezdés szerinti, iratok alapján történő döntésre nem kerülhet sor, ha a bíróság korábban ideiglenes átadási házi őrizet vagy ideiglenes átadási lakhelyelhagyási tilalom elrendeléséről rendelkezett. Ennek megfelelően a törvény csak az ideiglenes átadási letartóztatásban lévő terhelt esetén biztosítja ezt az eljárási rendet. Más esetben a tárgyalás tartása nem mellőzhető.

A 73. §-hoz

Indokolt volt az európai elfogatóparancs kibocsátásának általános feltételeként is meghatározni, hogy az európai elfogatóparancs alkalmazása során a fokozatosság és szükségszerűség elvre figyelemmel tekintettel kell lenni a már rendelkezése álló, és a várható újabb olyan jogsegélyi eszközökre is, amelyek az európai elfogatóparanccsal elérni kívánt célt enyhébb jogkorlátozást eredményező módon is biztosíthatják.

Az EUtv. 25. § kiegészítése az egységes joggyakorlat kialakítása végett, nyelvi rendelkezésekkel összefüggésben volt indokolt. A hatályos rendelkezés továbbá tévesen tanúsítványként hivatkozott a 2. számú mellékletre: Az európai elfogatóparancs - az európai nyomozási határozathoz hasonlóan - nem a magyar bíróság határozata mellett létező, annak kivonatát tartalmazó tanúsítvány, hanem a 2. mellékletnek megfelelő formában kiállított önálló határozat, ezért az európai elfogatóparancs tekintetében a „formanyomtatvány” kifejezés alkalmazása a helytálló.

Az uniós jogi aktusokban megjelenő formanyomtatványok, illetve tanúsítványok, így az európai elfogatóparancs esetén a kerethatározatban meghatározott formanyomtatvány alkalmazásának célja, hogy a tagállamok számára költséghatékony módon biztosítsa a teljesítéshez szükséges valamennyi szükséges információ rendelkezésre állását. Ezt egyrészt azzal biztosítja, hogy az uniós jogi aktusok és az azok mellékletét képező tanúsítványok, formanyomtatványok az unió valamennyi hivatalos nyelvén, könnyen hozzáférhető módon rendelkezésre állnak. Másrészt - ezzel szoros összefüggésben - a tagállamok számára elegendő a tartalmi elemek lefordítása, hiszen még a kibocsátó tagállam nyelvén rendelkezésre álló, ugyanakkor a végrehajtó tagállam nyelvére lefordított tartalommal rendelkező formanyomtatvány esetén is könnyen meghatározható, hogy a tartalom a formanyomtatvány mely pontjához kapcsolódik, hiszen a végrehajtó állam ehhez felhasználhatja a saját nyelvén is rendelkezésre álló nyomtatványt. Ennek ellenére nem alakult ki egységes és kellően hatékony joggyakorlat a formanyomtatványoknak az unió valamennyi hivatalos nyelvén rendelkezésre álló fordításainak használatával kapcsolatban. A törvény ezért egyértelművé teszi, hogy az európai elfogatóparancsot a törvény 2. számú melléklete szerinti magyar nyelvű formanyomtatvány szerint kell kibocsátani, azonban ennek során fel kell használni a formanyomtatványnak a végrehajtó tagállam hivatalos nyelvén, hivatalos nyelveinek egyikén vagy a végrehajtó tagállam által megjelölt nyelven rendelkezésre álló fordítását is. A joggyakorlat feladata annak kialakítása, hogy a formanyomtatványok rendelkezésre álló fordítását az európai elfogatóparancs végrehajtása során a leghatékonyabb módon felhasználja.

A 74. §-hoz

A 32. § pontosítását az átmenő átszállítás szabályainak átalakítása tette szükségessé. A fogvatartott személyeket azok szállítását érintő jogsegélyek teljesítése során az érintett személy szállítását minden esetben a NEBEK koordinálja. A Magyarországról kezdeményezett jogsegélyek esetén természetes, hogy a szállítást a NEBEK végzi, amely során az érintett őrizetét a rendőrség közreműködésével biztosítja. Nem mellőzhető ugyanakkor a magyar hatóságok közreműködése a más tagállam által kezdeményezett jogsegélyek esetén sem, hiszen ilyenkor is szükségessé válhat a fogvatartott személy repülőtérre, országhatárra vagy a repülőtérről, országhatárról büntetés-végrehajtási intézetbe történő - országon belüli - szállítása. Ezekben az esetekben is a NEBEK működik közre, és az őrizetet ilyenkor is a rendőrség közreműködésével biztosítja. A törvény a NEBEK ez utóbbi közreműködését valamennyi jogsegélyi forma, így az európai elfogatóparancs esetén is a „gondoskodik” fogalom használatával rendezi.

A 75. §-hoz

A 2014/41/EU irányelv (44) és (45) preambulumbekezdése értelmében Dánia és Írország nem vesz részt az irányelv elfogadásában, az rá nézve nem kötelező, és nem alkalmazandó. Az irányelv 34. cikk (1) bekezdése értelmében a 2014/41/EU irányelv 2017. május 22-i hatállyal felváltja az Európa Tanács kölcsönös bűnügyi jogsegélyről szóló 1959. évi Egyezmény és az ahhoz kapcsolódó két kiegészítő jegyzőkönyv, a Schengeni Megállapodás végrehajtásáról szóló Egyezmény és az Európai Unió tagállamai közötti kölcsönös bűnügyi jogsegély egyezmény és az ahhoz tartozó kiegészítő jegyzőkönyv megfelelő rendelkezéseit. Ez azt jelenti, hogy főszabály szerint a IV. Fejezet rendelkezései (vagyis a 2014/41/EU irányelv átültetett szabályai) irányadók az Európai Unió tagállamaival büntetőügyekben folytatott eljárási jogsegélyre.

Az eljárási jogsegély azon formái tekintetében, amelyekről a 2014/41/EU irányelv nem szól, továbbá az irányelv elfogadásában részt nem vevő tagállamok (Dánia és Írország), és azon további tagállamok vonatkozásában, amelyek a 2014/41/EU irányelv rendelkezéseit nemzeti jogukba nem ültették át, továbbra is az eljárási jogsegélyre kialakított hatályos rend (elsősorban az EU tagállamai közötti kölcsönös bűnügyi jogsegélyről szóló 2000. évi Egyezmény és az ahhoz kapcsolódó kiegészítő jegyzőkönyv szabályozása) irányadó, legalábbis, ami az eljárási jogsegély iránti megkeresés Magyarország általi teljesítését illeti. Magyarország ugyanis csak az irányelv elfogadásában részt nem vevő két tagállam (Dánia és Írország) esetében terjesztheti elő az eljárási jogsegély iránti megkeresését a 2000. évi Egyezmény alapján (vagyis a IV/A. Fejezet rendelkezései szerint). Ennek oka, hogy a jogsegély előterjesztésekor Magyarországnak nincsen információja arról, hogy a végrehajtó állam átültette-e az irányelv rendelkezéseit vagy sem, továbbá - mivel az irányelv szabályozása alapvetően Dánia és Írország kivételével az irányelvet át nem ültető tagállamokat is célozza - a tagállamnak az előterjesztett európai nyomozási határozatot akár a 2000. évi jogsegély egyezmény rendelkezéseinek figyelembe vételével is végre kell tudnia hajtani. A törvény rögzíti azt is, hogy az irányelvet nem alkalmazó valamely tagállam által a bizonyítási eszközök biztosítására irányuló eljárási jogsegély iránti megkeresés előterjesztése esetén a megkeresést a jogsegély formájától függően a bíróság vagy az ügyész a EUtv. IV/A. Fejezete vagy VI. Fejezete szerint teljesíti. Ebben az esetben tehát a tagállam által a bizonyítási eszközök biztosítására irányuló eljárási jogsegély formája (a 2000. évi jogsegély egyezmény alapján vagy a 2003/577/IB kerethatározat szerint terjeszti elő) a döntő abban, hogy Magyarország milyen szabályokat alkalmaz a végrehajtás során. Az EUtv. 35. §-ának szövege az eljárási jogsegély új rendszerének ezt a felépítését képezi le.

Az EUtv. 36. §-a értelmező rendelkezéseket tartalmaz. Egyfelől egyértelműen definiálja az európai nyomozási határozat fogalmát. Az európai nyomozási határozatot az arra jogosult hatóság büntetőeljárásban bocsáthatja ki. A definíció egyértelműen jelzi, hogy az európai nyomozási határozat akár bizonyíték megszerzése, akár a végrehajtó tagállam számára már rendelkezésre álló bizonyítási eszköz átadása céljából is kibocsátható [irányelv 1. cikk (1) bekezdés]. A 36. § másfelől megállapítja a tagállami hatóság fogalmát Az európai nyomozási határozatot kibocsátó hatóság igazságügyi hatóság (bíró, bíróság, ügyész, nyomozási bíró) vagy nyomozó hatóság lehet [irányelv 2. cikk c) pont]. Hogy az adott tagállam mely hatóságokat jelöli kibocsátó hatóságnak, illetve végrehajtó hatóságnak, az magától értetődően a saját szuverén döntése. Magyarországon kibocsátó és végrehajtó hatóságként is igazságügyi hatóság (bíróság, ügyész) járhat el. A tagállam esetében azonban fontos jelezni, hogy az eljáró hatóság alatt akár igazságügyi, akár nyomozó hatóságot érteni lehet.

Az EUtv. 37-52. §-ai szabályozzák az európai nyomozási határozat végrehajtásának, míg az 53-59. §-ai az európai nyomozási határozat kibocsátásának általános szabályait. Az első esetben Magyarország a végrehajtó állam, a második esetben a kibocsátó állam szerepét tölti be.

Az EUtv. 37. §-a az európai nyomozási határozat végrehajtására Magyarországon hatáskörrel és illetékességgel rendelkező szerveket jelöli ki. Az európai nyomozási határozat végrehajtására főszabály szerint a járásbíróság, illetve az az ügyészség rendelkezik hatáskörrel, amely az európai nyomozási határozat alapjául szolgáló cselekmény tekintetében a Be. alapján hatáskörrel rendelkezik. Utalni kell a nemzetközi bűnügyi jogsegélyről szóló 1996. évi XXXVIII. törvény (a továbbiakban: Nbjtv.) 62. §-ára, amely szerint az eljárási jogsegély iránti kérelem a kettős büntethetőség hiányában is teljesíthető, ha a megkereső állam e tekintetben viszonosságot biztosít. A törvény az Európai Unió tagállamai vonatkozásában sem kíván e lehetőségtől visszalépni, így az EUtv. 37. § (2) bekezdésében egyértelmű utalás történik arra, hogy ha az európai nyomozási határozat kibocsátásának alapjául szolgáló cselekmény Magyarországon nem bűncselekmény (és nem is szabálysértés), de az adott tagállammal viszonosság áll fenn, akkor az európai nyomozási határozat végrehajtására a járásbíróság vagy a járási ügyészség rendelkezik hatáskörrel. A 37. § általános illetékességi okként az eljárási cselekmény elvégzésének helyét (különösen a kihallgatandó vagy meghallgatandó személy lakóhelyét, tartózkodási helyét vagy székhelyét, a tárgyi bizonyítási eszköz fellelhetőségének helyét) határozza meg. A törvény azt az esetet is egyértelműen rendezi, ha az eljárási cselekmény vagy eljárási cselekmények elvégzésének több helyszíne állapítható meg, vagy az elvégzés helye nem állapítható meg. Tekintettel arra, hogy az európai nyomozási határozat jogi személyek vonatkozásában is előterjeszthető [irányelv 4. cikk d) pontja], külön bekezdés rögzíti, hogy a nyomozási határozat végrehajtására ebben az esetben - feltéve, hogy az európai nyomozási határozatból más nem következik - a jogi személy székhelye vagy telephelye szerint illetékes bíróság vagy ügyészség jogosult. A legfőbb ügyész vagy a felettes ügyész rendelkezhet arról is, hogy a végrehajtás során az előzőekben felsoroltak alapján hatáskörrel és illetékességgel nem rendelkező ügyészség is eljárhat.

A bíróság vagy az ügyész az európai nyomozási határozat átvételéről legkésőbb az átvételtől számított hét napon belül a 19. számú mellékletben megjelölt formanyomtatvány felhasználásával értesíti a tagállamot. A 2014/41/EU irányelvhez csatolt mellékletekben megjelölt formanyomtatványok az Európai Unió valamennyi hivatalos nyelvére lefordítva rendelkezésre állnak. A fordítási költségek jelentősen csökkenthetők azzal, hogy a tájékoztatáshoz a bíróság, illetve az ügyész a formanyomtatvány már rendelkezésre álló, megfelelő nyelvi változatát használja fel. Fordítási költségek így kizárólag a formanyomtatvány tartalmi részére vonatkozóan merülnek fel, tehát kizárólag azokkal a részekkel kapcsolatban, amelyekkel a formanyomtatványt a bíróság, illetve az ügyész kitölti. Ha a bírósághoz vagy az ügyészséghez olyan európai nyomozási határozat érkezik, amelynek végrehajtására nincs hatásköre, vagy nem rendelkezik illetékességgel, az európai nyomozási határozatot haladéktalanul továbbítja a hatáskörrel és illetékességgel rendelkező bírósághoz vagy ügyészséghez, és erről a tagállami hatóságot az előzőekben ismertetett módon tájékoztatja. A tájékoztatási kötelezettség azt a bíróságot vagy ügyészséget is terheli, amelyhez az európai nyomozási határozatot továbbították. A törvény azt is egyértelműen rögzíti, hogy késedelmet nem tűrő esetben - ha az európai nyomozási határozat továbbítása a végrehajtásra jogosultnak az eredményes végrehajtást veszélyeztetné vagy meghiúsítaná - a végrehajtásra a hatáskörrel vagy illetékességgel nem rendelkező bíróság vagy ügyészség is jogosult, erről azonban köteles a hatáskörrel és illetékességgel rendelkező bíróságot vagy ügyészséget tájékoztatni. Ezek a szabályok az irányelv 7. cikk (6) bekezdésében és a 16. cikk (1) bekezdésében foglalt rendelkezéseinek átültetését szolgálják.

Az EUtv. 38. §-a arra vonatkozóan állapít meg rendelkezéseket, hogy az európai nyomozási határozat tagállam által történő kibocsátását és előterjesztését mikor kell szabályszerűnek tekinteni. Eszerint magát az európai nyomozási határozatot megtestesítő formanyomtatványt a tagállami hatóságnak magyar, angol, francia vagy német nyelven kell megküldenie a bíróságnak vagy az ügyésznek. Ez egyaránt jelentheti azt, hogy a tagállami hatóság a formanyomtatvány már eleve rendelkezésre álló magyar, angol, német vagy francia nyelvi verzióját tölti ki (értelemszerűen magyar, angol, német vagy francia nyelven), vagy a saját nyelvén elkészített formanyomtatványt fordítja le e négy nyelv valamelyikére. Ha nem áll rendelkezésre az európai nyomozási határozat szabályszerűen előterjesztett, magyar, angol, német vagy francia nyelvű fordítása, az európai nyomozási határozat végrehajtását Magyarország megtagadhatja. A törvény nem kívánt a tagállami hatóságok és a bíróság, illetve az ügyész közötti gördülékeny és hatékony együttműködés gátjává válni, így nem határozza meg pontosan az európai nyomozási határozat előterjesztésének módját, ahogy az együttműködésben részt vevő szervek közötti tájékoztatás, illetve iratküldés pontos csatornáját sem. A törvény csupán annyit rögzít, hogy az európai nyomozási határozat, illetve az együttműködő hatóságok között továbbított más iratok, illetve tájékoztatás bármely olyan módon előterjeszthető, amely lehetővé teszi a továbbított dokumentumok hitelességének megállapítását. Ez egyaránt jelentheti a faxon, e-mail-en történő továbbítást, illetve minden olyan csatorna felhasználását, amelynek hitelességéről a továbbító hatóság már meggyőződött [rendőri csatorna is (pl. Interpol/NEBEK), továbbá más kontaktponti hálózat is igénybe vehető]. Ezek a szabályok az irányelv 5. cikk (2) és (3) bekezdésében és a 7. cikk (1) és (4) bekezdésében foglalt rendelkezéseinek átültetését szolgálják.

Az EUtv. 39. §-a rendezi a bíróságnak, illetve az ügyésznek az európai nyomozási határozat átvételét követően felmerülő feladatait. Eszerint az átvételt követően a bíróság vagy az ügyész első számú feladata annak haladéktalan vizsgálata, hogy az európai nyomozási határozat végrehajtásának feltételei a magyar jogszabályok alapján fennállnak-e. Az európai nyomozási határozat végrehajtásával kapcsolatos döntés (az eljárási cselekmény elvégzéséről vagy az európai nyomozási határozat végrehajtásának megtagadásáról) meghozatalára a bíróságnak vagy az ügyésznek az európai nyomozási határozat kézhezvételét követően 30 nap áll rendelkezésére. A végrehajtással kapcsolatos döntés meghozatalakor figyelemmel kell azonban lenni a tagállami hatóság soron kívüli végrehajtásra irányuló esetleges kérelmére, illetve arra az időpontra, amelyet a kibocsátó hatóság az eljárási cselekmény elvégzésére esetlegesen megjelölt Ha a végrehajtással kapcsolatos döntés valamilyen okból 30 napon belül nem hozható meg, a bíróság vagy az ügyész erről a késedelem okaival együtt haladéktalanul tájékoztatja a tagállami hatóságot. Ebben az esetben a döntés meghozatalára újabb 30 nap, vagyis összesen 60 nap áll a bíróság vagy az ügyész rendelkezésére.

Meg kell jegyezni, hogy az eljáró bíróság, illetve ügyész döntése nem szükségszerűen igényel határozati formát. Határozati forma csak ott szükséges, ahol a döntés - így különösen az eljárási cselekmény maga - a Be. alapján határozati formához kötött. Az európai nyomozási határozat végrehajtásának megtagadása esetén sem szükségszerű a határozati forma alkalmazása, hiszen az kizárólag a végrehajtó tagállamot érinti, és ahhoz nyilvánvalóan nem kötődik jogorvoslati lehetőség, azonban a megtagadásnak minden esetben indokoltnak kell lenni. Összességében tehát elmondható, hogy az eljáró bíróság, illetve ügyész a Be. alapján nincs elzárva attól, hogy döntését határozati formába foglalja, azonban ez az EUtv. alapján nem elvárás.

Az irányelv 6. cikke értelmében európai nyomozási határozat akkor bocsátható ki, ha a kibocsátás szükséges és arányos, valamint az európai nyomozási határozatban megjelölt eljárási cselekményt a tagállamban egy hasonló belföldi ügyben is elrendelhették volna. Ha a végrehajtó hatóságnak alapos indoka van feltételezni, hogy e feltételek nem teljesültek, konzultációt folytathat a kibocsátó hatósággal. Az EUtv. 39. § (5) bekezdés b) és c) pontjának rendelkezései az e szabályoknak való megfelelést biztosítják. A törvény egyeztetési lehetőséget biztosít arra az esetre is, ha megalapozottan feltehető, hogy az európai nyomozási határozatot nem az arra jogosult tagállami hatóság bocsátotta ki. Ha az egyeztetés eredményeként megállapítható, hogy az európai nyomozási határozatot valóban nem az arra jogosult bocsátotta ki, a bíróság vagy az ügyész az európai nyomozási határozatot a tagállami hatóság részére visszaküldi, és az európai nyomozási határozat végrehajtását megszünteti. A törvény rögzíti azt is, hogy a tagállami hatóságot arról is tájékoztatni kell, ha a magyar jogszabályok alapján olyan eljárási cselekmény áll rendelkezésre, amely alkalmas az európai nyomozási határozatban megjelölt bizonyíték megszerzésére, de az európai nyomozási határozatban megjelölt eljárási cselekménynél kisebb jogkorlátozással jár. Az EUtv. 39. §-ának szabályai az irányelv 6. cikkében, 9. cikk (1) és (3) bekezdésében, 10. cikk (3) bekezdésében, továbbá 12. cikk (1)-(3) és (5) bekezdésében foglalt rendelkezéseinek átültetését szolgálják.

Az EUtv. 40-42. §-ai az európai nyomozási határozat végrehajtásának megtagadásával kapcsolatos szabályokat tartalmazzák. A 40. § az irányelv 11. cikk (1) bekezdésében foglaltaknak megfelelően sorolja fel azokat az okokat, amelyeknek fennállása esetén a bíróság vagy az ügyész az európai nyomozási határozat végrehajtását megtagadhatja. A törvény rögzíti, hogy az európai nyomozási határozat végrehajtásának megtagadásáról a tagállami hatóságot a megtagadás indokainak megjelölésével, haladéktalanul tájékoztatni kell.

Az EUtv. 41-42. §-a az egyes megtagadási okokkal kapcsolatos további rendelkezéseket, a megtagadási okok alóli kivételeket szabályozza. Ezzel kapcsolatban kiemelendő a kettős büntethetőség kérdésköre. A bíróság vagy az ügyész főszabály szerint vizsgálhatja a kettős büntethetőséget. Ennek értelmében az európai nyomozási határozat végrehajtása megtagadható, ha az annak alapjául szolgáló cselekmény a magyar jogszabályok szerint nem bűncselekmény.

A 41. § (2) bekezdése ez alóli kivételként három esetet határoz meg. Egyrészt az EUtv. 21. számú mellékletében felsorolt cselekmények kapcsán a kettős büntethetőség nem vizsgálható, ha a tagállamban az adott bűncselekmény legalább három évig terjedő szabadságvesztéssel vagy szabadságelvonással járó intézkedéssel büntetendő. Az európai nyomozási határozat végrehajtása nem tagadható meg a kettős büntethetőségre hivatkozással akkor sem, ha a magyar jogszabályok szerint bűncselekménynek minősülő cselekmény a tagállam joga szerint szabálysértés, továbbá akkor sem, ha a kettős büntethetőség tekintetében a tagállam viszonosságot biztosít. Ez utóbbi kapcsán ismét utalni kell az Nbjtv. 62. §-ára, amely szerint az eljárási jogsegély iránti kérelem a kettős büntethetőség hiányában is teljesíthető, ha a megkereső állam e tekintetben viszonosságot biztosít. A törvény az Európai Unió tagállamai vonatkozásában sem kíván e lehetőségtől visszalépni, így ha a tagállam még akkor is biztosítja a Magyarország által kibocsátott európai nyomozási határozat végrehajtását, ha az annak alapjául szolgáló cselekmény nemzeti joga értelmében nem bűncselekmény és nem is szabálysértés, akkor a viszonosság elve alapján Magyarországnak is így kell eljárnia. A törvény azt is rögzíti, hogy ha az európai nyomozási határozat előterjesztésére olyan cselekmény miatt került sor, amely a tagállam joga szerint bűncselekmény, de a magyar jog szerint szabálysértés, a bíróság vagy az ügyész az európai nyomozási határozatot továbbítja a szabálysértési jogsegélyről szóló törvényben meghatározott központi hatósághoz. Ebben az esetben a viszonosságra vonatkozó rendelkezés nem alkalmazható, vagyis, ha az európai nyomozási határozat alapjául szolgáló cselekmény a magyar jogszabályok értelmében szabálysértés, akkor azt a szabálysértési jogsegély törvény alapján kell végrehajtani. A viszonosság elve ebben az esetben akkor sem jöhet figyelembe, ha egyébként az adott tagállammal viszonosság áll fenn.

Az európai nyomozási határozat végrehajtása megtagadható, ha az abban megjelölt eljárási cselekmény a magyar jogszabályok szerint nem létezik, vagy elvégzésének feltételei a magyar jogszabályok szerint nem állnak fenn. Ha azonban rendelkezésre áll olyan eltérő végrehajtható eljárási cselekmény, amely az európai nyomozási határozattal elérni kívánt bizonyíték megszerzésére vezethet, az irányelv értelmében lehetőség van ezen eltérő eljárási cselekmény elvégzésére az európai nyomozási határozatban foglalt helyett. Ez a lehetőség azonban nem áll fenn abban az esetben, ha az európai nyomozási határozat a 42. § (2) bekezdésében felsorolt valamely eljárási cselekmény elvégzésére irányul. Az e bekezdésben feltüntetett eljárási cselekmények elvégzését tehát attól függetlenül biztosítani kell, hogy azok a nemzeti jogszabályok szerint léteznek-e, illetve a nemzeti jogszabályok szerint az elvégzés feltételei fennállnak-e.

A 40. § (1) bekezdés g) pontjában megjelölt megtagadási ok kapcsán a megtagadást megelőzően a bíróságnak vagy az ügyésznek saját hatáskörben intézkednie kell a mentelmi jog, illetve diplomáciai mentesség felfüggesztése iránt. Ha az arra jogosult a mentelmi jogot, illetve a diplomáciai mentességet felfüggesztette, az európai nyomozási határozat végrehajtása megtagadásának értelemszerűen nincs helye. Ha a diplomáciai mentesség felfüggesztése egy másik állam hatóságának vagy nemzetközi szervezetnek a hatáskörébe tartozik, a bíróság vagy az ügyész erről a tagállami hatóságot haladéktalanul tájékoztatja. Ebben az esetben ugyanis a mentesség felfüggesztése iránti megkeresést az európai nyomozási határozatot kibocsátó hatóságnak kell előterjesztenie. Ha a diplomáciai mentesség felfüggesztésére ésszerű időn belül nem kerül sor, az európai nyomozási határozat végrehajtása megtagadható.

Az irányelv 3. cikke szerint az európai nyomozási határozat nem célozhatja közös nyomozócsoport létrehozását, és bizonyíték közös nyomozócsoporton belüli megszerzését. Erre tekintettel rögzíti a törvény, hogy ha az európai nyomozási határozat tartalmát tekintve mégis e célokra irányul, akkor az európai nyomozási határozatot a legfőbb ügyésznek kell megküldeni, és azt a továbbiakban a IV/B. Fejezet szerinti közös nyomozócsoport létrehozására irányuló eljárási jogsegélyként kell végrehajtani.

Az EUtv. 40-42. §-ai az irányelv 3. cikkében, 10. cikk (1) és (2), továbbá (4) és (5) bekezdésében, valamint a 11. cikk (1)-(3) és (5) bekezdésben foglalt rendelkezéseinek átültetését szolgálják.

Az EUtv. 43. §-a egyrészt a 11. cikk (4) bekezdésében foglalt rendelkezés átültetését szolgálja, másrészt egy általános és közvetlen egyeztetési lehetőséget rögzít az együttműködő szervek között. Az egyeztetés célja minden esetben az európai nyomozási határozat, valamint az európai nyomozási határozatban megjelölt eljárási cselekmény eredményes végrehajtása, illetve elvégzése. A 43. § (2) bekezdésében a törvény rögzíti, hogy az európai nyomozási határozatot előterjesztő tagállami hatósággal az (1) bekezdésben meg nem határozott okból is, vagy más tagállam hatóságával is egyeztetést lehet folytatni. Meg kell jegyezni, hogy az együttműködő hatóságok között alapvetően bármely okból helye van az egyeztetésnek, amelynek célja a megfelelő végrehajtás, az eljárási cselekmény hatékony elvégzésének lehetővé tétele. A törvény alapján egyes esetekben kötelező az egyeztetés. A (2) bekezdésben a törvény arra kíván rámutatni, hogy akármilyen más okból is helye lehet az egyeztetésnek. Előfordulhat továbbá, hogy más tagállam hatóságával is szükségessé válik az egyeztetés (pl. a jogszabályok ismerete miatt, vagy a ne bis in idem elvének érvényesülése okán, az ezzel kapcsolatban felmerült adatok ellenőrzése miatt). A törvény ebben az esetben is jogalapot teremt arra vonatkozóan, hogy a végrehajtó bíróság vagy ügyészség szükség esetén élhessen az egyeztetés lehetőségével.

Az EUtv. 44. §-a az európai nyomozási határozat részbeni megtagadásának lehetőségéről rendelkezik. Nem kizárt ugyanis, hogy az európai nyomozási határozatban a kibocsátó hatóság több eljárási cselekmény elvégzését kéri, és így az sem, hogy a megtagadási ok nem valamennyi eljárási cselekmény tekintetében áll fenn. A törvény erre az esetre rögzíti a bíróság, illetve az ügyész tájékoztatási, valamint a tagállami hatósággal történő egyeztetési kötelezettségét, továbbá azt is, hogy ha a megtagadási ok kiküszöbölésére nincs lehetőség, a bíróság vagy az ügyész a megtagadási okkal nem érintett eljárási cselekményeket végzi el, tehát részben hajtja végre az európai nyomozási határozatot.

Az EUtv. 45. §-a az irányelv 8. cikkének való megfelelést biztosítja. Ennek értelmében a kibocsátó hatóságnak lehetősége van az európai nyomozási határozatot kiegészíteni, illetve módosítani. A kiegészített, illetve módosított európai nyomozási határozat végrehajtásáról a bíróság vagy az ügyész az általános szabályokat alkalmazva dönt, tehát ugyanúgy kell vizsgálnia azt, mint az eredetileg megküldött jogsegélykérelmet. A törvény az irányelvnek megfelelően a kiegészített, illetve módosított európai nyomozási határozat szabályszerű előterjesztésének tekinti azt az esetet, ha azt a tagállami hatóság Magyarországon jelen lévő tagja közvetlenül adja át a bíróságnak vagy az ügyésznek. Az egyértelműség érdekében a törvény arról is rendelkezik, hogy az európai nyomozási határozat visszavonása esetén Magyarországon a végrehajtást meg kell szüntetni; ha pedig a végrehajtás során lefoglalás vagy más kényszerintézkedés elrendelésére is sor került, a végrehajtás megszüntetésével egyidejűleg a lefoglalást vagy az egyéb kényszerintézkedést is meg kell szüntetni, és a lefoglalt vagy a kényszerintézkedéssel érintett vagyont, dolgot a kényszerintézkedést elszenvedő személy részére kell kiadni.

Az EUtv. 46. §-a az európai nyomozási határozatban megjelölt eljárási cselekmény elvégzésére vonatkozóan állapít meg szabályokat. A törvény mindenekelőtt egyértelműen rögzíti, hogy európai nyomozási határozat alapján - a közös nyomozó csoport létrehozása és bizonyíték közös nyomozó csoporton belüli megszerzése kivételével - a tagállam által kért bármely eljárási cselekmény elvégezhető, ha arra az európai nyomozási határozat alapjául szolgáló bűncselekmény miatt magyar büntetőeljárásban is sor kerülhetne. Ez megfelel az irányelv 3. cikkében foglalt rendelkezésnek. Az európai nyomozási határozatban megjelölt eljárási cselekmény elvégzése során főszabály szerint a magyar jogszabályok szerint kell eljárni. A tagállami hatóság azonban kérheti az általa megjelölt szabályok és technikai módszer alkalmazását, feltéve, hogy az nem összeegyeztethetetlen a magyar jogrendszer alapelveivel. Az irányelv 12. cikk (4) bekezdésének megfelelően rendelkezik a törvény arról, hogy az eljárási cselekményt legkésőbb az európai nyomozási határozat végrehajtásáról szóló döntés meghozatalát követő kilencven napon belül kell elvégezni. Ha az eljárási cselekmény e határidőn belül nem végezhető el, egyeztetést kell folytatni a tagállami hatósággal az eljárási cselekmény elvégzésének megfelelő ütemezéséről. Az EUtv. 46. §-a az irányelv 3. cikkében, 9. cikk (2) bekezdésében, valamint a 12. cikk (2), (4) és (6) bekezdésében foglalt rendelkezéseinek átültetését szolgálja.

Az EUtv. 46/A. §-a az eljárási cselekmény eredményes elvégzése érdekében az érintett szervek közötti egyeztetés lehetőségét rögzíti. Az együttműködés részét képezi a tagállami hatóság haladéktalan tájékoztatása, ha az eljárási cselekmény elvégzése során olyan körülmény merül fel, amely miatt az eljárási cselekmény nem végezhető el. A törvény arról is rendelkezik, hogy ha ez az akadály nem küszöbölhető ki, az európai nyomozási határozat végrehajtását meg kell szüntetni, és erről a tagállami hatóságot haladéktalanul tájékoztatni kell. Az irányelv 16. cikk (2) bekezdés b) pontjának való megfelelést szolgálja a törvény azon rendelkezése, amely szerint, ha a bíróság vagy az ügyész úgy ítéli meg, hogy az európai nyomozási határozatban megjelölt eljárási cselekményen túl további eljárási cselekmény elvégzése is célszerű, erről a tagállami hatóságot haladéktalanul tájékoztatja.

Az EUtv. 47. §-a a tagállam valamely hatóságának Magyarországon az eljárási cselekmény elvégzésén jelen lévő tagjának jogosultságait, illetve polgári jogi felelősségét szabályozza. A törvény az irányelv rendelkezéseinek megfelelően rögzíti, hogy a bíróság vagy az ügyész a törvényben felsorolt három feltétel teljesülése esetén és kérelemre engedélyezi a tagállami hatóság tagjának jelenlétét az eljárási cselekményen. Itt kell megjegyezni, hogy amíg a 2000. évi jogsegély egyezmény alapján a végrehajtó bíróság, illetve az ügyész lényegében diszkrecionális döntése, hogy a tagállami hatóság jelenlétét engedélyezi-e, addig az európai nyomozási határozat esetében e kérés csak a törvényben megjelölt okok felmerülése esetén tagadható meg. A tagállami hatóság jelen lévő tagjának jogosultságaira főszabály szerint a Be. szabályai irányadók. A bíróság vagy az ügyész azonban a tagállami hatósággal megállapodást köthet a tagállami hatóság jelen lévő tagjának további vagy eltérő jogosultságaira vonatkozóan. A törvény azt is rögzíti, hogy a tagállami hatóság jelen lévő tagja által a feladatának végrehajtása során Magyarország területén okozott kárért a magyar jogszabályok alapján a magyar állam felel. A magyar állam az e rendelkezés alapján kifizetett kártérítés teljes összegének megtérítését kérheti a tagállamtól. Ezen felül azonban további kártérítési igény a tagállammal szemben nem érvényesíthető. Az EUtv. 47. §-a az irányelv 9. cikk (4)-(5) bekezdésében és 18. cikkében foglalt rendelkezéseinek átültetését szolgálja.

Az EUtv. 48. §-a az irányelv 15. cikkének való megfelelést szolgálja. Eszerint a bíróság vagy az ügyész dönthet az eljárási cselekmény elvégzésének ésszerű időtartamra történő elhalasztásáról, ha Magyarországon folyamatban lévő eljárás sikerét az eljárási cselekmény elvégzése veszélyeztetné. A döntést követően az elhalasztás indokának és várható időtartamának megjelölésével haladéktalanul tájékoztatnia kell a tagállami hatóságot. Ha az elhalasztás indoka megszűnt, a bíróság vagy az ügyész köteles haladéktalanul intézkedni az eljárási cselekmény elvégzése iránt. A törvény azt is rögzíti, hogy ha az európai nyomozási határozatban több eljárási cselekmény elvégzését kérték, de az elhalasztás indoka nem valamennyi eljárási cselekmény tekintetében áll fenn, a bíróság vagy az ügyész az elhalasztással nem érintett eljárási cselekményeket az általános szabályok szerint köteles elvégezni.

Az EUtv. 49. §-a az irányelv 13. cikkének való megfelelést szolgálja. A törvény a megszerzett bizonyítási eszköz tagállami hatóságnak történő átadására többféle lehetőséget is biztosít. A bizonyítási eszköz átadható a tagállami hatóságnak a megszerzést követően haladéktalanul vagy a tagállami hatóság által megjelölt időpontban, illetve közvetlenül a tagállami hatóság jelen lévő tagja részére is. Abban az esetben, ha a bizonyítási eszköz átadását a tagállami hatóság az európai nyomozási határozatban nem kérte, a bíróság vagy az ügyész a tagállami hatóságot arról tájékoztatja, hogy a bizonyítási eszköz rendelkezésére áll. Ha Magyarország az átadott bizonyítási eszköz visszaszolgáltatására igényt tart, ezt az átadáskor jeleznie kell. Lehetőség van a bizonyítási eszköz átadásának elhalasztására is, ha a bizonyítási eszköz más bűncselekmény felderítéséhez, bizonyításához szükséges, vagy ha a bíróságnak vagy az ügyésznek az európai nyomozási határozat végrehajtása során hozott határozata vagy intézkedése ellen jogorvoslattal éltek. Nincs akadálya azonban annak, hogy az átadás elhalasztása esetén a bizonyítási eszközt ideiglenesen adják át a tagállami hatóságnak, azzal a feltétellel, hogy a tagállami hatóság azt a közösen megállapított időpontban visszaszolgáltatja. A törvény az egyértelműség érdekében azt is rögzíti, hogy a bizonyítási eszköz átadásáig arról a magyar jogszabályok alapján kell rendelkezni, ha pedig az átadás a visszaszolgáltatás igénye nélkül történt, a bizonyítási eszköz átadását követően a bizonyítási eszközről történő rendelkezésre a tagállam joga irányadó.

Az EUtv. 50. §-a a jogorvoslatra vonatkozó szabályokat tartalmazza. E rendelkezések az irányelv 14. cikkének való megfelelést szolgálják. Az európai nyomozási határozat végrehajtása során hozott határozat vagy intézkedés ellen a Be. rendelkezései alapján van helye jogorvoslatnak. Ezzel Magyarország teljesíti az irányelv azon előírását, amely szerint az európai nyomozási határozat esetén a hasonló belföldi esetekben igénybe vehetőekkel egyenértékű jogorvoslatoknak kell rendelkezésre állniuk. A törvény az irányelv szabályozásának megfelelően azt is rögzíti, hogy az európai nyomozási határozatban megjelölt eljárási cselekmény elrendelése Magyarországon - ha Magyarország a végrehajtó állam - nem támadható. Azt csak a kibocsátó államban benyújtott jogorvoslat útján lehet vitatni. A törvény további előírásokat tartalmaz a tagállami hatóság tájékoztatásáról a Magyarországon előterjesztett jogorvoslatról és annak eredményéről, valamint az európai nyomozási határozatban megjelölt eljárási cselekmény elrendelése ellen benyújtott jogorvoslatnak a tagállami hatóság részére történő megküldésének kötelezettségéről.

Az EUtv. 51-52. §-a az irányelv 19. cikkének és 21. cikkének való megfelelést szolgálja. Az irányelv rendelkezéseinek megfelelően írja elő a törvény, hogy az európai nyomozási határozat végrehajtásáról a Be. rendelkezései alapján adható felvilágosítás, illetve, hogy a végrehajtása kapcsán Magyarország területén felmerülő költségeket a magyar állam viseli. Ha a végrehajtás jelentős költségekkel jár, a bíróság vagy az ügyész a végrehajtás feltételéül szabhatja, hogy a tagállami hatóság a költségeket részben vagy egészben térítse meg vagy előlegezze, de adott esetben kérheti az európai nyomozási határozat módosítását is.

Az EUtv. 53. §-a az európai nyomozási határozat kibocsátására jogosult szerveket, a Magyarország általi kibocsátás feltételeit, annak menetét ismerteti. A törvény az irányelv 3. cikkének megfelelően írja elő, hogy a közös nyomozócsoport létrehozása és a bizonyíték közös nyomozó csoporton belüli megszerzése kivételével a kibocsátott európai nyomozási határozatban bármely, a Be. szerinti, bizonyítási eszköz beszerzésére alkalmas eljárási cselekmény elvégzését kezdeményezni lehet.

Az európai nyomozási határozat kibocsátásának feltétele, hogy az a büntetőeljárásban szükséges és arányos, és az eljárási cselekmény az európai nyomozási határozatban leírt feltételekkel a magyar jogszabályok szerint is elvégezhető legyen [irányelv 6. cikk (1) bekezdés]. Az EUtv. már nemcsak az európai elfogatóparancsnál, hanem az európai nyomozási határozatnál is megjeleníti azt az általános elvárást, hogy a jellemzően jelentős költségekkel, más tagállami hatóságok leterhelésével járó jogsegélyformák igénybevételére valóban csak indokolt esetekben kerüljön sor. Hogy jogsegély iránti megkeresés küldése mikor indokolt, az nem határozható meg egzakt módon, a gyakorlatnak kell önmérsékletet tanúsítania. Csekély tárgyi súlyú ügyekben is indokolt lehet az egyetlen perdöntő bizonyíték jogsegély útján történő beszerzése, ugyanakkor jelentős tárgyi súlyú ügyekben is kerülni kell a feleslegesnek tűnő, adott esetben Magyarországon már kellően körüljárt tényre vonatkozó újabb bizonyítékok jogsegély útján történő beszerzését. Másrészt, a szükségesség és az arányosság követelménye arra is vonatkozik, hogy a bíróság vagy az ügyész a cél elérésére a legkisebb erőforrás ráfordítással alkalmas jogsegélyformát válassza. Ez jelenti a költséghatékonyságot és az alkalmazható eljárási cselekmények kényszerjellegét is. így különösen kerülni kell pl. a kényszerintézkedések - házkutatás, motozás, lefoglalás - alkalmazását, ha a beszerezni kívánt eszköz pl. megkeresés, az érintett személy által történő rendelkezésre bocsátás útján is beszerezhető.

Kibocsátó hatóságként a törvényben a büntetőeljárást folytató bíróság vagy ügyész került kijelölésre. A bíróság vagy az ügyész az európai nyomozási határozatot hivatalból, illetve a terhelt vagy a védő indítványára bocsáthatja ki. Ez megfelel az irányelv 1. cikk (3) bekezdésében foglalt előírásnak. Indokolt volt külön rendelkezni arról az esetről, ha a nyomozás során az eljárási cselekmény elrendelésére nem az ügyész, hanem a nyomozási bíró jogosult. A kibocsátó és az európai nyomozási határozatot a végrehajtó államnak továbbító hatóság ebben az esetben is az ügyész, az európai nyomozási határozatot azonban a nyomozási bírónak jóvá kell hagynia. Ez a jóváhagyás jelenti az európai nyomozási határozatban megjelölt eljárási cselekmény elrendelését.

Itt kell megjegyezni azt is, hogy az irányelv szakít azzal az eljárási jogsegélyeknél is általában jellemző szabályozási móddal, amely a kibocsátó állam által a nemzeti jog alapján meghozott határozatot és a határozat alapján kiállított formanyomtatványt tekintette az együttműködés alapjának. Ehelyett az irányelv rendszerében maga az európai nyomozási határozat az „alaphatározat” és egyben a jogsegélykérelem is. A kibocsátó hatóság eddig az alaphatározattal „igazolta”, az új rendszer szerint magának az európai nyomozási határozatnak a kibocsátásával igazolja, hogy az eljárási cselekmény elvégzése szükséges és arányos, és az a kibocsátó állam nemzeti joga szerint elrendelhető. Erre figyelemmel írja elő a törvény azt, hogy ha a Be. rendelkezései alapján az eljárási cselekmény elrendelése határozati formát igényel, a határozat meghozatalára az európai nyomozási határozat kibocsátásával kerül sor; tehát magát az alaphatározatot is az európai nyomozási határozat testesíti meg.

Az EUtv. 54. §-a kibocsátott európai nyomozási határozat továbbítására vonatkozó szabályokat írja elő. Az európai nyomozási határozatot a tagállam hivatalos nyelvén, hivatalos nyelveinek egyikén vagy a tagállam által megjelölt nyelven kell kibocsátani és megküldeni a végrehajtó tagállami hatóságnak. Az irányelvhez csatolt mellékletekben megjelölt formanyomtatványok az Európai Unió valamennyi hivatalos nyelvére lefordítva rendelkezésre állnak. Erre tekintettel rögzíti az irányelv, hogy az európai nyomozási határozatot a megfelelő nyelven rendelkezésre álló fordítás felhasználásával kell kibocsátani. A fordítási költségek így jelentősen csökkenthetők azzal, hogy a bíróság, illetve az ügyész a formanyomtatvány már rendelkezésre álló, megfelelő nyelvi változatát használja fel. Fordítási költségek így kizárólag a formanyomtatvány tartalmi részére vonatkozóan merülnek fel, tehát kizárólag azokkal a részekkel kapcsolatban, amelyekkel a formanyomtatványt a bíróság, illetve az ügyész kitölti. Figyelemmel arra, hogy az európai nyomozási határozat testesíti meg magát az együttműködés alapját jelentő „nemzeti alaphatározatot” is, a törvény egyértelműen rögzíti, hogy egyazon európai nyomozási határozatban több eljárási cselekmény elvégzése akkor kezdeményezhető, ha valamennyi eljárási cselekmény elrendelése azonos szerv hatáskörébe tartozik. Nyomozás esetén ugyanis előfordulhat, hogy az eljárási cselekmény elrendelésére a nyomozási bíró jogosult. Ebben az esetben az európai nyomozási határozat végrehajtó államnak történő továbbítására bírósági jóváhagyást követően van mód, míg olyan eljárási cselekményeknél, amelyek elrendelése az ügyész hatáskörébe tartozik, bírói jóváhagyásra értelemszerűen nincs szükség. Az EUtv. e §-ban foglalt rendelkezései az irányelv 5. cikk (3) bekezdésének és a 7. cikk (1)-(5) bekezdésében foglalt rendelkezéseknek való megfelelést szolgálják.

Az EUtv. 55. §-a az európai nyomozási határozat kibocsátása kapcsán a bíróság vagy az ügyész, mint kibocsátó hatóság és a tagállami végrehajtó hatóság közötti általános együttműködési kötelezettség egyes aspektusait szabályozza. Itt kell megjegyezni, hogy az európai nyomozási határozat visszavonása a végrehajtó tagállam oldalán a végrehajtás azonnali befejezését kell, hogy jelentse. Erre tekintettel rögzíti a törvény azt, hogy visszavonásra az eljárási cselekmény elvégzésének megkezdése előtt van lehetőség. Az eljárási cselekmény elvégzésének megkezdését követően már adott esetben kényszerintézkedés alkalmazására kerül sor, illetve olyan adatok keletkeznek, amelyek esetén az európai nyomozási határozatot kibocsátó bíróság vagy ügyész már nem tekintheti semmisnek a megkeresést. Ilyen esetben sincs természetesen elzárva a kibocsátó hatóság attól, hogy a végrehajtás befejezését kérje, vagy a végrehajtás folytatását csak meghatározott részben kérje. Ez az európai nyomozási határozat módosításával, kiegészítésével, a végrehajtó tagállami hatósággal történő együttműködéssel történhet. A megkezdett végrehajtás esetén ugyanakkor az európai nyomozási határozatot kibocsátó bíróságnak, ügyésznek rendelkeznie kell az addig végrehajtott eljárási cselekmények eredményéről (pl. azok átvételének kezdeményezésével).

Az EUtv. 56. §-a arra vonatkozó tartalmaz rendelkezéseket, hogy a kibocsátó bíróság, ügyész milyen kérelmekkel fordulhat az európai nyomozási határozatban a végrehajtó tagállami hatósághoz. így kérheti, hogy az európai nyomozási határozatban megjelölt eljárási cselekményt a magyar jogszabályok figyelembevételével hajtsa végre. Erre figyelemmel kell a szükséges eljárási szabályokat az európai nyomozási határozatban megjelölni. Kérelem terjeszthető elő az iránt is, hogy a bíróság, az ügyészség vagy a nyomozó hatóság egy vagy több tagja a tagállam területén az eljárási cselekmény elvégzésekor jelen lehessen, valamint az iránt is, hogy a végrehajtó hatóság az eljárási cselekményt soron kívül vagy meghatározott időpontban végezze el. E § tartalmazza továbbá a magyar hatóság eljárási cselekmény elvégzése során jelen lévő tagjának károkozására, valamint a kár megtérítésére vonatkozó szabályokat is.

Az EUtv. 57. §-a a végrehajtó hatóság által megszerzett bizonyítékok átvételének szabályait tartalmazza, az EUtv. 58. §-a az eljárási cselekmény elrendelése ellen rendelkezésre álló jogorvoslatra, az EUtv. 59. §-a a költségviselésre vonatkozóan rögzít előírásokat. A törvény úgy rendelkezik, hogy az európai nyomozási határozat kibocsátása kapcsán Magyarország területén felmerülő költség bűnügyi költség. Az európai nyomozási határozat kibocsátásának szükségessége ugyanis a folyamatban lévő büntetőeljárásra tekintettel merült fel, így indokolt az azzal kapcsolatos költségek megfizetését bűnügyi költségként adott esetben a terhelttől követelni.

Az EUtv. 59/A. §-a az európai nyomozási határozatban megjelölhető néhány eljárási cselekmény formát sorol fel. Hangsúlyozni kell, hogy a felsorolás nem kimerítő, az európai nyomozási határozatban - a közös nyomozó csoport létrehozásának kivételével - bármilyen, bizonyíték beszerzésére alkalmas eljárási cselekmény elvégzése kezdeményezhető. Ez a felsorolás az eljárási cselekményeknek azon egyes formáit rögzíti, amelyek - specialitásuk okán - különleges szabályok előírását igénylik. Az 59/A. §-t követő „különös részben” az eljárási cselekmények egyes formái kapcsán rögzített rendelkezéseket természetesen az általános részben az európai nyomozási határozat kibocsátása és végrehajtása kapcsán előírt szabályokkal együtt kell értelmezni és alkalmazni.

Az EUtv. 60-61. §-a az irányelv 32. cikkében foglalt rendelkezéseknek való megfelelést biztosítja. Az ún. „ideiglenes intézkedések” az irányelv 34. cikk (2) bekezdése értelmében a 2003/577/IB kerethatározatnak a bizonyítékok biztosítására vonatkozó rendelkezéseinek helyébe lépnek, az irányelvet alkalmazó tagállamok vonatkozásában. Az irányelv elfogadásában részt nem vevő Dánia és Írország esetében, illetve azon tagállamokra vonatkozóan, amelyek az irányelv rendelkezéseit nemzeti jogukba nem ültetik át, továbbra is a 2003/577/IB kerethatározat rendelkezései irányadók e tekintetben. Az ideiglenes intézkedés a bizonyítási eszköz megsemmisítésének, átalakításának, elhelyezése megváltoztatásának, továbbításának, átruházásának vagy elidegenítésének ideiglenes megakadályozását, a bizonyítási eszköz biztosítását jelenti. Ha Magyarország a végrehajtó állam, az ideiglenes intézkedésre irányuló európai nyomozási határozat végrehajtására - főszabály szerint - a bizonyítási eszköz helye szerinti ügyészség rendelkezik illetékességgel. Ha azonban a kibocsátó állam hatósága azt kéri, az európai nyomozási határozatot a bíróság is végrehajthatja. A továbbiakban a törvény részletesen és az irányelv szabályainak megfelelően rögzíti az ideiglenes intézkedés elvégzésével kapcsolatos szabályokat. Ha Magyarország a kibocsátó állam, az ideiglenes intézkedésre irányuló európai nyomozási határozat bizonyítási eszköz lefoglalása, vagy információs rendszerben tárolt adatok megőrzésére kötelezés végrehajtása iránt bocsátható ki, feltéve, hogy a bizonyítási eszköz a tagállam területén található. Bizonyítási eszköz biztosítását ugyanis a kényszerintézkedéseknek e két formája jelentheti. Kibocsátó államként Magyarország tehát e kétféle eljárási cselekmény elvégzését kérheti.

Az EUtv. 62-62/A. §-a az irányelv 26. és 27. cikkében foglalt szabályoknak való megfelelést szolgálja. Tekintettel az említett cikkekben ismertetett együttműködési formák nagyfokú hasonlóságára, a törvény azokat azonos alcím alatt, ugyanabban a §-ban szabályozza. A 26. cikk egyrészt annak megállapítását célozza, hogy a büntetőeljárás alatt álló személy a végrehajtó tagállamban rendelkezik-e banknál vagy egyéb pénzügyi intézménynél vezette számlával, másrészt az ilyen módon feltárt számlák adatainak átadását biztosítja. A 27. cikk ezzel szemben nem szűkíti le a jogsegély hatályát a büntetőeljárással érintett személyekre. Az együttműködés célja ebben az esetben az európai nyomozási határozatban megjelölt valamely személyhez (aki nem feltétlenül a büntetőeljárás alatt álló terhelt) kapcsolódó bankszámla vagy egyéb számla adatainak, illetve az adott számlán egy meghatározott időszakban végrehajtott banki műveletekkel kapcsolatos adatoknak az átadása.

Ami a 28. cikkben említett, egy meghatározott számlán keresztül végrehajtott banki vagy más pénzügyi műveletek valós idejű nyomon követését illeti, ilyen eljárási cselekmény a hatályos Be. alapján nem rendelhető el. Ennek kapcsán kell utalni az irányelv 10. cikk (5) bekezdése értelmében fennálló azon lehetőségre, amely szerint, ha az európai nyomozási határozatban megjelölt eljárási cselekmény a nemzeti jogszabályok szerint nem létezik, és nem áll rendelkezésre olyan egyéb eljárási cselekmény, amely ugyanolyan eredménnyel járna, a kibocsátó hatóságot arról kell értesíteni, hogy a kért segítségnyújtás nem teljesíthető. Ilyen esetekben tehát maga az irányelv biztosít kimentési lehetőséget a tagállamoknak.

Az EUtv. 62/B-63. §-a az irányelv 22. cikkében foglalt szabályoknak való megfelelést biztosítja. Az eljárási jogsegély e speciális formájának előterjesztésével a kibocsátó tagállam a végrehajtó tagállam területén fogva tartott személy ideiglenes átadását kéri, mivel az érintett személy jelenléte szükséges a kibocsátó tagállam területén elvégzendő eljárási cselekmény során. Az európai nyomozási határozat tehát ebben az esetben kizárólag a fogva tartott személy átadását/átvételét célozza. A törvény az irányelv szabályainak megfelelően rendelkezik a fogva tartott személy átadással kapcsolatos előzetes hozzájárulásának szükségességéről, az általános szabályoknál ismertetettekhez képest fennálló plusz megtagadási okokról, a harmadik tagállam területén keresztül történő átszállítás egyes vonatkozásairól, a fogva tartott személy ideiglenes átadásával kapcsolatban a kibocsátó és a végrehajtó állam között létrejövő eseti megállapodás tartalmi kérdéseiről, a külföldi fogvatartás időtartamának beszámításáról, a specialitás szabályairól.

Külön kiemelendő a törvény azon rendelkezése, amely szerint előzetes letartóztatásban lévő személy Magyarországról történő ideiglenes átadásának önmagában nem lehet akadálya az, hogy az érintett személy tagállami tartózkodása során az előzetes letartóztatás meghosszabbítása válhat indokolttá. Ilyen esetben az együttműködő szerveknek együtt kell biztosítaniuk az előzetes letartóztatásban lévő személy részvételét az előzetes letartóztatás meghosszabbításával kapcsolatos döntéshozatalban. E rendelkezés arra hívja fel a figyelmet, hogy önmagában az a körülmény, hogy a kényszerintézkedés határideje a közeljövőben lejár, nem akadálya az ideiglenes átadásnak. Az előzetes letartóztatás első hat hónapjában a bíróság az iratok alapján dönt, így a terhelt részvétele a kényszerintézkedés meghosszabbításával kapcsolatos döntéshozatalban az írásbeli részvétel - beadvány, jogorvoslat stb. - lehetőségének biztosításával megoldható. Ha az érintett személyes részvételét kell biztosítani (pl. mert a bíróság ülést tart), úgy a terhelt részvétele pl. videokoferencia vagy a terhelt ideiglenes visszaszállítása útján oldható meg. Ebben az esetben is, ahogyan mindig, az eljáró bíróság, illetve ügyész feladata, hogy a terhelt jogait biztosító szükséges és arányos megoldást válasszon, figyelembe véve azt az eljárási cselekményt is, amelynek érdekében a terhelt ideiglenes átadására sor került.

A törvény azt is rögzíti, hogy ha Magyarország a végrehajtó állam, akkor az érintett személy átszállításánál a NEBEK a rendőrség útján közreműködik (pl. elszállítja az országhatárig), de azt alapvetően és magától értetődően a kibocsátó hatóság végzi. Abban az esetben, ha Magyarország az érintett személy átszállítását kérő állam, az átszállítást és a visszaszállítást a NEBEK végzi a rendőrség közreműködésével.

Az EUtv. 63/A-63/B. §-a az irányelv 23. cikkében foglalt szabályoknak való megfelelést biztosítja. Ennek az együttműködési formának a lényege, hogy a kibocsátó hatóság az európai nyomozási határozatban megjelölt eljárási cselekmény elvégzése mellett a területén fogva tartott személy átvételét is kéri a végrehajtó tagállamtól, tekintettel arra, hogy az eljárási cselekmény végrehajtó tagállam által történő elvégzéséhez a fogva tartott személy jelenléte is szükséges. Figyelemmel az előzőleg (a 62/B-63. §-ban) ismertetett speciális együttműködési formával mutatott nagyfokú hasonlóságára, a fogvatartott személy végrehajtó tagállamnak történő ideiglenes átadása során is irányadó az előzőekben ismertetett szabályok nagy része (a törvény kifejezetten rögzíti, hogy melyek ezek). A törvény az egyéb szabályokat is az irányelv rendelkezéseinek megfelelően tartalmazza.

Az EUtv. 63/C-64/A. §-a az irányelv 24. és 25. cikkében foglalt szabályoknak való megfelelést szolgálja. A 63/C-64. §-ok kapcsán az európai nyomozási határozat a végrehajtó államban tartózkodó személy tanúként, terheltként, vagy szakértőként, audiovizuális eszköz (zártcélú távközlő hálózat) útján történő kihallgatására vagy meghallgatására irányul.

A törvény részletesen rendelkezik e jogintézmény vonatkozásában a hatáskörrel és illetékességgel rendelkező szervekről (ha Magyarország a végrehajtó tagállam), az érintett személy előzetes hozzájárulása beszerzésének szükségességéről, az európai nyomozási határozat megtagadásának lehetséges okairól, az érintett személy kihallgatásról vagy meghallgatásról történő értesítéséről, az eljárási cselekmény magyarországi helyszínén jelen lévő személyekről, az ott elvégzendő feladatokról, a kihallgatandó vagy meghallgatandó személy védelmét szolgáló intézkedések elrendeléséről, az eljárási cselekmény hatékony elvégzése érdekében tolmács kirendeléséről.

Külön kiemelendő, hogy ha Magyarország a kibocsátó állam, és a nyomozás során válik szükségessé a zártcélú távközlő hálózat útján történő kihallgatás, az európai nyomozási határozatot az ügyész bocsátja ki, ugyanakkor azt a bíróságnak jóvá kell hagynia. Az európai nyomozási határozat bírósági jóváhagyása jelenti magának a zártcélú távközlő hálózat útján történő kihallgatásnak az elrendelését. Az eljárási cselekmény elvégzését az ügyész készíti elő, és a magyar szabályoknak megfelelően a nyomozási bíró végzi.

A telefon-konferencia (távbeszélő-készülék) útján történő kihallgatás során a végrehajtó államban tartózkodó személy tanúként vagy szakértőként történő ki- vagy meghallgatását lehet kérni. A távbeszélő-készülék útján történő kihallgatás azért speciális magyar vonatkozásban, mert ugyan a hatályos Be. nem teszi lehetővé e jogintézmény alkalmazását, de a tagállami megkereséseket Magyarország kész teljesíteni. Erre tekintettel - ellentétben az eljárási jogsegély más formáival - e jogintézmény kapcsán a törvény csak arra vonatkozóan szabályoz, ha Magyarország a végrehajtó állam.

Az EUtv. 64/B-65/D. §-a a titkos adatszerzés és a titkos információgyűjtés egyes intézményeiről rendelkezik. A törvény ennek keretében szól az ellenőrzött szállításról (64/B-64/D. §), a fedett nyomozó alkalmazásáról (64/E-65. §), továbbá a távközlési információk leplezett módon történő megismeréséről és rögzítéséről a végrehajtó tagállam technikai segítségével (65/A-65/B. §), illetve technikai segítsége nélkül (65/C-65/D. §). Ezek a rendelkezések az irányelv 28. cikke ellenőrzött szállításra vonatkozó szabályainak, a 29. cikkének, a 30. cikkének és a 31. cikkének való megfelelést szolgálják.

Mind az ellenőrzött szállítás végrehajtására, mind a fedett nyomozó alkalmazására irányuló európai nyomozási határozatot Magyarországon az ügyész hajtja végre, és ilyen célból az ügyész bocsáthat ki európai nyomozási határozatot. A végrehajtásra a tagállami hatósággal kötött eseti megállapodás alapján kerülhet sor, amelynek előkészítése a rendőrség vagy a Nemzeti Adó- és Vámhivatal, mint az ellenőrzött szállítás, illetve a fedett nyomozó alkalmazásának végrehajtására jogosult szerv, feladatkörébe tartozik. A törvény rögzíti a sürgős esetekben követendő eljárást is. Eszerint késedelmet nem tűrő esetben az ellenőrzött szállítást, illetve a fedett nyomozó alkalmazását minimális időre (24 órára) a rendőrség, illetve a Nemzeti Adó- és Vámhivatal is engedélyezheti. Az engedélyezéssel párhuzamosan az ügyészt erről tájékoztatni kell. Az ügyész haladéktalanul dönt az engedélyezésről, ha azt megtagadja az ideiglenes szállítás eredménye bizonyítékként nem használható fel.

Az európai nyomozási határozat irányulhat az elektronikus hírközlési szolgáltatás útján, vagy számítástechnikai eszköz vagy rendszer útján továbbított kommunikációnak leplezett módon történő megismerésére és rögzítésére is. Az ilyen európai nyomozási határozatot Magyarországon az ügyész hajtja végre a Be. bírói engedélyhez kötött titkos adatszerzésre vagy a Be. 178. §-a szerinti egyéb adatszerző tevékenység során végezhető titkos információgyűjtésre vonatkozó szabályai szerint. A törvény egyértelmű szabályokat fogalmaz meg arra az esetre vonatkozóan, ha az európai nyomozási határozatban megjelölt eljárási cselekmény bírói engedélyhez kötött titkos adatszerzés elrendelésével végezhető el. Ebben az esetben a nyomozási bíró határoz abban a kérdésben, hogy az európai nyomozási határozat Magyarországon végrehajtható-e. Az irányelv rendelkezéseinek megfelelően a törvény előírja, hogy a végrehajtás eredménye, illetve a rögzített adatok kétféleképpen továbbíthatók a kibocsátó tagállami hatóság részére: az eljárási cselekmény elvégzését követően, vagy közvetlen továbbítással, a megfigyelés eredményének a tagállami hatóság eszközére történő átirányítása útján. Magától értetődően annak sincs akadálya, hogy a kibocsátó hatóság eltérő célból (pl. magánlakásban történtek rögzítése, postai küldemény elfogása) is kibocsásson európai nyomozási határozatot. Ebben az esetben az ügyész ugyanúgy végzi a végrehajtást, mintha az európai nyomozási határozat távközlési kommunikáció leplezett megismerésére irányulna.

A távközlési információk leplezett módon történő megismerése az érintett tagállam technikai segítsége nélkül is végrehajtható. Ebben az esetben az európai nyomozási határozat nem konkrét eljárási cselekmény elvégzésére, hanem az érintett (a lehallgatott személy tartózkodási helye szerinti) tagállam értesítésére irányul arról, hogy leplezett lehallgatást végeztek, végeznek vagy fognak végezni a területén tartózkodó személlyel kapcsolatban. A törvény rögzíti, hogy az értesítés kézhezvételét követően a végrehajtó hatóság megvizsgálja, hogy a tervezett, folytatott vagy befejezett lehallgatás feltételei nemzeti joga szerint fennállnak-e. Ha ezek a feltételek nem adottak, erről a kibocsátó hatóságot 96 órán belül tájékoztatni kell, továbbá lehetőség van az érintett hatóságok közötti egyeztetésre is.

Az EUtv. 66. §-a rögzíti, hogy a IV/A. Fejezet állapítja meg az irányelv elfogadásában részt nem vevő tagállamokkal (Dánia és Írország) folytatott eljárási jogsegély iránti megkeresés előterjesztésére és teljesítésére, továbbá az irányelv rendelkezéseit a nemzeti jogába át nem ültető tagállamok által előterjesztett eljárási jogsegély iránti megkeresés Magyarország általi teljesítésére vonatkozó rendelkezéseket. A IV/A. Fejezet alapját az Európai Unió tagállamai közötti kölcsönös bűnügyi jogsegélyről szóló, 2000. május 29-én kelt egyezményének és az egyezmény 2001. október 16-án kelt kiegészítő jegyzőkönyvének rendelkezései adják. Dánia és Írország nem vett részt az irányelv elfogadásában, így rájuk vonatkozóan mind az eljárási jogsegély iránti megkeresés előterjesztésére, mind a teljesítésére vonatkozóan a jogsegély egyezmény (és így a IV/A. Fejezet) szabályait kell alkalmazni. Ettől eltérően rendelkezik a törvény azokkal a tagállamokkal kapcsolatban, amelyeknek kötelessége lenne az irányelv szabályainak nemzeti jogba történő átültetése, de az valamilyen okból még nem történt meg. Az ilyen tagállamok által előterjesztett eljárási jogsegély iránti megkeresés teljesítésére (mivel ők értelemszerűen nem európai nyomozási határozatot fognak kibocsátani) a IV/A. Fejezet rendelkezéseit kell alkalmazni, ha azonban Magyarország kíván élni e tagállamok vonatkozásában eljárási jogsegéllyel, akkor a IV. Fejezet rendelkezései szerint európai nyomozási határozatot kell kibocsátania. Ennek oka, hogy a jogsegély előterjesztésekor Magyarországnak nincsen információja arról, hogy a végrehajtó állam átültette-e az irányelv rendelkezéseit vagy sem, továbbá - mivel az irányelv szabályozása alapvetően Dánia és Írország kivételével az irányelvet át nem ültető tagállamokat is célozza - a tagállamnak az előterjesztett európai nyomozási határozatot akár a 2000. évi jogsegély egyezmény rendelkezéseinek figyelembe vételével is végre kell tudnia hajtani. E § azt is rögzíti, hogy a fejezet rendelkezéseit alkalmazni kell a jogi személlyel szemben indult büntetőeljárással összefüggésben előterjesztett jogsegély iránti megkeresésre is.

Ami az európai nyomozási határozatot nem alkalmazó tagállamokkal folytatott eljárási jogsegélyre vonatkozó további szabályokat illeti, azzal kapcsolatban a következőkre kell rámutatni. A IV/A. Fejezetben foglalt rendelkezések alapvetően követik az európai nyomozási határozat kapcsán ismertetett szabályokat, értelemszerűen a 2000. évi jogsegély egyezményben foglalt eltérésekkel. Általánosságban elmondható, hogy a különbségek az egyezmény kevésbé rigid, megengedőbb szabályozásából, illetve az egyezmény szerinti eljárási jogsegéllyel és az európai nyomozási határozattal kapcsolatos terminológia közötti különbségekből fakadnak. A IV/A. Fejezet felépítése is követi a IV. Fejezet szerkezeti egységeit, amennyiben az eljárási jogsegély iránti megkeresés teljesítésének általános szabályai (EUtv. 66/A-66/L. §-a) után az eljárási jogsegély iránti megkeresés előterjesztésének általános szabályai következnek (EUtv. 67-67/G. §), majd a „különös részi” rendelkezések keretében a törvény először példálózó felsorolást ad az eljárási jogsegély egyes formáira vonatkozóan (EUtv. 67/H. §-a), majd az eljárási cselekmények egyes kiemelt jelentőségű, speciális formáira vonatkozóan állapít meg további rendelkezéseket (EUtv. 67/H-69/H. §-a).

Végül az újonnan beiktatott, a közös nyomozócsoport létrehozásáról, a közvetlen tájékoztatásról, a hivatalos irat kézbesítéséről és a tárgy visszaadásáról rendelkező IV/B. Fejezet szabályai (EUtv. 70-71/E. §) kapcsán a következőket kell kiemelni. Az e fejezet rendelkezéseit az Európai Unió bármely tagállamával folytatott eljárási jogsegélyre alkalmazni kell, figyelemmel arra, hogy az eljárási jogsegély e formáit az irányelv nem tartalmazza, így azokra vonatkozóan továbbra is a 2000. évi jogsegély egyezményben foglalt szabályok irányadók valamennyi tagállam vonatkozásában. Az e fejezetben foglalt rendelkezések alapvetően követik a hatályos törvényi előírásokat, a törvény azonban pontosítja azokat.

A 76. §-hoz

A Balogh ügyben hozott ítéletre figyelemmel a törvény kialakítja a tagállami ítéltetek érvényesülésének önálló, a harmadik államok érvényesülésétől és elismerésétől elkülönülő szabályait. Ez utóbbiakat az Nbjt. szabályozza. Az Nbjt. szabályozási hagyományához igazodóan a tagállami ítéletek érvényének szabályai a végrehajtási jogsegélyek előtt találhatók, azonban attól elkülönült önálló szabályozást képeznek. Ezt jelzi a törvény a Negyedik rész címének átalakításával, valamint a szabályozás önálló fejezetben történő elhelyezésével. A rész címének megváltozása az új 112. §-hoz igazodóan továbbá jelzi azt is, hogy az átmenő átszállítás, valamint az európai védelmi határozat a végrehajtási jogsegélyektől elkülönült, sajátos intézményekké váltak.

A 44. alcímben található szabályok a Negyedik részben szabályozott négy intézkedés közül, három esetében - az átmenő átszállítás kivételével - alkalmazandó közös szabályok. Ettől a rendelkezéstől az egyes részletszabályok eltérő szabályokat állapíthatnak meg, így például a büntetés-végrehajtási bíró, vagy a nyomozási bíró eljárása esetén, amikor a végrehajtási jogsegély, vagy az európai nyomozási határozattal összefüggésben eljárásra jogosultak. Az átmenő átszállítás esetén az eltérő szabályozás indoka, hogy ebben az esetben az átmenő átszállítás alapját képező jogsegély szabályai érvényesülnek, az un. kimenő jogsegélyek esetében pedig a törvény eltérő szabályokat állapít meg. A törvény megtartja a hatályos szabályozás Be. különleges eljárás szabályaira utaló rendelkezését, azzal, hogy az Nbjt. új szabályozásához igazodóan a bűnügyi költségek tekintetében sem engedi a Be. szabályait érvényesülni, amelyről a b) pont rendelkezik.

A Negyedik részben szabályozott jogsegélyek esetén közös szabály a kiegészítő információk közvetlen kérésének lehetősége is. E rendelkezés két szempontból bír jelentőséggel. Egyrészt az uniós tagállamok között, szemben a harmadik államokat érintő jogsegélyforgalommal, főszabály a közvetlen kapcsolattartás. A közvetlen kapcsolattartás alól csupán egyes intézmények, így például a szabadságvesztés büntetés végrehajtásának átvétele tartalmaznak kivételt. Másrészt a jogsegély eredményes végrehajtása, teljesítése érdekében minden esetben lehetőség van kiegészítő információk, adatok, iratok kérésére, amelyre e szabályozás - az uniós jogi aktusokban elvárásként is megjelenő - általános felhatalmazást ad.

Az új VIII. Fejezet:

Az Európai Unió Bíróságának Balogh ügyben hozott határozata alapjaiban érintette a magyar eljárásrendet a külföldi - ideértve a tagállami - ítéletek érvényesülésével kapcsolatban. Az ítélet ugyan közvetlenül nem tartalmaz utalást az Európai Unió más tagállamaiban hozott ítéleteknek egy új büntetőeljárásban való figyelembevételéről szóló, 2008. július 24-i 2008/675/IB tanácsi kerethatározatra, azonban tartalma elválaszthatatlan e kerethatároz céljától és rendelkezéseitől, amely a tagállami ítéletek közvetlen, a nemzeti ítéletekkel azonos érvényesülését kívánja biztosítani.

A hatályos szabályozás alapján a külföldi ítéletek főszabályként az Nbjt.-ben szabályozott elismeréses eljárást követően érvényesültek, amelytől csupán egyes esetekben, így például a ne bis in idem elv estén lehetett eltérni. Ez utóbbi estek tekintetében ugyanakkor a jogalkalmazás nem volt egységesnek tekinthető.

Az Európai Unió tagállamainak jogi hagyományai, a kölcsönös elismerés és a kölcsönös bizalom, valamint az ezen jogelvi alapokat erősítő kötelező uniós jogi aktusok kijegecesedése indokolja, hogy a tagállami ítéletek tekintetében eltérő pólusú, a tagállami ítéletek közvetlen érvényesülését biztosító rendszer alakuljon ki.

A közvetlen érvényesülés alapelvét az új 109. § (1) bekezdése mondja ki, amely valamennyi a büntetőügyekben eljáró bíróság, ügyészség, nyomozó hatóság feladatává teszi, hogy a tagállami ítéleteket a döntéshozataluk során külön eljárás kezdeményezése nélkül, saját hatáskörben kötelesek értékelni és figyelembe venni. E rendelkezés büntetőeljárásokat érintő eljárásjogi kötelezettségét a Be. új 178/B. § (2) bekezdése, valamint 268. § (2) bekezdése is tartalmazza.

A figyelembe vétel szabályait az EUtv. tartalmazza, amely tehát lényegében egy olyan keret vagy feltételrendszer, amelyet valamennyi eljáró szerv a saját eljárásában alkalmaz. Ezzel szemben a külföldi ítéletek elismerésével, illetve a megfeleltetéssel kapcsolatos szabályok egy sajátos külön eljárást hoznak létre, amelyben az eljáró szervek kezdeményezőként léphetnek fel.

Az eljáró szervek önállóságához kapcsolódik a (2) bekezdésben meghatározott szabály, amely egyértelművé teszi, hogy egy korábban eljárt bíróság, ügyészség vagy nyomozó hatóság által történt figyelembe vétel, illetve annak eredménye, tartalma nem rendelkezik kötő erővel. Nyilvánvaló, hogy az egységes jogalkalmazás okán elvárható, hogy egy tagállami ítélet azonos módon érvényesüljön valamennyi büntetőeljárásban, azonban ennek tartalmi indoka van, nem pedig az EUtv.-en alapuló formális - jogerőhöz hasonló - kötelezettség.

A figyelembe vétel főszabálya tehát a tagállami ítéletek közvetlen érvényesülése, amelyek alóli kivételeket a (3)-(5) bekezdések szabályozzák.

A kettős büntethetőség elvét az EUtv. az európai elfogatóparancs szabályai között határozza meg, amely szerint a cselekmény a határozatot hozó országban és Magyarországon is bűncselekmény. Ennek megfelelően egy tagállami határozat a magyar büntetőeljárásban nem érvényesülhet akkor sem, ha az akár a határozatot hozó tagállamban, akár a magyar jogszabályok alapján szabálysértésnek minősül.

A d) pontban meghatározott kivétel a Be. 6. §-át érintő új szabályokhoz igazodik. A ne bis in idem elv okán a figyelembe vehető tagállami határozatok minden esetben eljárási akadályt képzenek, ezért nyilvánvaló, hogy ha egy tagállami ítélet egyes az eljárási törvényben meghatározott speciális esetben nem képezhet eljárási akadályt, úgy az kizárja a tagállami ítélet érvényesülését, figyelembe vételét is.

Az e) pontban meghatározott kizárási ok, lényegében azt a helyzetet rendezi, amikor a tagállam saját eljárásában egy magyar határozatot követően elmulasztotta, vagy nemzeti joga alapján szándékosan mellőzte a ne bis in idem elv alkalmazását. Ilyen esetben csak egy újabb magyar büntetőeljárásban csak a korábbi magyar határozat érvényesülhet

Az f) pont az un. konkuráló tagállami határozatok esetét szabályozza, és tartalmaz iránymutatást arra nézve, hogy ilyen esetben melyik tagállami ítélet, illetve határozat érvényesülhet Magyarországon. Főszabályként határozható meg, hogy a korábban hozott határozat érvényesül, amely alól a (4) bekezdés tartalmazza a schengeni megállapodás végrehajtásáról szóló egyezményben is megjelenő kivételt. Ebben az esetben az utóbb hozott ítéletet nem a ne bis in idem elv sérelmével hozták (mert a korábbi tagállami ítéletben kiszabott büntetést nem hajtották végre), így ilyenkor az az ítélet érvényesül, amelynek végrehajtása előbb fejeződik be. Nyilvánvaló, hogy az ismertetett feltételek között utóbb hozott felmentő ítéltet érvényesülése - tekintettel annak azonnal „végrehajthatóságára” - megelőzi a korábban hozott marasztaló határozatot, ha annak végrehajtása még nem fejeződött be. További a konkuráló tagállami ítéleteket érintő, nyilvánvaló - ezért a törvényben nem nevesített - kivétel, ha a korábbi ítélet figyelembe vétele kizárt.

Az EUtv. figyelembe vételt érintő szabályozását tekintve ki kell emelni, hogy az kizárólag a tagállami ítéletekre, azaz a 108. §-ra figyelemmel, a büntetőügyben eljáró tagállami bíróság által hozott jogerős, a büntetőjogi felelősséget érdemben elbíráló ítéletre vagy határozatra vonatkozik. A figyelembe vétel tehát nem kizárólag az ítéleti formában megjelenő bírósági határozatokat érinti, az lehet ítélet, végzés vagy büntetőparancs, lehet marasztaló vagy akár felmentő tartalmú. Ugyanakkor lényeges körülmény, hogy a bírósági eljárást megelőző, az ügy érdemében hozott határozatok érvényesülését az EUtv. érdemben nem szabályozza. E körben a ne bis in idem elv alkalmazását a Be. 6. §-ának új rendelkezései biztosítják. Ez alól az e) és az f) pontban határozott rendelkezések jelentenek bizonyos fokú kivételt, hiszen e szabályok a bírósági eljárást megelőző határozatok érvényesülését is érintik, azonban kizárólag az utóbb hozott tagállami ítélet figyelembe vehetősége tekintetében.

Mindezek alapján az EUtv. figyelembe vételére vonatkozó szabályai nem alkalmazhatók a bírósági eljárást megelőzően hozott tagállami határozatok tekintetében. Ennek megfelelően azokban az esetekben, amikor a végrehajtási jogsegély során ilyen jellegű határozattal kapcsolatban is helye van a végrehajtás átvételének, az EUtv. speciális szabályokat tartalmaz a tagállami határozatok figyelembe vételét érintően.

Az a) pontban meghatározott alapvető jogokkal összefüggésben a törvény 68. §-hoz fűzött indokolásban kifejtettek értelemszerűen irányadók, azaz a törvényben meghatározott figyelembe vételi akadály csupán az alapvető jogok súlyos sérelme esetén, kivételesen és konkrét tényeken alapuló jogsérelem alapján alkalmazható.

A külföldi, illetve tagállami ítéletek érvényének új szabályozása arra az alapelvre épül, hogy a külföldi, illetve tagállami ítéletek az abból fakadó jogkövetkezményeket magukban hordozzák, azaz sem az elismeréses eljárás, sem a megfeleltetés nem eredményez minőség változást, az ítélet külföldi, illetve tagállami jellege megmarad, ezen külön eljárások, csupán az ítéletek magyarországi érvényesülését biztosítják. Ezen a szabályozási elven alapult például az Nbjt. hatályos 47. § (3) bekezdésének elhagyása is az új szabályozás során. Ugyan ehhez kapcsolódik az EUtv. új 110. §-a, amely egyértelművé teszi, hogy a tagállami ítélet magyarországi érvényesülése nem érinti az a körülményt, hogy a tagállami ítélet - tekintettel arra, hogy a figyelembe vétel során a 108. § alapján csak jogerős határozatról beszélhetünk, így rendkívüli - jogorvoslattal csak a határozatot hozó tagállamban, annak nemzeti jogszabályai szerint támadható.

A törvény 110/A. §-a a figyelembe vételt végző szervekre tartalmaz rendelkezéseket. A tényálláshoz kötöttség a külföldi ítéletek érvényesülése esetén már az Nbjt.-ben is ismert alapelv. A (2) bekezdés egy adminisztratív kötelezettség előírásával biztosítja, hogy az érintettek tudomást szerezzenek az egyébként formalitáshoz nem kötött figyelembe vétel tényéről, eredményéről. A 110/B. § az Nbjt. 48. § (4) bekezdésének megfelelő szabály.

A 45/A. alcímben szabályozott megfeleltetés - a figyelembe vétel szabályival szemben - már nem egy szabadon használható keretrendszer, hanem egy speciális eljárás, amelynek célja, hogy az eltérő nemzeti szabályokon, fogalomhasználaton alapuló a tagállami ítéltek egy azonos ügyben hozott - a tagállami ítéletnek megfelelő tartalmú - magyar ítélettel azonos joghatást váltsanak ki.

A megfeleltetés rendszerének alapvető szabályai:

- minden figyelembe vehető tagállami ítélet megfeleltethető,

- megfeleltetésre csak a törvényben meghatározott esetekben kerülhet sor,

- a megfeleltetés eredménye a továbbiakban a tagállami ítélet megfeleltetett rendelkezéseire nézve kötőerővel bír,

- a megfeleltetés során a bíróság a bűncselekmény magyar büntető törvény szerinti minősítését minden esetben meghatározza, azonban a büntetésekre, intézkedésre vonatkozó rendelkezések tekintetében a megfeleltetésre csak az azt indukáló döntéshez szükséges mértékben kerül sor,

- a megfeleltetés alapján a tagállami ítélet rendelkezései vagy változatlan tartalommal érvényesülnek, vagy azok átalakítására, illetve kiegészítésére kerül sor,

- a tagállami ítélet rendelkezéseinek átalakítása, illetve kiegészítése során két alapelvnek kell érvényesülnie: a terhelt a megfeleltetést követően nem kerülhet hátrányosabb helyzetbe a tagállami ítéletben foglaltaknál, és a terhelt a megfeleltetést követően nem kerülhet hátrányosabb helyzetbe, mint a magyar jogszabályok alapján egy adott rendelkezés tekintetében alkalmazható leghátrányosabb jogkövetkezmény.

Ad. 1. Minden figyelembe vehető tagállami ítélet megfeleltethető.

A megfeleltetés alapja, hogy a tagállami ítélet figyelembe vehető. A tagállami ítéletek érvényesülésének alapja a figyelembe vétel lehetősége. Amennyiben ennek feltételei nem állnak fenn, úgy ezt a hiányosságot a tagállami ítélet megfeleltetése sem pótolhatja. A tagállami ítélet figyelembe vehetősége egyrészt előfeltétele a megfeleltetés kezdeményezésének, a megfeleltetési eljárás megindításának, másrészt a megfeleltetés során is megállapítható - hiszen a figyelembe vétel szabályait a megfeleltetés során eljáró bíróság is kötelezően alkalmazza saját (megfeleltetéses) ügyében -, hogy figyelembe vételt kizáró körülmény állapítható meg.

Ad 2. Megfeleltetésre csak a törvényben meghatározott esetekben kerülhet sor.

A törvény a megfeleltetés kezdeményezésének lehetőségét csupán azokban az esetekben teszik lehetővé, amikor a tagállami ítélet tartalmának beazonosítható anyagi- vagy eljárásjogi következménye lehet, vagy arról külön törvény rendelkezik.

A visszaeséssel kapcsolatos rendelkezések tekintetében lényeges meghatározni a büntetés tartamát, a kitöltés időpontját stb. Ezek a körülmények olyan jogkövetkezménnyel járnak, amelyeknek egységesen kell érvényesülni a tagállai ítéletet követő büntetőeljárásokban. El kell kerülni, hogy ugyan azon tagállami ítélet alapján az egyik büntetőeljárásban visszaesőként, egy másik eljárásban nem visszaesőként, vagy éppen különös vagy többszörös visszaesőként ítéljék el a terheltet. Ennek egyetlen biztosítéka a kötőerővel rendelkező megfeleltetés. Ugyan ez indokolja a próbaidőt alkalmazó szankciók hatálya alatti elkövetések esetén a megfeleltetés előírását.

Az egyértelmű jogkövetkezmények biztosítása okán szükséges, hogy megfeleltetésre kerüljön sor, ha a tagállami ítélet a Btk. különös részében meghatározott törvényi tényállás szempontjából bír relevanciával. Ilyen eset fordulhat elő például, ha a tagállami büntetés tiltott el valakit az ügyvédi tevékenységtől, és ennek az elítélt ellen zugírászat vétsége miatt indult újabb büntetőeljárásban jelentősége van. Hasonló okból merülhet fel a tagállami ítélet megfeleltetésének szükségessége egyebek mellett a kuruzslás vagy bűnszervezetben részvétel esetén is.

A törvény az egyértelmű jogalkalmazás biztosítása végett az Nbjt.-ben és az EUtv.-ben is egyértelműen rögzíti, hogy a külföldi, vagy a tagállami ítéletekben kiszabott próbaidőt megállapító büntetések végrehajtásának elrendelésére csak akkor kerülhet sor, ha Magyarország a büntetés végrehajtását átveszi [111/B. § (1) bekezdés]. Ezzel egyebek mellett elkerülhető, hogy bizonytalan jogi státuszú és tartalmú büntetések végrehajtását rendeljék el, ahogy az is, hogy adott esetben több tagállam intézkedjen a próbaidőt megállapító büntetés végrehajtásának elrendeléséről. Ugyanakkor fordított helyzetben is felmerülhet a végrehajtás elrendelése, vagyis, ha egy Magyarországon a próbaidőt megállapító büntetés hatálya alatt álló személy tekintetében születik olyan tagállami ítélet, amelyre figyelemmel a próbaidőt megállapító büntetés végrehajtásának elrendelése indokolt. Ilyen esetekben az egységes, egyértelmű, és kötő erővel bíró döntés érdekében a törvény előírja a megfeleltetés lefolytatását.

Végezetül meg kell jegyezni, hogy más törvény - a Bnytv. - is rendelkezést tartalmaz a megfeleltetés lefolytatásával kapcsolatban, amelyet a 111/A. § (2) bekezdés c) pontja tesz lehetővé.

Ad 3. A megfeleltetés eredménye a továbbiakban a tagállami ítélet megfeleltetett rendelkezéseire nézve kötőerővel bír.

Az előző ponthoz fűzött indokolásban foglaltak szerint a törvény rögzíti azokat az eseteket amelyeknél elfogadhatatlan, hogy egy meghatározott tartalommal figyelembe vett tagállami ítélet rendelkezéseit egy másik ügyben más tartalommal vegyék figyelembe. Ennek megfelelően a törvény a 111/A. § (3) bekezdésében egyértelműen rögzíti, hogy a megfeleltetés kötő erővel bír.

A törvény ugyanakkor a 111/H. §-ban a megfeleltetéshez kötöttség tekintetében biztosítja - a megfeleltetés alapvetéseinek 4. pontjára figyelemmel - kiegészítés, továbbá bizonyos esetekben a kijavítás lehetőségét. A megfeleltetésre főszabály szerint az a megfeleltetés alapjául szolgáló döntéshez elengedhetetlenül szükséges mértékben kerül sor, így könnyel előfordulhat, hogy egy visszaesői minőség tekintetében releváns tagállami ítélet megfeleltetését követően, valamely más terheltet érintően, vagy a visszaesői minőséggel nem érintett büntetés, intézkedés végrehajtásának átvételét érintően kell a tagállami ítélet korábban meg nem feltetet rendelkezéseit figyelembe venni. Az ilyen esetekben a törvény tulajdonképpen egy megismételt megfeleltetés lehetőségét biztosítja, amelyben a bíróság a korábban megfeleltetett rendelkezéseket nem érintve, a tagállami ítélet más rendelkezéseinek megfeleltetését végzi el, és ezzel a korábbi határozatot kiegészíti.

A Be. a különleges eljárások keretében biztosítja, hogy egy ítélet törvénysértő kötelező rendelkezése kijavítható legyen. Tekintettel arra, hogy a megfeleltetésről hozott határoztok tekintetében a különleges eljárások alkalmazhatósága a Be. alapján nem biztosított, e hiányosságot a törvény teremti meg a megfeleltetésről hozott határozat azon rendelkezésit illetően, amelyek törvény kötelező rendelkezésével ellentétesek. Ki kell emelni, hogy az Nbjt.-hez hasonlóan a megfeleltetés törvénysértő rendelkezéseitől való eltérés lehetősége kizárólag a Be. különleges eljárásai között szabályozott keretek között értelmezhető, tehát nem alkalmas arra, hogy a rendkívüli jogorvoslattal orvosolható hiányosságokat küszöbölje ki.

A törvény a 111/H. § (1) bekezdés c) és d) pontjában tipikusan azokat az eseteket szabályozza, amikor például a felfüggesztett szabadságvesztés büntetés végrehajtását - a korábbi megfeleltetést követően - utóbb elrendelik, vagy a tagállami ítéletet a tagállami nemzeti jogszabályai alapján utóbb megváltoztatják és e körülmény utóbb jelentőséget kap. Ilyen esetekben a korábbi megfeleltetés rendkívüli jogorvoslat nélkül, egyszerűen javítható.

A gyakorlatban felmerülhet, hogy a korábbi megfeleltetés kijavításának vagy megváltoztatásának indokát a bűnügyi nyilvántartó szerv észleli. Ebben az esetben a 111/H. § (3) bekezdése alapján a bűnügyi nyilvántartó szerv ügyész útján léphet fel. A bűnügyi nyilvántartó szerv a kezdeményezését az újabb büntetőeljárásban eljáró vagy a korábbi megfeleltetés során eljáró ügyésznél terjesztheti elő. A bűnügyi nyilvántartó szerv kezdeményezése alapján az eljáró ügyész mérlegelési jogkörébe tartozik, hogy a megfeleltetés kijavítását vagy megváltoztatását a bíróságnál kezdeményezi-e.

Ad. 4. A megfeleltetés során a bíróság a bűncselekmény magyar büntető törvény szerinti minősítését minden esetben meghatározza, azonban a büntetésekre, intézkedésre vonatkozó rendelkezések tekintetében a megfeleltetésre csak az azt indukáló döntéshez szükséges mértékben kerül sor.

A tagállami ítéletben meghatározott bűncselekmény magyar büntető törvény szerinti minősítésének kötelezettségét a 111/D. § (1) bekezdése tartalmazza. A törvény 111/D. § (9) bekezdése rendelkezik arról, hogy a büntetés vagy intézkedéssel kapcsolatos rendelkezések átalakítására, kiegészítésére csak a végrehajtás átvétele esetén kerül sor. Ennek megfelelően teljes körűen mellőzhető a Btk. különös részében meghatározott tényállásra tekintettel [111/A. § (1) bekezdés c) pont] kezdeményezett megfeleltetés során a tagállami ítéletben kiszabott a pénzbüntetés átalakítása vagy kiegészítése. Ugyancsak szükségtelen a visszaesői minőséggel összefüggő eljárásban a szabadságvesztéstől eltérő büntetések, intézkedések megfeleltetése. E rendelkezések célja a célhoz kötött eljárás lehetőségének biztosítása, az eljárás egyszerűsítése, hatékonnyá tétele, a bíróság adminisztrációs terhének csökkentése. Amennyiben azonban a bíróság számára a tagállami ítéletnek a figyelembe vételhez egyébként nem szükségszerű rendelkezésének megfeleltetésére vonatkozó valamennyi adat rendelkezésre áll, úgy a megfeleltetés nem kizárt.

A megfeleltetés tartalmára nézve további kiegészítő szabályt tartalmaz a 111/F. § a tagállami ítéletben kiszabott büntetés vagy alkalmazott intézkedés végrehajtására vonatkozó, a figyelembe vétel céljával összefüggő adatokra nézve. A kiemelés indoka, hogy ezeket az adatokat a tagállami ítélet rendelkezései jellemzően nem tartalmazzák, és a magyar jogszabályok alapján sem minden esetben kötelezőek, ugyanakkor a figyelembe vétel célját alapvetően érinthetik. A megfeleltetés célhoz kötöttségét érinti továbbá a végrehajtási jogsegélyek 116. § (2) bekezdésében meghatározott általános szabálya is, amely a végrehajtási jogsegélyek során a megfeleltetést az átvétellel érintett szankcióhoz köti. A szabadságvesztés büntetés végrehajtásának átvételére irányuló jogsegély érdekében alkalmazott megfeleltetés során a végrehajtás átvételével nem érintett szankciók megfeleltetése így mellőzhető.

A megfeleltetés célhoz kötöttségével szorosan összefügg - a 3. ponthoz fűzött indokolás szerint - a megfeleltetés utólagos kiegészítésének lehetősége.

Ad 5. A megfeleltetés alapján a tagállami ítélet rendelkezései vagy változatlan tartalommal érvényesülnek, vagy azok átalakítására, illetve kiegészítésére kerül sor.

Ha a tagállam ítélet figyelembe vehető a megfeleltetetés során a bíróság megállapíthatja, hogy a tagállami ítélet rendelkezései önmagukban, teljes körűen érvényesülnek, vagy a törvényben meghatározottak szerint a rendelkezéseket módosíthatják. Ez utóbbinak két módja van: a rendelkezések átalakítása vagy kiegészítése. Az átalakítás a tagállami ítéletben meglévő rendelkezés megváltoztatását jelenti, például egy szabadságvesztés büntetés tartamának csökkentését. A kiegészítés a tagállami ítéletben nem szereplő - adott esetben a tagállam nemzeti jogában nem is ismert - olyan rendelkezés pótlását jelenti, amely a magyar jogszabályok szerint kötelező. Ilyen lehet például a szabadságvesztés végrehajtási fokozatának megállapítása, a feltétele szabadságra bocsáthatóságról történő rendelkezés, vagy a terhelt visszaesői minőségével kapcsolatos rendelkezés is, ha arról a tagállami ítélet nem rendelkezik.

A magyar jogszabályok alapján kötelező ítéleti rendelkezéseket - a 4. pontban kifejtett célhoz kötöttség keretei között - a megfeleltetés során tehát minden esetben vizsgálni kell. Amennyiben a tagállami ítélet tartalmaz ilyen jellegű rendelkezést, úgy a bíróság megvizsgálja, hogy szükséges-e annak átalakítása, a rendelkezési hiánya esetén pedig a tagállami ítéletet kiegészíti.

Ad 6. A tagállami ítélet rendelkezéseinek átalakítása, illetve kiegészítése során két alapelvnek kell érvényesülnie: a terhelt a megfeleltetést követően nem kerülhet hátrányosabb helyzetbe a tagállami ítéletben foglaltaknál, és a terhelt a megfeleltetést követően nem kerülhet hátrányosabb helyzetbe, mint a magyar jogszabályok alapján egy adott rendelkezés tekintetében alkalmazható leghátrányosabb jogkövetkezmény.

A tagállami ítéletek érvényesülésnek egyik fő szabálya, hogy a terhelt a megfeleltetés során nem kerülhet hátrányosabb helyzetbe, mint amelyet a tagállami ítélet kialakított Ez tehát egyfajta súlyosítási tilalomként értékelhető, ami azt jelenti, hogy a megfeleltetés során a tagállami ítélet rendelkezései a terhelt hátrányára nem alakíthatók át, még akkor sem, ha az a magyar jogszabályok alapján törvénysértően „enyhe”. E szabályt a törvény az átalakítás főszabályának meghatározásával, és átalakítási tilalmak felállításával biztosítja. A tagállami ítélet rendelkezésének átalakítására csak akkor kerülhet sor, ha az nem felel meg a magyar jogszabályoknak [111/D. § (2) bekezdés]. így a magyar büntetési tételkeretek között kiszabott tagállami büntetés nem alakítható át, az változtatás nélkül, önmagában érvényesül, ezzel is biztosítva az azonos jogkövetkezményt mindkét államban. A magyar jogszabályok alapján törvénysértően enyhe, tehát a büntetési tételkeret alsó határát el nem érő büntetések esetén a törvény átalakítási tilalmat állít fel [111/D. § (3) bekezdés]. Ugyancsak átalakítási tilalom került felállításra, amikor a tagállami ítélet olyan, a büntetések végrehajtását érintő „kedvezményeket” tartalmaz, amelyek a magyar szabályok alapján kizártak lennének [111/D. § (4) bekezdés].

A tagállami ítéletek érvényesülésnek másik fő szabálya, hogy a terhelt Magyarországon nem kerülhet hátrányosabb helyzetbe abból az okból, hogy cselekményét egy másik tagállamban bírálták el. A magyar jog szerint törvénysértően súlyos - így például a magyar büntetési tételkeretet meghaladó - rendelkezést ezért a magyar törvénynek megfelelő mértékre kell csökkenteni [111/E. § (1) bekezdés]. Ez a rendelkezés vonatkozik azokra az esetekre, ha például a tagállami ítélet a büntetések végrehajtását érintő kedvezmény alkalmazását olyan okból zárja ki, amely a magyar jogszabályok alapján nem áll fenn, vagy nem ismert. Ilyenkor a büntetések végrehajtását érintő kedvezményt magyar jogszabályok szerint kell biztosítani.

A figyelembe vétel során e szabályok nem értelmezhetők, a kertrendszer jellegére, illetve arra tekintettel, hogy a figyelembe vétel alkalmazására milyen célból kerülhet sor.

A törvény a megfeleltetés esetén is szakított a külföldi ítéletek elismerésénél hatályos decentralizációs szabállyal, és a megfeleltetési eljárás - önálló - lefolytatására kizárólagos illetékességgel a Fővárosi Törvényszéket jelölte ki. Ez alól egyetlen kivétel, ha a büntetés vagy intézkedés végrehajtásának átvételére kerül sor, amely esetben a végrehajtás átvételére jogosult bíróság rendelkezik hatáskörrel és illetékességgel a megfeleltetés lefolytatására. Ez utóbbi esetben, annak érdekében, hogy a végrehajtás átvételével kapcsolatos eljárás, egyfajta „előzetes döntéshozatalként” nem függjön a megfeleltetéses eljárástól, a törvény előírja, hogy a már megindult megfeleltetési eljárást a végrehajtás átvételét folytató bíróság, az előtte folyamatban lévő, végrehajtást átvételével kapcsolatos eljáráshoz egyesítse.

A centralizált rendszer biztosítja, hogy a tagállami jogszabályok alapos ismeretét is feltételező megfeleltetési eljárás lefolytatására hatékonyan és egységes rendezőelvek mentén kerüljön sor. Tekintettel arra, hogy a törvény által kialakított rendszerben a megfeleltetési eljárási száma kizárólag a valóban releváns esetekre korlátozódik, azaz tényleges igény alapú lett, a megfeleltetési eljárások száma előreláthatólag a centralizáltan működő rendszerben is kezelhető adminisztratív terhelt eredményez.

A törvény a 2. ponttal összefüggésben kifejtettek szerint, egyértelmű rendelkezést tartalmaz arra nézve, hogy a tagállami ítéletben kiszabott próbaidő megállapító büntetés vagy intézkedés végrehajtásának elrendelésére, csak az érintett büntetés vagy intézkedés végrehajtásának átvételét követően kerülhet sor. Ezzel összefüggésben a 111/B. § tartalmaz különös szabályokat. Annak érdekében, hogy a magyar ítélet jogkövetkezményi abban az esetben is érvényesülhessenek, ha a tagállami ítéletben kiszabott próbaidő megállapító büntetés vagy intézkedés végrehajtásának átvételére nem került sor, a törvény előírja, hogy a magyar ítéletről a tagállami hatóságot tájékoztatni kell.

A fordított esetre - magyarországi büntetés végrehajtásának elrendelése a tagállami ítélet alapján - a 111/C. § rendelkezései irányadóak. E körben a magyar büntetés végrehajtásának utólagos elrendelése nem kötött az azt megalapozó tagállami ítéletben kiszabott büntetetés végrehajtásának átvételéhez. Ez alól a próbára bocsátás megszüntetésének egyik esetek képez kivételt a 111/C. § (2) bekezdésében foglaltak szerint. A próbára bocsátással kapcsolatban - legyen szó akár tagállami ítéletben, akár magyar bíróság által alkalmazott próbára bocsátásról - a törvény rendezi azt a dogmatikai és eljárásjogi nehézséget is, amely az intézkedés sajátosságából, a büntetés utólagos kiszabásából ered.

A törvény az Nbjt.-vel összhangban átalakította a részben felfüggesztett szabadságvesztés büntetés átalakításának jelenlegi szabályait. A gyakorlatban felmerült esetek azt mutatatták, hogy az egyes tagállamban alkalmazott részben felfüggesztett szabadságvesztés büntetetések céljával és jellegével nem állt arányban a végrehajtandó szabadságvesztéshez fűződő joghátrányok párosítása, az eltúlzottan súlyosnak volt tekinthető. Ennek megfelelően a törvény a büntetés jellegéhez jobban igazodóan az ilyen típusú szankciót felfüggesztett szabadságvesztés büntetésként rendeli átalakítani.

Az egységes jogalkalmazás biztosítása végett a törvény a magyar jogrendszerben ismeretlen un. összefoglalt ítéletek tekintetében is iránymutatást tartalmaz. Az összefoglalt ítéletek olyan összbüntetési jellegű ítéleteket, amelyek teljesen magukba olvasztják a korább ítéleteket és halmazati büntetést szabnak ki. A megfeleltetés szempontjából gyakorlati nehézséget az az eset jelent, ha egy már megfeleltetett ítéletet a tagállam utólag összefoglalt ítéletbe foglal, amely a korábbi tagállami ítélet beolvadását, így a korábbi tagállami ítélet tekintetében folytatott megfeleltetés jogalapjának kiüresedését eredményezi. A hatályos szabályok alapján a megfeleltetésre csak azzal összefüggő konkrét igény alapján kerülhet sor, így a korábbi megfeleltetés hatályon kívül helyezésére nem kerülhet sor, mert az érdemben érintené azt a döntést, amelynek érdekében a megfeleltetésre sor került.

A törvény ezért a korábbi megfeleltetés érintetlenül hagyása mellett, az összefoglalás tényének feltüntetését írje elő.

Az új IX. Fejezet:

A tagállami ítéletek figyelembe vételének, megfeleltetésének szabályai alapjaiban érintették a végrehajtási jogsegélyek hatályos szabályozását, hiszen magukba olvasztották a megtagadási okok egyes - minimum - szabályit, valamint a tagállami ítéletek átalakításának, kiegészítésével kapcsolatos rendelkezések túlnyomó részét is. Ugyancsak a végrehajtási jogsegélyek szabályozásának átalakítását indokolta, hogy az átmenő átszállítás, valamint az európai védelmi határozat szabályozása is átalakul. Mindezekre figyelemmel, valamint a joggyakorlatban felmerült igények okán vált szükségessé a végrehajtási jogsegélyek rendelkezéseinek áttekintése átalakítása.

A törvény az új szabályozás kialakítása során azt a szabályozási koncepciót választotta, hogy a végrehajtási jogsegélyek általános szabályait követően kerül sor, az egyes jogintézmények speciális szabályainak meghatározására. A szabályozás további rendezőelve volt, hogy a rendelkezéseket tematikusán, a joggyakorlat számára lehetőleg könnyen követhető módon helyezze el. Ennem megfelelően az általános szabályok, és az egyedi intézmények esetén is a törvény minden esetben előbb a bejövő jogsegélyek teljesítésének szabályait, majd a kimenő jogsegélyek előterjesztésének, kibocsátásának szabályait határozza meg. E csoportokon belül pedig jól elkülönülten, alcímekbe rendezve - egységes tematikában - szabályozza az alapvető szabályokat, a megfeleltetés speciális szabályait, az eljáró szervek (bíróság, miniszter) eljárási szabályait, az egyes végrehajtási jogsegélyekhez tartozó sajátos jogintézményeket (például az ideiglenes végrehajtási letartóztatás), végül a fennmaradó vegyes rendelkezéseket.

A végrehajtási jogsegélyek felsorolása azt a célt szolgálja, hogy egyértelműen jelezze az átmenő átszállítás és az európai védelmi határozat elkülönült jellegét.

A végrehajtási jogsegélyek átvételének vagy átadásának közös szabályai érdemben nem tartalmaznak új rendelkezéseket a hatályos szabályozáshoz képest. A szabályozás a hatásköri és illetékességi szabályokkal kezdődik. A végrehajtás átadására irányuló jogsegélyek esetén az általános hatásköri és illetékességi szabályokat a 108. § (1) bekezdés a) pontjára figyelemmel a Be. 555. § (2) bekezdés b) pontja határozza meg, amely alapján a végrehajtási jogsegély előterjesztése során az alapügyben első fokon eljárt bíróság rendelkezik hatáskörrel és illetékességgel.

Az unió tagállamai közötti jogsegélyek alapelveinek megfelelően a végrehajtási jogsegélyek során is főszabály a közvetlenség (108. §), a rugalmas kapcsolattartási forma lehetősége, valamint az együttműködési kötelezettség, amelyhez kapcsolódik a kiegészítő információk kérésének, nyújtásának lehetősége [115. §, 119/A. § (2) bekezdés]. A rugalmas kapcsolattartási forma meghatározását a törvény a 113/B. §-ban, illetve a 119/B. §-ban rendezi. A törvény e meghatározással technikailag semleges módon, a joggyakorlatra bízza annak meghatározását, hogy mit tekint a hitelesség megállapítására alkalmas módnak. Ide tartozhat a telefax, az elektronikus levelezés, bármely más hasonló adattovábbításra alkalmas csatorna vagy a személyes kapcsolattartás is, ha a magyar szerv - akár a korábbi együttműködésre vagy megállapodásra figyelemmel - a kapcsolat hitelességéről meggyőződhetett. Ki kell emelni, hogy e rendelkezés alapján megfelelő csatornaként működhetnek az uniós intézmények által működtetett hálózatok is, így például az Európai Igazságügyi Hálózat vagy az Eurojust biztonságos távközlési rendszere, vagy az Europol SIENA rendszere.

A törvény önálló alcímben szabályozza a végrehajtási jogsegélyek közös megtagadási okait. Ez rendelkezésekhez képest az egyes intézmények kivételek vagy kiegészítések találthatók a megfeleltetés speciális szabályai alcímek alatt Az általános megtagadási okok érdemben a hatályos szabályozással azonosak.

A közvetlen kapcsolattartás, kiegészítő információk tekintetében, hogy a törvény a 115. § (1) bekezdésében meghatározott esetekben, a megjelölt megtagadási okok felmerülése esetén az egyes uniós jogi aktusoknak megfelelően egyeztetési kötelezettséget írt elő, annak érdekében, hogy a végrehajtás átadását kezdeményező tagállam a felmerült indokokkal kapcsolatban álláspontját kifejthesse. A (2) bekezdés külön nevesíti, hogy a végrehajtás átvételére jogosult szerv más tagállam hatóságaival is egyeztethet, ha például a ne bis in idem elvvel összefüggésben egy harmadik tagállam ítéletének tényére, tartalmára, joghatására vonatkozó adatok beszerzése szükséges. Nem kizárt indokolt esetben az unión kívüli, harmadik állammal történő kapcsolatfelvétel lehetősége sem, ugyanakkor ebben az esetben az Nbjt. intézményrendszerét kell alkalmazni az információcserét illetően.

A törvény meghatározza a végrehajtás átadására irányuló jogsegély esetén a bíróság döntéseinek körét és az ezzel kapcsolatos eljárási szabályokat is. A törvény általános ügyintézési határidőt (60 nap, valamint a másodfokú döntés esetén 90 nap) vezet be. Az egyes intézményeknél található részéletszabályok határozzák meg, ha a döntést e rendelkezéstől eltérő határidő alatt kell meghozni. A bíróság 116. § (1) bekezdésben meghatározott döntéseit (megtagadás vagy a végrehajtás átvétele), a 46/E. alcímben található esetek egészítik ki az eljárás megszüntetésének lehetséges eseteivel. A 116. § (2) bekezdése a megfeleltetés célhoz kötöttségét szabályozza a végrehajtási jogsegélyek során is, amely a megfeleltetéshez fűzött indokolásban ismertetett szabályokhoz kapcsolódik.

A fellebbezés elintézése során a törvény a gyakorlati tapasztalatok okán szakított az iratok közvetlen felterjesztésének előírásával, tekintettel arra, hogy a másodfokú bíróság a közvetlen felterjesztés esetén is beszerzi a másodfokú bíróság mellett működő ügyészség indítványát, így a közvetlen felterjesztés az ügyintézés módját érdemben nem gyorsította. Ennek megfelelően az iratok felterjesztésére a Be. szabályainak megfelelően a másodfokú bíróság mellett működő ügyészség útján kerülhet sor.

A büntetés vagy intézkedés végrehajtásának átvételét követően a végrehajtás során - a hatályos rendelkezésekhez hasonlóan - a magyar jogszabályok érvényesülnek, amelynek egyes kiemelt szabályait a törvény fel is sorolja. A felsorolás nem taxatív. A törvény a hatályos szabályozástól eltérően a feltételes szabadságra bocsátás szabályait a felsorolásból kivette. A magyar jogszabályok alapján szabadságvesztés büntetés kiszabása esetén rendelkezni kell a feltételes szabadság legkorábbi időpontjáról, vagy annak kizárásáról. A tagállami ítéletek esetén előfordulhat, hogy az ítélet nem tartalmaz ilyen rendelkezést, amely esetben a tagállami ítélet kiegészítésének van helye. A megfeleltetés célhoz kötöttsége okán ugyanakkor a feltételes szabadságra bocsátásról nem minden esetben kell rendelkezni. Amennyiben például a visszaesői minőség megállapíthatósága miatt kerül sor a tagállami ítélet megfeleltetésére alapvetően a tényszerű állapotok vizsgálat indokolt, vagyis, hogy a terhelt mikor került szabadlábra, és ezt követően mennyi időn belül követte el az újabb bűncselekményt. Ilyen esetben tehát előfordulhat az is, hogy a magyar jogszabályoknál súlyosabb, tagállami szabályok, illetve a tagállami ítéletben meghatározott időpontok érvényesülnek. A törvény a szabadságvesztés büntetés végrehajtásának átvétele esetén is új, sajátos szabályokat határozott meg a feltételes szabadságra bocsátás legkorábbi időpontjának meghatározása tekintetében. Annak érdekében ugyanis, hogy a terhelt ne kerülhessen hátrányosabb helyzetbe pusztán azon az alapon, hogy a tagállami ítélet nem tartalmaz rendelkezést a feltételes szabadságra bocsátás legkorábbi időpontjáról (amelytől a megfeleltetés főszabálya szerint a terhelt hátrányára nem lehet eltérni), a törvény lehetőséget biztosít a tagállami jogszabályok alkalmazására, ha az a terhelt számára a magyar szabályozásnál kedvezőbb. Mindezekre figyelemmel a feltételes szabadságra bocsátás szabályainak érvényesülése, alkalmazása esetén a törvényben foglalt speciális szabályoknak megfelelően egyedi alapon lehet eldönteni, hogy a tagállami vagy a magyar jogszabályok érvényesülnek-e. A végrehajtás átadása esetén a tagállam nemzeti joga szabályozza, hogy a feltételes szabadságra bocsátás tekintetében - tisztességes eljárásnak megfelelő módon - mennyiben biztosítja a magyar jogszabályok alkalmazhatóságát, ezért a végrehajtás átadására irányuló jogsegélyek esetén a törvény a 119/C. § (1) bekezdésben főszabályként a tagállami jog érvényesülését biztosítja. Ki kell emelni, hogy a feltételes szabadságra bocsátás leghangsúlyosabban a szabadságvesztés büntetés végrehajtásának átadása estén bír jelentőséggel. A terhelt hozzájárulása esetén a terhelt viseli - természetesen megfelelő tájékoztatást követően - döntésének következményeit, azonban a terhelt hozzájárulása nélküli átadás esetén az átadás kérdésében döntésre jogosult miniszter biztosíthatja a végrehajtás átadására irányuló megállapodásban az ismertetett szempontok érvényesülését.

A végrehajtás átadásának általános szabályai a hatályos rendelkezésekhez képes új rendelkezéseket érdemben nem tartalmaznak, azok kialakítására az új kodifikációs koncepciónak megfelelően került sor.

Az európai elfogatóparancshoz hasonlóan - a 74. §-hoz fűzött indokolásnak megfelelően - a törvény a 119/B. § (1) bekezdésében is egyértelműen előírja, hogy a végrehajtási jogsegélykérelmek előterjesztése során az uniós jogi aktusokban meghatározott, a tagállamok hivatalos nyelvén rendelkezésre álló tanúsítványokat kell megfelelően alkalmazni a gyors, hatékony és költségkímélő eljárás érdekében.

Az iratok lefordításáról rendelkezik továbbá a 119/B. § (2) bekezdése is, amely csupán a végrehajtási jogsegélykérelem alapjául szolgáló ítéletről vagy annak lényeges rendelkezéseiről tesz említést. Az egyes uniós jogi aktusok alapján a végrehajtás átvételéről döntő tagállam kizárólag ezen irat, illetve iratrész lefordítását (valamint a tanúsítvány megfelelő formában történő előterjesztését) kérheti, más irat lefordítása azonban nem kérhető. Ez természetesen nem zárja ki, hogy amennyiben a tagállam által kért irat az alapeljárásban más nyelven is rendelkezésre áll, úgy a költséghatékonyság érdekében az előterjesztő bíróság azt, illetve az is továbbítsa, azonban az EUtv. rendelkezései alapján a végrehajtás átadására irányuló eljárásban az ítélettől különböző, más irat lefordítására nincs lehetőség. E szabály értelemszerűen irányadó a végrehajtás átvételére irányuló eljárásokban is, azaz a magyar bíróság sem kérheti a felsorolt iratoktól eltérő iratok magyar nyelvre történő lefordítását a tagállami hatóságtól [új 115. § (5) bekezdés].

A végrehajtási jogsegélyek főszabálya, hogy azok egy büntetés vagy intézkedés átadása tekintetében egy időben csak egy tagállamba továbbíthatók. E szabály alóli lehetséges kivételeket az egyes intézmények - így például a pénzbüntetés vagy a vagyonelkobzás végrehajtásának átadására irányuló eljárás - tartalmazzák.

Az új IX/A. Fejezet:

A törvény a szabadságvesztés büntetés vagy szabadságelvonással járó intézkedés végrehajtásának átvétele tekintetében az új - az általános szabályokkal kapcsolatos indokolásban kifejtett - kodifikációs koncepció mentén alakította át a szabályozást, egyértelműen elkülönítve a bejövő és a kimenő jogsegélyeket, valamint ezen belül a miniszter és a bíróság eljárásával kapcsolatos rendelkezéseket.

A törvény az Nbjt. új rendelkezéseihez hasonlóan a büntetés átvételének főszabályaként határozza meg a terhelt hozzájárulását, amelyhez képest egyes esetekben mind a terhelt hozzájárulása, mind a beilleszkedési feltétel vizsgálhatósága tekintetében kivételeket határoz meg. E rendelkezések biztosítják a kölcsönös elismerés elvének büntetőügyekben hozott, szabadságvesztés büntetéseket kiszabó vagy szabadságelvonással járó intézkedéseket alkalmazó ítéleteknek az Európai Unióban való végrehajtása céljából történő alkalmazásáról szóló 2008/909/IB tanácsi kerethatározat 4. és 6. cikkében meghatározott feltételrendszernek történő maradéktalan megfelelést.

A törvény a miniszter és a bíróság eljárásának szabályain, döntési kompetenciáin a hatályos szabályokhoz képeset nem változtat. Ez alól egyetlen kivétel a bíróság eljárás Nbjt.-hez hasonló a 15-16. §-hoz fűzött indokolásban kifejtettek szerinti szabályozása, amely alapján a bíróság a végrehajtás átvételét, adott esetben a terhelt átszállítását követően már nem tart újabb tárgyalást

A törvény az ideiglenes végrehajtási letartóztatás tekintetében a hatályos rendelkezésekhez képes mindösszesen azzal az értelemszerű rendelkezéssel tér el, hogy az ideiglenes végrehajtási letartóztatás a 124/C. § (2) bekezdése alapján nem az iratok megérkezéséig, hanem a bíróság ülésének időpontjáig tart.

A törvény a végrehajtás átadásának szabályait a hatályos szabályozáshoz képest részletesebben, a kialakult joggyakorlatnak megfelelően szabályozza, egyértelműen meghatározva a miniszter, az átadás során eljáró büntetés-végrehajtási bíró, valamint a büntetés-végrehajtási intézet feladatait, eljárását. A terhelt hozzájárulása tekintetében ki kell emelni, az általános szabályok 119. § (1) bekezdését, amely alapján a terhelt kezdeményezése az alapügyben eljáró perbíróság előtt is előterjeszthető. A törvény az elítélt kezdeményezését és hozzájárulását egymástól elhatárolja, tekintettel arra, hogy a hozzájárulásra csak megfelelő jogi garanciákat követően, a terhelt pontos tájékoztatását követően kerülhet sor.

A törvény szabályozza az ideiglenes végrehajtási letartóztatás elrendelésére irányuló kérelem előterjesztésének eljárási szabályait. A kérelem előterjesztésére a miniszter jogosult. A 130. § (3) bekezdése azt az esetet szabályozza, ha a büntetés végrehajtása érdekében európai elfogatóparancs kibocsátására került sor, amely alapján a terheltet egy olyan tagállamban fogták el, amellyel összefüggésben felmerülhet a végrehajtás átadása. Ha ilyen esetben a tagállam az európai elfogatóparancs végrehajtásának megtagadását tervezi az ideiglenes végrehajtási letartóztatás elrendelésére irányuló kérelmet elő kell terjeszteni, kivéve, ha a tagállam az európai elfogatóparancsot az ideiglenes végrehajtási letartóztatás elrendelésére irányuló kérelemnek tekinti.

A hatályos szabályozáshoz képest a törvény a végrehajtási jogsegély visszavonásának lehetőségét is szabályozza. Erre kizárólag az átvett büntetés végrehajtásának megkezdését megelőzően kerülhet sor, tekintettel arra, hogy a végrehajtás megkezdését követően már kizárólag a tagállami szabályok érvényesülhetnek.

A büntetés végrehajtás átadásával, illetve az elítélt átadásával, átszállításával kapcsolatos szabályok nem zárják ki, hogy a végrehajtás átadásával kapcsolatos eljárás megindítására a szabadságvesztés büntetés végrehajtásának megkezdését megelőzően kerüljön sor. Tekintettel azonban arra, hogy a terhelt átszállítása az elítélt személy őrizetben tartását feltételezi, és e célból az elítélt őrizetbe vételére és fogvatartására az EUtv. külön jogalapot nem teremt, így a terhelt átszállítására ténylegesen már csupán a szabadságvesztés büntetés végrehajtásának megkezdését követően kerülhet sor. Nem kizárt ugyanakkor - különösen a terhelt hozzájárulása esetén -, hogy a szabadlábon lévő terhelt a végrehajtás átadásával kapcsolatos eljárás során, saját elhatározásából utazzon a végrehajtást átvető tagállamba, azonban értelemszerűen ilyen esetben a terhelt átadására már nem kerül sor.

A törvény új szabályozási koncepcióként határozza meg a tanúsítványokban szereplő egyes a végrehajtás átadásával érintett büntetéshez vagy intézkedéshez nem szükségszerűen kapcsolódó vagy fakultatív módon kitölthető mezők kitöltésének feladatát (130/C. §).

Az új IX/B. Fejezet:

A törvény a kölcsönös elismerés elvének az ítéletekre és próbaidőt megállapító határozatokra való, a próbaidő alatti magatartási szabályok és alternatív szankciók felügyelete céljából történő alkalmazásáról szóló 2008/947/IB tanácsi kerethatározat rendelkezéseinek történő megfeleltetés érdekében az intézményt szabályozó fejezet rendelkezéseit átalakítja. Ennek során az értelmező rendelkezések átalakításával egyértelművé teszi, hogy a végrehajtás átvételére a terheltre nézve személyi szabadságot nem elvonó, meghatározott kötelezettségeket, illetve tilalmakat megállapító szankciók tekintetében kerülhet sor. E szankciók két formája az alternatív szankció, valamint próbaidő alatti magatartási szabály, amelyek között azok tartalmát illetően különbség nincs, azonban az alternatív szankció a kötelezettségeket, illetve tilalmakat önállóan határozza meg, míg a próbaidő alatti magatartási szabály a kötelezettségeket, illetve tilalmakat egy felfüggesztett büntetés, vagy más felfüggesztett szabadságelvonással járó intézkedés mellett határozza meg.

A végrehajtás átvétele estén a törvény szakított a hatályos szabályozás kötöttségével, magyar fogalomrendszeren alapuló szabályozásával. Ennek egyik oka, hogy kerethatározat az abban megjelölt tartalmi feltételek (bizonyos kötelezettségek, illetve tilalmak) esetén kötelezővé teszi a végrehajtás átvétel lehetőségének biztosítását. A tagállamok eltérő nemzeti szabályozására figyelemmel ugyanakkor nem zárható ki, hogy ilyen tartalommal olyan tagállami szankció rendelkezik, amely a magyar jogi fogalomrendszerbe nem illeszthető be. Ennek megfelelően a törvény a tartalmi megközelítést használja, amely biztosítja, hogy a végrehajtás átvételére a tagállami és egyúttal a magyar jogi formáktól, fogalomrendszertől függetlenül sor kerülhessen. E tartalmi megközelítés a megfeleltetés egyik főszabályára, a tagállami ítéletnek történő leginkább megfelelő átalakításra [111/D. § (2) bekezdés] figyelemmel képes biztosítani a kerethatározatban előírt kötelezettséget.

A törvény a kerethatározatnak megfelelően a tagállami ítélet fogalmát a bírósági ügydöntő határozatok mellett e fejezet alkalmazásában kiterjeszti a tagállami ítéleten alapuló és az arra jogosult tagállami - nem szükségszerűen igazságügyi - hatóság olyan határozatára is, amely a kötelezettségeket, illetve tilalmakat meghatározza. Előfordulhat, hogy az átvétellel érintett a kötelezettségeket, illetve tilalmakat nem a bíróság alapítélete tartalmazza, vagy azt nem bíróság határozza meg, amely körülmény ugyanakkor nem érintheti a végrehajtás átvételét A terhelt feltételes szabadságra bocsátásáról és a feltételes szabadságra bocsátott személy pártfogó felügyeletének elrendeléséről ténylegesen a magyar szabályok alapján is a büntetés végrehajtási bíró dönt. Határozata nem vonható a tagállami ítélet EUtv. 108. § szerinti fogalmába.

A tagállami ítélet fogalmának ilyen módon történő meghatározása alapján látható, hogy a nem bírósági ügydöntő határozatokban meghatározott szankciók végrehajtásának átvételére nincs lehetőség, még akkor sem, ha azok tartalmát tekintve hasonló kötelezettséget, illetve tilalmat tartalmaznak. Ennek megfelelően ügyészi szankció - így például vádemelés elhalasztásával kapcsolatos rendelkezés - esetén továbbra sem kerülhet sor a végrehajtás átvételére vagy átadására.

A törvény a hatályos szabályozás merev, a tagállami ítéletek átalakítására vonatkozó szabályait a tartalmi megközelítés miatt mellőzte. E szabályok a megfeleltetés intézményéhez kapcsolódnak. Erre figyelemmel a megfeleltetés speciális szabályi között csupán a szabályozásból adódó sajátos szabályok találhatók. Azok a magatartási szabályok, amelyek esetében a kerethatározat alapján átvételi kötelezettség áll fenn a 133. § (1) bekezdésében találhatók. Nem kizárt ugyanakkor, hogy a tagállami ítélet ettől eltérő kötelezettséget, illetve tilalmat is tartalmaz. Az átvételi kötelezettség alá nem tartozó magatartási szabályok tekintetében a törvény a megengedő megközelítést alkalmazza, vagyis amennyiben az a magyar jogszabályoknak megfeleltethető a végrehajtás átvehető. A végrehajtás megtagadásának van helye ugyanakkor, ha a tagállami ítélet kizárólag a 133. § (1) bekezdésében foglaltaktól eltérő kötelezettséget, illetve tilalmat tartalmaz.

A megfeleltetés speciális szabályaihoz tartozik, hogy az átvételi kötelezettségre tekintettel nem zárható ki, hogy olyan tagállami ítélet végrehajtását kell átvenni, amelyben alkalmazott szankció a magyar jogszabályoknak nem feleltethető meg. A 133. § (1) bekezdésében foglalt kötelezettségek, illetve tilalmak tartalmára figyelemmel ez kizárólag alternatív szankciók esetén képzelhető el, tekintettel arra, hogy próbaidő alatti magatartási szabályként - vagyis pártfogó felügyelet mellett előírt magatartási szabályként - valamennyi itt felsorolt kötelezettség, illetve tilalom előírható. A meg nem feleltethető alternatív szankciók átvételét a törvény a kerethatározat 14. cikk (3) bekezdésében biztosított lehetőségre figyelemmel szabályozza. Ilyen estben a végrehajtás átvétele lényegében csupán azt eredményezi, hogy Magyarország az alternatív szankció felügyeletét veszi át, azonban az alternatív szankció megszegésének következményeit - tekintettel arra, hogy megfeleltethetőség hiányában, ez a magyar jogszabályok alapján nem is értelmezhető - csak a tagállam érvényesítheti. Ennek konkrét végrehajtási formájaként a törvény a próbára bocsátás mellett elrendelt pártfogó felügyelet intézményét határozza meg. A próbára bocsátás tartamát a tagállami igazságügyi hatósággal egyeztetve a tagállami ítélet tartalmának leginkább megfelelő módon kell meghatározni. Az ilyen esetben a végrehajtás átvétele érdekében elrendelt próbára bocsátás nem járhat a próbára bocsátás intézményének tényleges jogkövetkezményeivel, így ennek ténye a nyilvántartásokban sem szerepeltethető, hiszen a tagállami ítéletben meghatározott alternatív szankció valójában nem feleltethető meg.

A bírósági eljárás szabályai érdemben nem változtak, azok csupán az új szabályozási koncepció mentén kerültek átalakításra, illetve kiegészítésre.

A végrehajtás átvételére irányuló jogsegély teljesítése során a törvény koncepcionális, valamennyi intézményen végighúzódó jelleggel sajátos illetékességi okot vezet be, amennyiben egy adott a végrehajtás átvételére irányuló jogsegélyt egy korábban már előterjesztett és teljesített jogsegélyt követően küldik meg. Ilyen esetben a törvényben foglaltak szerint a korábban eljárt bíróság is illetékességgel rendelkezhet. A rendelkezés célja, hogy a korábban döntést hozó bíróság a tagállami ítélettel, eljárással összefüggésben már olyan adatokkal rendelkezik, amelyek a döntéshozatalt hatékonyabbá tehetik.

A magyarországi szankció végrehajtásának átadására irányuló jogsegélyek tekintetében a törvény az egységes jogalkalmazás biztosítása végett megtartotta a hatályos szabályozás magyar jogintézményeket felsoroló megközelítését.

Az eljáró bíróság hatáskörét és illetékességét a részletszabályok nem tartalmazzák, arra a 108. § a) pontja alapján a Be. 555. § (2) bekezdés b) pontja irányadó.

A 136/B. § rendelkezései szabályozzák azt az esetet, ha a végrehajtás átadását követően olyan körülmény merül fel, amelyre tekintettel a magyar jogszabályok alapján a próbaidő alatti magatartási szabály vagy alternatív szankció végrehajtásának elrendelése indokolt. Tekintettel arra, hogy a végrehajtás átadását követően a végrehajtás egészére, ideértve a próbaidő alatti magatartási szabály vagy alternatív szankció végrehajtásának utólagos elrendelését is, a tagállami jogszabályok az irányadók, ezért erre automatikusan nem kerülhet sor. A végrehajtás utólagos elrendelésének feltétele a végrehajtás visszavétele. Ezt végrehajtás utólagos elrendelésére jogosult bíróságnak kell a végrehajtási jogsegélyt előterjesztő bíróságnál kezdeményezni. Amennyiben a tagállam a végrehajtást nem adja vissza a bíróság a próbaidő alatti magatartási szabály vagy alternatív szankció végrehajtásának utólagos elrendeléséről nem rendelkezhet. Ebben az esetben, a magyar jogszabályok alapján felmerült, a végrehajtásának utólagos elrendelését indukáló körülményről történt tájékoztatással, a végrehajtó tagállamban lehet intézkedést kezdeményezni, amelyre azonban a tagállami jogszabályok lesznek irányadók.

Az új IX/C. Fejezet:

A pénzbüntetések végrehajtásának átadására és átvételére irányuló jogsegélyek szabályozásának hatályos tartamát a törvény érdemben nem érinti, azt alapvetően a már ismertetett új, tematikus kodifikációs koncepciónak megfelelően alakítja át.

Az értelmező rendelkezés pontosítása azt a célt szolgálja, hogy e fejezet alkalmazásában a tagállami ítélet alatt bármely arra jogosult - tehát nem szükségszerűen igazságügyi - tagállami hatóságnak, az 1. pontban meghatározott tartalommal bíró - tehát nem szükségszerűen ügydöntő, és nem is feltétlenül a bírósági eljárásban hozott - határozatát érteni kell.

Az új IX/B. Fejezet indokolásában bemutatott módon e fejezet is tartalmaz speciális illetékességi okot abban az esetben, ha korábban már meghatározott, végrehajtás átvételére irányuló jogsegély előterjesztésére, teljesítésére került sor.

A tagállami ítélet e fejezet szerinti tartalmára, valamint a katalogizált cselekmények esetén a törvény a megtagadási okok tekintetében sajátos szabályokat határoz meg. Ennek megfelelően a katalogizált cselekmények esetén a kettős büntethetőség nem képezhet megtagadási okot, a gyakorlatban annak vizsgálata is mellőzhető, illetve nem megtagadási ok, ha a tagállami határozat annak jellegére figyelemmel nem feleltethető meg (például egy nyomozást megszüntető határozat). A 140/A. § (2) bekezdésben meghatározott a terhelt távollétében hozott döntésre vonatkozó szabály a magyar jogi terminológiában a tárgyalás mellőzésével hozott határozatok, illetve az ilyen jellegű tagállami határozatok (mint például a német jogban ismert büntetőparancs) tekintetében alkalmazandó.

A fejezetben meghatározott tagállami ítélet fogalom magában foglalhat olyan eseteket, amikor nem áll rendelkezésre figyelembe vehető tagállami ítélet, így különösen a diverziós lehetőséget követően hozott, quasi bűnösséget megállapító határozatokban megállapított bűnügyi költség viselésére kötelezés esetén. Ebben az esetben a törvény a figyelembe vétel szabályait az tagállami határozat, illetve az annak alapjául szolgáló eljárás tekintetében rendeli alkalmazni, amellyel összefüggésben figyelembe vétel szabályai - alapjogi sérelem, kettős büntethetőség, gyermekkor stb. - értelemszerűen alkalmazandók.

A - 141. § (1) bekezdés szerinti tartalomnak megfelelő - pénzbüntetés végrehajtásának átadására irányuló jogsegély előterjesztésé jogosult bíróság hatáskörét és illetékességét a IX/B. Fejezet indokolásában kifejtettek szerint a Be. 555. § (2) bekezdés b) pontja határozza meg.

Az új IX/D. Fejezet:

A kölcsönös elismerés elvének a vagyonelkobzást elrendelő határozatokra történő alkalmazásáról szóló 2006/783/IB tanácsi kerethatározat 2. cikk c) pontjában meghatározottak szerint „vagyonelkobzást elrendelő határozat”: bűncselekménnyel vagy bűncselekményekkel kapcsolatos eljárás eredményeképpen bíróság által hozott jogerős szankció vagy intézkedés, amely végleges tulajdonvesztést eredményez. A kerethatározatnak a „vagyon” fogalmát meghatározó 2. cikk d) pontja ugyan használja a „bűncselekményből származó jövedelem” és „bűncselekmény elkövetésének eszközét”, azonban a c) pontban ismertetett fogalom meghatározásra, valamint az angol nyelvű változatban használt „proceeds” és „instrumentaltises” fogalmak nemzetközi jogban általánosan elfogadott tartalma alapján egyértelműen megállapítható, hogy a kerethatározat valamennyi a bűncselekmény elkövetése miatt a magyar jogszabályok alapján alkalmazható vagyonelkobzás és elkobzás esetén alkalmazandó. Ez tehát azt jelenti, hogy a kerethatározat alapján a vagyonelkobzás, illetve elkobzás végrehajtásának átvételére irányuló jogsegély kizárólag a Btk. 72. § (1) bekezdés d) pontjában meghatározott esetben - amennyiben a birtoklás a közbiztonságot veszélyezteti, vagy jogszabályba ütközik - nem alkalmazható. Ennek megfelelően a hatályos szabályozás indokolatlanul szűkén határozta meg a jogsegély alkalmazhatósági körét.

A törvény a IX/B. Fejezet indokolásában kifejtettek szerint tartalmi megközelítést alkalmaz, annak érdekében, hogy bármilyen, a tagállami ítéletben megjelenő rendelkezés végrehajtása átvehető legyen, amely tartalmát tekintve a 142. § (1) bekezdése szerinti beazonosítható. Az elkobzás, illetve vagyonelkobzás esetén ugyanakkor az egyértelmű jogalkalmazás biztosítása érdekében a törvény nem szakadhatott el teljes mértékben a Btk. fogalomhasználatától. A 142. § (1) bekezdés c) pontjában megjelenő kiterjesztett vagyonelkobzás az uniós jogintézményekben bevezetett jogi fogalom, amely Magyarországon a Btk. 74/A. § rendelkezései töltik ki tartalommal. A joggyakorlatban a vagyonelkobzás végrehajtásának átvételére irányuló jogsegélyek teljesítése során e fogalom tartalmának értékelése nem okozhat jelentős problémát, tekintettel arra, hogy a kibocsátó tagállamnak a tanúsítványban fel kell tüntetnie, ha a végrehajtás átadását kiterjesztett vagyonelkobzással összefüggésben kezdeményezi. A részletszabályok pedig megteremtik az uniós fogalom, és a Btk. 74/A. § rendelkezései közötti kapcsolatot.

A megfeleltetés speciális szabályai az intézmény (elkobzás, vagyonelkobzás) sajátosságához igazodik, azzal, hogy a magyar jogszabályok alapján meghatározható elkobzás esetén e rendelkezések nem értelmezhetők, hiszen ilyen esetben nem beszélhetünk helyettesítésről. A megfeleltetést végző bíróság feladata annak meghatározása, hogy a tagállami ítéletben foglalt rendelkezés, annak tartalmára, céljára tekintettel összeegyeztethető-e a helyettesítéssel.

Tekintettel arra, hogy az e fejezet szerinti jogsegély szoros összefüggésben van az EUtv. 93-100. §-ában szabályozott bizonyítási eszközök felderítése, összegyűjtése, biztosítása vagy felhasználása végett, illetve az elkobzás, vagyonelkobzás biztosítása érdekében kibocsátott határozattal a törvény e körben speciális illetékességi szabályt állít fel, annak érdekében, hogy a korábban eljárt, a vagyon biztosítása során közreműködő bíróság járhasson el. A más jellegű végrehajtási jogsegély korábban történt előterjesztésével kapcsolatos különös illetékességi szabályt a IX/B. és IX/C. Fejezetek indokolásában kifejtettek megfelelően tartalmazzák.

A tagállami ítélet e fejezet szerinti tartalmára, valamint a kerethatározat szabályozására figyelemmel a törvény a megtagadási okok tekintetében sajátos szabályokat határoz meg. A katalogizált cselekmények esetén a kettős büntethetőség hiánya nem eredményezhet végrehajtási akadályt, azt a gyakorlatban nem is szükséges vizsgálni. A gyermekkor, mint büntethetőséget kizáró ok, illetve az érdemi ügydöntő határozat hiánya a magyar jogszabályok alapján sem zárja ki az elkobzás, illetve a vagyonelkobzás elrendelését, ezért a végrehajtás átvételének sem lehet akadálya. A bűnösséget megállapító ügydöntő határozat hiánya estén a törvény a figyelembe vétel szabályait a vagyonelkobzást elrendelő tagállami határozat, illetve az alapjául szolgáló eljárás tekintetében kell megfelelően alkalmazni.

Az elkobzás, a vagyonelkobzás nem kizárólag a büntetőeljárásban terhelti pozícióban részt vevő személyt érintheti, amelyre figyelemmel a törvény az egyes részletszabályoknál - így az illetékességnél, a megtagadási okoknál - az elkobzással, vagyonelkobzással közvetlenül érintett személyre is figyelemmel van. Egyéb rendelkezések tekintetében az elkobzással, vagyonelkobzással közvetlenül érintett személy a Be. rendelkezései alapján egyéb érdekeltként vesz részt, és gyakorolhatja jogait.

A törvényben szereplő további szabályok tekintetétében a hatályos rendelkezések tartalma érdemben nem változott.

A végrehajtás átadására irányuló jogsegély előterjesztésének szabályai érdemben nem változtak, azt a törvény csupán az új szabályozási koncepciónak megfelelően alakította át, illetve egészítette ki.

A törvény az egységes jogalkalmazás biztosítása érdekben megjelöli a tanúsítványnak az elkobzással, vagyonelkobzással nem szükségszerűen összefüggő pontjait, amelyeket ugyanakkor a kibocsátás során indokolt lehet kitölteni. A (6) bekezdés a tanúsítvány l) pont 1. alpontjában foglaltak tekintetében kötelező szabályt ír elő a tanúsítvány kitöltésére nézve, tekintettel arra, hogy a tanúsítvány ezen pontjában szereplő jogintézmény a magyar jogban nem ismert.

Az új X. Fejezet:

A törvény az Nbjt.-hez hasonlóan - 19-20. §-hoz fűzött indokolás szerint - alakította át az átmenő átszállítás szabályozásának rendszerét.

Tekintettel arra, hogy az uniós tagállamok vonatkozásában az átmenő átszállítás lényegesen gyakrabban alkalmazott jogintézmény, a törvény az Nbjt. rendelkezéseihez képest részletesebb szabályokat tartalmaz.

A részletesebb szabályozást indokolták továbbá az egyes uniós jogi aktusokban foglalt szabályok is, így például a 146/A. § (4) bekezdésének, valamint a 146/D. § szabályai, amelyek az átmenő átszállításról szóló döntéshez szükséges adatok megküldésének egyszerűsített módját biztosítja.

Az új XI. Fejezet:

Az európai védelmi határozat szabályozásnak átalakítását a 2011/99/EU európai parlamenti és tanácsi irányelvnek történő maradéktalan megfelelés, valamint a kapcsolódó jogintézményekkel - így az V. Fejezetben szabályozott felügyeleti intézkedés végrehajtásának, valamint az új IX/B. Fejezetben szabályozott próbaidő alatti magatartási szabályok és alternatív szankciók végrehajtásának átvételére irányuló jogsegélyekkel - való összhang megteremtése indokolta.

A törvény az európai védelmi határozatot elkülönített a végrehajtási jogsegélyektől, tekintettel arra, hogy az akár a folyamatban lévő büntetőeljárásban is alkalmazható (például távoltartás, vagy vádemelés elhalasztása esetén). Ugyancsak atipikus, hogy az európai védelmi határozat a veszélyeztetett személyhez kapcsolódik, így a terhelttel szemben alkalmazott kényszerintézkedés vagy az alternatív szankció végrehajtását alapvetően nem is érinti, európai védelmi határozat kibocsátása esetén a kényszerintézkedést vagy az alternatív szankciót végrehajtó állam nem változik. Az európai védelmi határozatnak a végrehajtási jogsegélyekhez fűződő kapcsolatát példázza, hogy amennyiben az európai védelmi határozatot végrehajtó tagállam a terhelt vonatkozásában átveszi a kényszerintézkedés vagy az alternatív szankció végrehajtását, úgy az európai védelmi határozat végrehajtását meg kell szüntetni.

Mindennek megfelelő az irányelv rendelkezéseinek megfelelően az európai védelmi határozat célja, hogy a veszélyeztető személlyel szemben fennálló - a veszélyeztetett személyre tekintettel meghatározott - kötelezettségek és tilalmak érvényesülését, a veszélyeztetett személy védelmét a végrehajtó tagállamban, oly módon biztosítsa, hogy a veszélyeztetett személynek a végrehajtó tagállam nemzeti joga alapján külön eljárást kelljen indítania, z európai védelmi határozat tehát a veszélyeztetett személy védelmét célozza, így felügyeleti intézkedés, illetve az alternatív szankciók végrehajtására irányuló jogsegélyek tükörképének tekinthetők. Az európai védelmi határozat veszélyeztetett személyhez kötöttségét mutatja, hogy a védelmi határozatban meghatározott kötelezettségek és tilalmak megszegése esetén a veszélyeztető személy szankcionálása - eltekintve az azonnali beavatkozást igénylő esetektől - a felügyeleti intézkedést vagy az alternatív szankciót végrehajtó állam, nem pedig az európai védelmi határozatot végrehajtó tagállam feladata.

A törvény az európai védelmi határozat szabályozását mindezekre figyelemmel, a korábban ismertetett kodifikációs koncepció, tematika mentén alakította át.

Az európai védelmi határozat végrehajtása a veszélyeztetett személyhez kapcsolódik, ami feltételezi, hogy annak végrehajtására csak akkor kerülhet sor, ha a veszélyeztetett személy Magyarországon tartózkodik, vagy fog tartózkodni. A terhelt tartózkodási helye lényegében érdektelen, ugyanakkor az intézmények sajátossága okán a terhelt jellemzően az alapul szolgáló kötelezettségeket és tilalmakat végrehajtó tagállamban tartózkodik életvitel szerűen. Amennyiben a terhelt magyarországi tartózkodása miatt az alapul szolgáló kötelezettségeket és tilalmakat Magyarország átvette, vagy átveszi az európai védelmi határozat nem hajtható végre, illetve annak végrehajtását meg kell szüntetni. Ennek egyszerű oka, hogy ilyen estben az európai védelmi határozat oka fogyottá válik, mert a veszélyeztetett személy védelmét a veszélyeztető személyt érintő kötelezettségek és tilalmak végrehajtása - és nem az európai védelmi határozat - biztosítja.

Az európai védelmi határozat elrendelése esetén a bíróság a határozatát a veszélyeztetett személy lakóhelye szerinti rendőrkapitányságnak küldi meg. E rendelkezés célja, hogy a rendőrkapitányság a veszélyeztetett személy bejelentését fokozott figyelemmel kísérje, és tisztában legyen eljárási kötelezettségeivel, ha az európai védelmi határozatban meghatározott kötelezettség, illetve tilalom megsértéséről értesül. A rendőrkapitányság értesülése elsősorban a veszélyeztetett személy tájékoztatásán, bejelentésén alapulhat, de a rendőrség hivatalból is tudomás szerezhet a jogsértésről. Ezt meghaladó intézkedési kötelezettsége a rendőrkapitányságnak csak abban az esetben van, ha a veszélyeztetett személy személyi védelmének elrendelésére került sor.

A bíróság a 151. § (5) bekezdése alapján kezdeményezheti a személyi védelem elrendelését, ha annak jogszabályi feltételei fennállnak. Az európai védelmi határozat végrehajtása során az irányelv (11) preambulumbekezdésével összhangban, a veszélyeztetett személy tanúvédelmi programban történő részvételének elrendelésére nem kerülhet sor.

Az európai védelmi határozat megsértése esetén a rendőrséget a 153. § (1) bekezdésben meghatározott kötelezettségek terhelik, amelyek teljesítése lényegében a rendőrségnek hivatalos kötelezettsége is. Kiemelendő ugyanakkor, hogy az európai védelmi határozat végrehajtásának elrendelésével a rendőrségnek hivatalos tudomása lesz a veszélyeztetett és a veszélyeztető személy közötti kapcsolatról, így intézkedéseit ennek tudatában kell végrehajtania.

Az európai védelmi határozat végrehajtása során felmerülhet, hogy a veszélyeztetett személy életkörülményeiben olyan változás következik be (például elköltözik, munkahelyet vált), amely indokolttá teszi az európai védelmi határozat végrehajtásáról szóló döntés módosítását Erre a végrehajtást elrendelő bíróságnak lehetősége van. A módosítás lehetősége ugyanakkor nem jelenti a kötelezettségek, tilalmak érdemi módosításának a lehetőségét, azok hátrányosabb, vagy éppen kedvezőbb átalakítását. Erre csak az európai védelmi határozatot kibocsátó tagállam jogosult. A joggyakorlat feladata annak meghatározása, hogy ilyen esetben döntésének módosítására milyen mértékben van lehetőség, amely során a bíróság indokolt esetben a kibocsátó tagállami hatósággal is egyeztethet annak érdekébe, hogy megállapítsa a módosítás összeegyeztethető-e az európai védelmi határozat rendelkezéseivel.

Az európai védelmi határozat kibocsátására elsősorban a meghatározott büntetést kiszabó, vagy a távoltartást elrendelő bíróság jogosult. Tekintettel azonban arra, hogy a vádemelés elhalasztása mellet párfogó felügyelet elrendelésére is sor kerülhet, amely során az európai védelmi határozat alapjául szolgáló magatartási szabályok is előírhatók, így ebben az esetben az európai védelmi határozat kibocsátására az eljáró ügyészség is jogosult.

A törvény - amennyiben annak indoka felmerül - általános kötelezettségként határozza meg, hogy a veszélyeztetett személyt az európai védelmi határozat kibocsátására irányuló kezdeményezés lehetőségéről tájékoztatni kell. Ez a kötelezettség a büntetőügyben eljáró bíróságot, ügyészséget, nyomozó hatóságot, de akár a pártfogót, vagy az áldozatsegítő szolgálatot is terheli.

Az európai védelmi határozat tagállami végrehajtásának elrendelése esetén a magatartási szabályok, vagy a távoltartás megszegéséről a tagállami hatóság is tájékoztatást nyújthat. Tekintettel arra, hogy az európai nyomozási határozat kibocsátásával az alapjául szolgáló kényszerintézkedés vagy szankció végrehajtása továbbra is Magyarországon marad, a magatartási szabályok, vagy a távoltartás megsértésével kapcsolatos következményeket a kibocsátó bíróságnak, ügyészségnek kell meghatározni. Előfordulhat ugyanakkor, hogy az európai védelmi határozatot végrehajtó tagállam nemzeti joga lehetővé teszi bizonyos szankciók alkalmazását, vagy adott esetben a terhelttel szemben büntetőeljárást indítanak és ebben fogvatartásának elrendelésére kerül sor. Mindezek okán a 163. § (1) bekezdése előírja, hogy a kibocsátó bíróság vagy ügyészség a megsértést követően a magyar jogszabályok alapján rendelkezik, de ennek során figyelembe veszi a végrehajtó tagállamban történteket, az esetlegesen foganatosított intézkedéseket.

A 77. §-hoz

A büntetőügyekben kibocsátott európai nyomozási határozatról szóló 2014. április 3-i 2014/41/EU európai parlamenti és tanácsi irányelv átültetése indokolta a jogharmonizációs záradék kiegészítését.

A 78. §-hoz

A törvény EUtv.-t érintő módosításai indokolttá tették egyes rendelkezéseknek a módosításoknak megfelelő pontosítását.

A konzultációs eljárással összefüggésben a törvény 28. §-a (a Be. 188. §-át érintően) és 29. §-a (a Be. 266. §-át érintően) módosította az eljárás felfüggesztésének szabályait, lehetővé téve, hogy a konzultációs eljárásra folyamatban lévő büntetőeljárásban is sor kerülhessen. Ennek megfelelően a törvény 78. §-ának g) pontja az EUtv. 106. §-át akként módosítja, hogy a konzultációs eljárással összefüggésben az alapeljárás felfüggesztését lehetőségként szabályozza.

A 79. §-hoz

E rendelkezés az európai nyomozási határozattal kapcsolatos mellékleteket tartalmazza.

A 80-81. §-hoz

A Bv.tv. 2. és 399. §-ainak kiegészítését az EUtv.-nek a terhelt ideiglenes átadását és átvételét tartalmazó új intézményeinek bevezetése, valamint az Nbjt. ideiglenes végrehajtási letartóztatás elrendelésével kapcsolatos új szabályai tették indokolttá.

A 86. §-hoz

Az Európa Tanács pénzmosásról, a bűncselekményből származó jövedelmek felkutatásáról, lefoglalásáról és elkobzásáról, valamint a terrorizmus finanszírozásáról szóló, Varsóban, 2005. május 16-án kelt Egyezménye (a továbbiakban: Varsói Egyezmény) 9. cikk 4. bekezdése alapján Magyarország fenntartást tett a Varsói Egyezményt kihirdető törvényben arra vonatkozóan, hogy a 9. cikk 1. bekezdését - amely a pénzmosással kapcsolatos bűncselekményekről rendelkezik - kizárólag a szabadságvesztéssel fenyegetett bűncselekmények tekintetében alkalmazza.

Az Európa Tanács pénzmosásról, a bűncselekményből származó jövedelmek felkutatásáról, lefoglalásáról és elkobzásáról, valamint a terrorizmus finanszírozásáról szóló, Varsóban, 2005. május 16-án kelt Egyezménye kihirdetéséről, valamint a pénzmosás és a terrorizmus finanszírozása megelőzéséről és megakadályozásáról szóló 2007. évi CXXXVI. törvény módosításáról szóló 2008. évi LXIII. törvény (a továbbiakban: Kihirdető tv.) 4. § a) pont 2. alpontjában szereplő 1. fenntartás megtételének indoka az volt, hogy a korábbi Büntető Törvénykönyvről szóló 1978. évi IV. törvény szerint a pénzmosás megállapításának akkor lehetett helye, ha az előcselekményt szabadságvesztéssel rendelte büntetni a törvény. Tekintettel azonban arra, hogy az új Btk. e szabályozáson változtatott, és jelenleg a pénzmosás megállapításának az a feltétele, hogy a dolog büntetendő előcselekményből származzon, azaz az előcselekmény a Btk.-bán szerepeljen - ami azt jelenti, hogy a hazai szabályozás szerint a pénzmosásnak minden, a Btk.-bán szereplő bűncselekmény előcselekménye lehet - nem indokolt a fenntartás megtartása, az visszavonható.

A visszavonás belső jogi alapjának magában törvényben is szükséges megjelennie annak érdekében, hogy a belső szabályozás a valós nemzetközi jogi helyzetet tükrözze. Ennek megfelelően kerül rögzítésre az Országgyűlés azon döntése, hogy Magyarország a fenntartást visszavonja. E rendelkezés szolgálhat - a nemzetközi szerződésekkel kapcsolatos eljárásról szóló 2005. évi L. törvény 12/C. § (1) bekezdésével összhangban - az Európa Tanács Főtitkára részére megküldendő, a fenntartás visszavonásáról szóló tájékoztatást tartalmazó okirat kiállításának alapjául.

-----STARTING---POINT---VEGE---

A 87-89. §-hoz

E §-ok a hatályba léptető, a sarkalatosnak minősülő, valamint az uniós jognak való megfelelést biztosító rendelkezéseket tartalmazzák.