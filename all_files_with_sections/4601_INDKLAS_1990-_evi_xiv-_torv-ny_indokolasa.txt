1990. évi XIV. törvény indokolása

az alkoholisták bíróság által elrendelt intézeti gyógykezelésének megszüntetéséről

-----STARTING---POINT---ALTALANOS--- 

1. Az alkoholisták kötelező intézeti gyógykezelését az 1974. évi 10. törvényerejű rendelet vezette be. A célkitűzés az volt, hogy hosszabb időn át, a társadalmilag káros befolyásoktól elszigetelt környezetben, lehetőséget nyújtson az alkoholisták intenzív gyógykezelésére, illetőleg rendszeres munkavégzésre. Nem helyettesítette az egészségügyről szóló 1972. évi II. törvényben (a továbbiakban: Et.) szabályozott alkoholelvonó kezelést, hanem meghatározott körben hatékonyabbá kívánta tenni a társadalom védelmét.

A Büntető Törvénykönyvről szóló 1978. évi IV. törvény (a továbbiakban: Btk.) 76. §-a az alkoholista munkaterápiás intézeti kezelésre való kötelezését önálló büntetőjogi intézkedésként vezette be, amelyet a bíróság büntetés kiszabása nélkül alkalmaz. Ennek az intézkedésnek - hat hónapot meg nem haladó szabadságvesztés, vagy ennél enyhébb büntetés helyett - csak azzal szemben van helye, akinek a bűncselekménye az alkoholista életmódjával függ össze és az intézeti gyógykezelés feltételei fennállnak. (Az utóbbin a Btk. megalkotásakor az 1974. évi 10. törvényerejű rendeletben meghatározott feltételeket kellett érteni.) A Btk. 76. §-a alapján elrendelt intézeti gyógykezelés is legfeljebb két évig tarthat.

Az 1974. évi 10. törvényerejű rendelet helyébe 1983. január 1-jén az 1982. évi 41. törvényerejű rendelet (a továbbiakban: Tvr.) lépett. A Tvr. az intézeti kezelést azzal az alkoholistával szemben teszi lehetővé, aki a rendszeres és túlzott alkoholfogyasztásból eredő magatartásával a családját, a kiskorú gyermekének fejlődését, a környezete biztonságát veszélyezteti, vagy a közrendet, a munkahelyén a munkát, illetőleg a munkafegyelmet ismételten és súlyosan zavarja. Az elrendelés további feltétele, hogy az alkoholistával szemben az egészségügyi szabályok szerint, két évnél nem régebben alkalmaztak gyógykezelést, de ennek tapasztalatai alapján az ilyen gyógykezeléstől már nem várható eredmény, illetőleg az alkoholista önként nem veti alá magát az alkoholelvonó kezelésnek és az egészségügyi hatóság által elrendelhető kötelező gondozástól és gyógykezeléstől nem várható eredmény.

Az intézeti kezelés leghosszabb tartama két év. A kezelésre beutalt köteles az intézeti kezelésnek magát alávetni, az intézet rendjét megtartani, a kijelölt munkát elvégezni, az intézeti kezelés után a társadalomba való beilleszkedésének előkészítésében az intézettel együttműködni. Az intézeti kezelést a polgári bíróság nemperes eljárásban, vagy a büntetőbíróság a Btk. 76. §-a alapján rendeli el. Az intézeti kezelés végrehajtására vonatkozó szabályok mind a polgári, mind a büntetőbíróság által elrendelt intézeti gyógykezelésre irányadók.

Az alkoholisták kötelező intézeti gyógykezelését a Nagyfán működő Munkaterápiás Alkoholelvonó Intézetben (a továbbiakban: Intézet) hajtják végre. Az Intézet az igazságügyminiszter felügyelete alatt lévő, zárt jellegű egészségügyi intézet; az igazságügyminiszter az Intézet felügyeletét a Büntetésvégrehajtás Országos Parancsnoksága útján látja el. Az Intézet egészségügyi tevékenysége felett a szociális és egészségügyi miniszter szakfelügyeletet gyakorol.

2. Az Intézet 760 férőhelyes létesítmény, amelyben átlagosan 4-500 beutalt áll kezelés alatt, ennek mintegy 30%-át teszik ki a büntetőbíróság által beutaltak.

Az Intézet a beutalt alkoholisták gyógykezelése terén kétségtelen eredményeket ért el, megmutatkoztak azonban a kötelező intézeti gyógykezelés intézményének kedvezőtlen vonásai is. A betegek gyógyításában alapvető feltétel, hogy a beteg gyógyulni akarjon, az orvossal együttműködjék. Az alkoholbetegek gyógyításában ez a kezelés önkéntes vállalásában és a kezelésben való együttműködésben nyilvánul meg, de szenvedélybetegségről lévén szó, a kezelés bizonyos szakaszában hatósági beavatkozás is szükséges, éppen a beteg gyógyulása érdekében. Ennek a hatósági beavatkozásnak azonban nem megfelelő formája, hogy az alkoholbeteget akár polgári, akár büntetőbíróság utalja be az Intézetbe. Ez idegen a bíróság feladatkörétől, a beutaltban pedig ellenállást vált ki, és ezért a beutaltak terápiás indíttatása kedvezőtlen.

A kezelés kényszerítése és az ezzel járó korlátozás az egyébként is lelkileg és személyiségében súlyosan sérült alkoholbeteg érzelmi-indulati életének zavarait fokozza. Ezért minden ilyen gyógykezelés első feltétele a kényszer érzetének, ezáltal a betegben lévő ellenállásnak az oldása, amelyhez olyan gyógyító környezet szükséges, amelyben az orvosnak, a gyógyító személyzetnek még kényszerkezelés esetén is lehetősége nyílik a betegség elfogadását és a gyógyítás tényét a beteg számára önkéntes elhatározássá változtatni.

Az Intézet zárt jellege, az intézeti élet részletekbe menő szabályozása és számos kötöttsége csökkenti az Intézet egészségügyi jellegét. Az intézeti gyógykezelés kétéves tartama a beutaltak többségére - akik nem képesek hosszabb távlatban gondolkozni - olyan teherként nehezedik, hogy nem látnak reményt keltő jövőképet maguk előtt. Ezt nem csökkenti annak a lehetősége, hogy a kezelést egy év után fel lehet függeszteni.

A kórházi kezelés első hónapja után a beutaltat heti 42 órai kötelező munkával foglalkoztatják. Ez is jelentősen korlátozza a terápiás lehetőségeket; a foglalkoztatás valójában nem munkaterápiás jellegű.

A jogállamiság megteremtésére irányuló törekvés, az emberi jogok következetes érvényesülése is szükségessé teszi az alkoholisták kötelező intézeti gyógykezelése intézményének a felülvizsgálatát.

Az a következtetés vonható le, hogy az alkoholisták bíróság által elrendelt intézeti gyógykezelésének az intézményét célszerű megszüntetni, és azt kell lehetővé tenni, hogy az egészségügyi szerv az Et. 35. §-a alapján elrendelhesse az alkoholista gyógykezelésének munkaterápiás intézetben történő foganatosítását. Ez feloldja az intézetben való gyógykezelésnek azokat a kedvezőtlen hatásait, amelyek a gyógykezelés jelenlegi végrehajtási módjából következnek.

3. A Javaslat

- megteremti annak a lehetőségét, hogy az egészségügyi szerv elrendelje az alkoholisták munkaterápiás intézetben történő gyógykezelését,

- megszünteti azt, hogy az alkoholistának a Btk. 76. §-a alapján elrendelt kényszergyógyítását nyilvántartsák a bűnügyi nyilvántartásban,

- hatályon kívül helyezi az alkoholisták bíróság által elrendelt intézeti gyógykezelésére vonatkozó törvényi szintű rendelkezéseket.

-----STARTING---POINT---RESZLETES---

Az 1. §-hoz

Az Et. 35. §-a alkoholisták gondozásáról és gyógykezeléséről rendelkezik. A Javaslat 1. §-a az Et. 35. §-ának (1), (3) és (4) bekezdését módosítja. Az (1) bekezdésbe beiktatja annak a lehetőségét, hogy az egészségügyi szerv elrendelje az alkoholista gyógykezelésének munkaterápiás intézetben történő foganatosítását. A gyógykezelést foganatosító kórház alkohológiai osztályát (részlegét) vagy munkaterápiás intézetet a Javaslat gyűjtőfogalomként a továbbiakban „kórház alkohológiai osztályá”-nak jelöli meg.

Az Et. 35. §-ának (3) bekezdése alapján a beteg a kötelező gyógykezelés negyedik hete után bocsátható alkalmazkodó szabadságra. Ez a korlátozás indokolatlan, akadályozhatja az eredményes gyógykezelést. A Javaslat a (3) bekezdést úgy módosítja, hogy a kórház alkohológiai osztályának vezetője a gyógykezelés alatt bármikor élhet az alkalmazkodó szabadságra bocsátás lehetőségével. A (4) bekezdés utolsó mondata a kórház alkohológiai osztályán elhelyezett betegnek az elbocsátása iránti kérelme nem teljesítésével kapcsolatban jogorvoslati lehetőséget ad: az eljárás törvényessége felől a bíróság határoz. A bíróság eljárásának részletes szabályait a 6/1972. (XI. 23.) IM rendelet állapítja meg.

A 2. §-hoz

A Btk.-ban szabályozott intézkedések önállóan büntetés helyett, vagy büntetés, illetve intézkedés mellett kerülnek alkalmazásra. Erről a Btk. 70. §-ának (2) bekezdése rendelkezik; az (1) bekezdés 4. pontjában megjelölt kényszergyógyítás alkalmazására mind önállóan, mind büntetés mellett lehetőséget ad. Minthogy a kényszergyógyítás önállóan alkalmazható formája megszűnik, és csak a Btk. 75. §-ában szabályozott, büntetés mellett alkalmazható formája marad fenn, a Javaslat ezzel összhangban módosítja a Btk. 70. §-ának (2) bekezdését.

A 3. §-hoz

A Btk. hatálybalépéséről és végrehajtásáról rendelkező 1979. évi 5. törvényerejű rendelet (a továbbiakban: Btké.) 29. §-ának (2) bekezdésének a) pontja szerint a bűnügyi nyilvántartás kiterjed arra, akivel szemben a bíróság intézkedést rendelt el, vagyis a Btk. 76. §-a alapján elrendelt kényszergyógyítás is tárgya a bűnügyi nyilvántartásnak.

A Btké. 30. §-ának (1) bekezdése meghatározza, hogy a 29. § (2) bekezdésében felsorolt személyeket meddig kell a bűnügyi nyilvántartásban nyilvántartani. A 30. § (1) bekezdésének i) pontja úgy rendelkezik, hogy az intézkedés végrehajtásának befejezésétől számított három évig kell nyilvántartani azokat, akiknek a kényszergyógykezelését, illetve a Btk. 76. §-a alapján a kényszergyógyítását elrendelték.

A Javaslat a Btké. 30. §-a (1) bekezdésének i) pontját úgy módosítja, hogy a Btké. 76. §-a alapján elrendelt kényszergyógyításra való utalást mellőzi.

-----STARTING---POINT---VEGE---

A 4. §-hoz

1. A Javaslat 4. §-ának (2) bekezdése hatályon kívül helyező rendelkezéseket tartalmaz. A Btk. 76. §-án és az 1982. évi 41. törvényerejű rendeleten kívül hatályon kívül helyezi a büntetések és az intézkedések végrehajtásáról szóló 1979. évi 11. törvényerejű rendelet 86. §-át, amely a Btk. 76. §-a alapján elrendelt kényszergyógyítás végrehajtására vonatkozik, valamint 59/I. §-át, amely arra az esetre állapít meg sajátos rendelkezést, ha a szigorított javító-nevelő munkára elítéltet e büntetés végrehajtásának megkezdése előtt az alkoholisták kötelező intézeti gyógykezelésére kötelezik.

2. Méltánytalan lenne, ha e törvény hatálybalépése előtt a bíróság által már elrendelt kötelező intézeti gyógykezelést végrehajtanák. Ezért a Javaslat 4. §-ának (3) bekezdése úgy rendelkezik, hogy az ilyen gyógykezelést nem lehet végrehajtani.