2006. évi LV. törvény indokolása

a Magyar Köztársaság minisztériumainak felsorolásáról

-----STARTING---POINT---ALTALANOS--- 

Az Alkotmány 34. §-a értelmében a Magyar Köztársaság minisztériumainak felsorolását külön törvény tartalmazza. A törvény célja a minisztériumi struktúra egyszerűsítése, a minisztériumok számának csökkentése és az új Kormány megalakulásának előkészítése érdekében az Alkotmány ezen felhatalmazásának megfelelő új törvény megalkotása. A törvény tartalmazza a minisztériumok felsorolását, valamint egyes, az átalakulással érintett feladatkörök minisztériumok közötti átcsoportosításának alapvető szabályait.

A törvénynek a szervezeti változásokon túl az átcsoportosított feladatkörök tekintetében rendeznie kell az azokban történő jogutódlás kérdését is; tartalmazza emellett azokat a törvényi rendelkezéseket, amelyek nélkülözhetetlenek a Kormány megalakulásához.

-----STARTING---POINT---RESZLETES---

Az 1. §-hoz

A törvény szerinti, a Magyar Köztársaság minisztériumainak számát tizennégyről tizenegyre csökkentő szervezeti változások a következők:

- az Igazságügyi Minisztérium feladatainak, valamint a Belügyminisztérium rendészeti feladatainak ellátására létrejön az Igazságügyi és Rendészeti Minisztérium,

- az Önkormányzati és Területfejlesztési Minisztérium a Belügyminisztérium önkormányzatokkal kapcsolatos feladatainak és az eddig tárca nélküli miniszter feladatkörébe tartozó területfejlesztési feladatoknak az ellátására alakul meg,

- a korábbi Ifjúsági, Családügyi, Szociális és Esélyegyenlőségi Minisztérium és a Foglalkoztatáspolitikai és Munkaügyi Minisztérium összevontan, Szociális és Munkaügyi Minisztérium néven működik tovább,

- Oktatási és Kulturális Minisztérium néven egyesül az Oktatási Minisztérium és a Nemzeti Kulturális Örökség Minisztériuma,

- az önálló Informatikai és Hírközlési Minisztérium megszűnik.

A 2. §-hoz

A törvény a kialakult gyakorlatnak megfelelően rendezi a megszűnő, illetve az átszervezett minisztérium által ellátott feladatköröknek az új minisztériumi struktúrába való beillesztésének kérdését, amely egyben a minisztériumok közötti jogutódlás alapját is jelenti.

Az 1. § alapján létrejövő új minisztériumi struktúrából közvetlenül következő módosítások mellett a törvény az alábbi feladatkör-átcsoportosításokat tartalmazza:

- a közigazgatási informatikai feladatok ellátása a Miniszterelnöki Hivatalhoz, a megszűnő Informatikai és Hírközlési Minisztérium minden más feladatának ellátása pedig a Gazdasági és Közlekedési Minisztériumhoz kerül,

- az új Kormányban az oktatási miniszter helyett a gazdasági és közlekedési miniszter lesz a kutatás-fejlesztéssel, valamint a technológiai innovációval összefüggő feladatok, míg a szociális és munkaügyi miniszter a szakképzéssel kapcsolatos feladatok felelőse,

- az eddigi európai integrációs tárca nélküli miniszteri felelősségi körből a külügyminiszterhez az Európai Unió közösségi politikáiból eredő kormányzati feladatok tárcaközi összehangolása, a Miniszterelnöki Hivatalt vezető miniszterhez pedig országos szintű fejlesztéssel, fejlesztési tervezéssel és programozással kapcsolatos kormányzati feladatkör kerül, és

- a határon túli magyarok ügyeivel kapcsolatos feladatok ellátását a továbbiakban a Külügyminisztérium helyett a Miniszterelnöki Hivatal végzi.

-----STARTING---POINT---VEGE---

A 3. §-hoz

A törvény a záró rendelkezései között rendelkezik a törvénynek az új miniszterelnök megválasztásával egyidejűleg történő, a minisztereknek már az új megbízatásokra való kinevezését lehetővé tevő hatályba lépéséről, emellett - a kialakult gyakorlatnak megfelelően - felhatalmazza a Kormányt a minisztériumok új szervezetével összefüggő költségvetési előirányzat-átcsoportosítások végrehajtására.

Egyértelműen rendezi végül a törvény a kormányzati szervezetalakítással összefüggő jogutódlási kérdéseket, rögzítve, hogy az új minisztériumok a korábban működőknek az általuk ellátott feladatkörök vonatkozásában - közjogi és magánjogi értelemben egyaránt - jogutódjai lesznek, ideérve a foglalkoztatott köztisztviselők közszolgálati jogviszonya tekintetében beálló munkáltatói jogutódlást is.