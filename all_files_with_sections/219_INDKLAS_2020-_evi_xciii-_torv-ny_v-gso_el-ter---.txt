2020. évi XCIII. törvény végső előterjesztői indokolása

a Közép-európai Épített Örökség Megőrző Alapítványról és a Közép-európai Épített Örökség Megőrző Alapítvány részére történő vagyonjuttatásról

-----STARTING---POINT---ALTALANOS--- 

A Közép-európai Épített Örökség Megőrző Alapítványról és a Közép-európai Épített Örökség Megőrző Alapítvány részére történő vagyonjuttatásról szóló törvényjavaslat célja a közép európai régió egyes műemléki vagy műemléki védelemben nem részesülő, de kulturális, történelmi, művészeti értékkel rendelkező és magyar vonatkozásban történelmi, kulturális, művészeti gyökerei, múltja, hagyománya, öröksége szempontjából jelentőséggel bíró épületek, építmények fennmaradásának, megőrzésének, fenntartásának megvalósítására irányuló tevékenység előmozdítása. Az Alapítvány megfogalmazott céljait a törvényjavaslat közérdekűnek minősíti.

Az Alapítvány céljainak támogatása olyan, a mindenkori pártpolitikai viszonyokon felülemelkedő magyar vonatkozásában jelentős történelmi, kulturális, építészeti értékek megóvása, megőrzése szempontjából alapvető fontosságú ügy, amelynek támogatása a mindenkori Kormány széleskörű társadalmi elváráson nyugvó, meghatározó feladata.

Ezen célok elérése érdekekében az Országgyűlés felhívja a Kormányt, hogy az állam nevében tegye meg a szükséges intézkedéseket a Közép-európai Épített Örökség Megőrző Alapítvány közérdekű vagyonkezelő alapítvány formájában történő létrehozására.

A Törvényjavaslat rendelkezik egyrészt az Alapítvány alapításáról, a közérdekű célokról, az alapítással kapcsolatos feladatokról, másrészt a feladatok ellátásához szükséges, az alapító részéről juttatásra kerülő állami vagyon biztosításáról.

Az alapítói vagyonjuttatásra a nemzeti vagyonról szóló 2011. évi CXCVI. törvény (a továbbiakban: Nvtv.), valamint az állami vagyonról szóló 2007. évi CVI. törvény (a továbbiakban: Vtv.) rendelkezéseire figyelemmel kerül sor.

Az Alapítvány e céljainak megvalósításával közvetlenül összefüggő gazdasági tevékenységet végez, amely keretében az alapító által rendelt, valamint az Alapítványhoz csatlakozók és adományozók által juttatott vagyont kezeli.

-----STARTING---POINT---RESZLETES---

Az 1. §-hoz

Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény 1. § (1a) bekezdése szerint a Kormány külön törvény rendelkezése szerint jogosult alapítvány létrehozására. Jelen rendelkezés alapján az Országgyűlés felhatalmazást ad a Kormány számára - a Törvényjavaslat preambulumában meghatározott célokra tekintettel - közérdekű vagyonkezelő alapítványként az Alapítvány létrehozására.

A § részletesen felsorolja az Alapítvány feladatait és az Alapítvány közérdekűnek minősített céljait.

A § további garanciális rendelkezéseket tartalmaz, amely szerint az Alapítványban az alapítói jogok teljes körét - beleértve az alapító okirat e törvény rendelkezéseire is figyelemmel történő módosításának jogát - a kuratórium gyakorolja.

A 2. §-hoz

A Törvényjavaslat az Nvtv. és a Vtv. ingyenes vagyonátruházásra vonatkozó szabályai alapján rendelkezik arról, hogy az Alapítvány céljai és feladata megvalósításához szükséges vagyonelemeket ingyenesen az Alapítvány tulajdonába kell adni.

Az 1. melléklet szerinti vagyonelemek (a MANEVI Zrt. és a Comitatus-Energia Zrt. részesedését megtestesítő értékpapír) Alapítvány részére történő tulajdonba adásával megvalósuló vagyonjuttatásról a külgazdaságért felelős miniszter gondoskodik. A rendelkezés kizárja az Nvtv. ingyenes vagyonjuttatásra vonatkozó szabályainak alkalmazását.

A § ugyanakkor jelentős garanciákat intézményesít e vagyonelemek vonatkozásában. Az Alapítvány tulajdonába adandó részvénycsomag kapcsán rögzíti, hogy annak elidegenítésére vonatkozó szándék esetében az államot vételi jog illeti meg és harmadik személy részére kizárólag akkor kerülhet sor az elidegenítésre, ha az állam nem kívánja megkötni a vonatkozó jogügyletet. Az Alapítvány jogutód nélküli megszűnése esetén az 1. melléklet szerinti vagyonelemek tulajdonjoga az államra száll vissza.

A vételi jog gyakorlása érdekében az Alapítvány köteles a vagyonelem megvásárlására az államnak - a miniszterhez eljuttatott nyilatkozattal - ajánlatot tenni. Amennyiben az állam az elővásárlási jogával nem kíván élni, vagy ha a nyilatkozat közlésétől számított 90 napon belül nem tesz nyilatkozatot, úgy az állam vételi joga megszűnik.

Az Alapítvány a részére juttatott állami vagyon elidegenítésből származó bevételnek az elidegenítés költségeinek kiegyenlítést követően fennmaradó részét a preambulumban és az 1. §-ban meghatározott célok és feladatok megvalósítására köteles fordítani, ezzel is elősegítve a meghatározott közérdekű célok hatékony megvalósíthatóságát.

Az Alapítvány közérdekű céljaira és feladatellátására tekintettel a § rendelkezik arról, hogy az Alapítvány további vagyonának biztosításáról a Kormány gondoskodik.

A § rendezi a juttatások adójogi helyzetét, ennek megfelelően az általa meghatározott vélelem (praesumptio iuris et de iure) alapján a vagyoni juttatás nem alapoz meg az általános forgalmi adóról szóló 2007. évi CXXVII. törvényben meghatározott adófizetési kötelezettséget, tekintettel arra, hogy nem áll be a termék értékesítéséhez, szolgáltatás nyújtásához kapcsolódó, törvényben meghatározott joghatás.

-----STARTING---POINT---VEGE---

A 3. §-hoz

Hatályba léptető rendelkezés.

A 4. §-hoz

Sarkalatossági záradék.