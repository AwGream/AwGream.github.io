2012. évi XXXVIII. törvény indokolása

a települési önkormányzatok fekvőbeteg-szakellátó intézményeinek átvételéről és az átvételhez kapcsolódó egyes törvények módosításáról

-----STARTING---POINT---ALTALANOS--- 

Magyarország Kormánya a Nemzeti Együttműködés Programjának megvalósítása érdekében, összhangban a Semmelweis Terv célkitűzéseivel célként határozta meg az egészségügyi intézményrendszer átalakítását az ellátás színvonalának emelése, egységessége és hatékonyabb, költségtakarékosabb intézményfenntartás érdekében. Ennek érdekében két lépcsőben átveszi az önkormányzatoktól a fekvőbetegek ellátását biztosító intézményeket. A megyei intézmények átvétele megtörtént, második lépcsőként állami fenntartásúvá vállnak az aktív, a vegyes fekvőbeteg-ellátást biztosító kórházak vagy fekvőbeteg- és hozzá kapcsolódó járóbeteg-szakellátást végző intézmények és a krónikus ellátást biztosító kórházak.

A megvalósuló intézkedések eredményeként az átvett intézmények keretében nyújtott ellátás a jövőben nem függ az önkormányzatok fizetőképességének alakulásától, eladósodottságának mértékétől, ezzel biztosítva a társadalom minden tagja számára - lakóhelyétől függetlenül - a közel azonos színvonalú egészségügyi fekvőbeteg ellátást.

-----STARTING---POINT---RESZLETES---

Az 1. §-hoz

A rendelkezés meghatározza az átvett feladat, az átvett vagyon és a települési önkormányzat fogalmát. Az önkormányzati vagyonba ugyan az önkormányzati intézmények is beleértendőek, azonban feladatellátás szempontjából mégis szükséges önálló definiálásuk.

A funkcionális feladatok meghatározását az átvett intézmények irányításához és az átvett szakmai feladatok ellátásához szükséges kapacitások elkülönítése indokolja.

Az átvett vagyon alatt az egészségügyi intézményhez kapcsolódó, a települési önkormányzat vagyonát kell érteni. A törvényben foglalt rendelkezések végrehajtását segíti, ha átvett vagyonként alapesetben a teljes önkormányzati vagyon kerül meghatározásra, míg az átadásra nem kerülő vagyonelemeket törvényi kivételek szabályozzák.

A 2. §-hoz

A törvény rendelkezik az egészségügyi intézményekhez köthető települési önkormányzati vagyon és alapítói és fenntartói jogok állami átvételének időpontjáról, valamint rendezi a jogutódlást. Az európai uniós támogatások kivételével az átvett feladat, intézmény és vagyon tekintetében a települési önkormányzatok általános jogutóda a magyar állam, melyet a kijelölt szerv képvisel harmadik személyekkel szemben.

A 3-5. §-hoz

A fekvőbeteg-szakellátási és az integrált járóbeteg-szakellátási feladatok állam általi átvételére tekintettel szükséges, hogy a feladat ellátásához kapcsolódó azon egészségügyi vagyon is kerüljön az államhoz, amelyek esetében az önkormányzat tulajdonjoggal rendelkezik. Így a két mellékletben nevesítésre kerülnek azok az intézmények, amelyek különböző szerződések, megállapodások (pl. feladat-ellátási megállapodás és vagyonkezelési szerződés) alapján használnak a korábban önkormányzati szakellátási feladat ellátásához önkormányzati vagyont. Ezen szerződések érvényességét nem érinti a tulajdonváltozás, azaz az állam jogutódként belép az önkormányzatok helyére a szerződésbe, a szerződött és átvételre nem kerülő szolgáltató pedig köteles a szerződés alapján a vállalt feladatot továbbra is ellátni.

A feladatok ellátását fedező önkormányzati vagyon biztosítása és védelme érdekében az átvétel időpontjáig a kötelezettségvállalások eljárási rendje külön szabályozást kap, a törvény rendelkezik az átvétel módjáról, az átadás-átvétel megtörténtéig elidegenítési és terhelési tilalomról.

A törvény előírja a felek együttműködési kötelezettségét, valamint biztosítja azt, hogy a fenntartóváltozás és a vagyonmozgás nem befolyásolja az átvett intézmény működését.

A 6. §-hoz

A törvény szabályozza a fenntartóváltozás miatt szükséges okirati átvezetések határidejét. A törvény az eljárás megkönnyítése érdekében széles körben díj- és illetékmentességet biztosít. A törvény értelmében a jogutódlás a törvény erejénél fogva következik be, ám erről a bíróság, hatóság kérelemre dönt az előtte folyamatban lévő eljárásban. A jogutód képviseletében eljáró kijelölt szerv a jogutódlás megállapításán túl vagy azzal egyidejűleg kérheti a bírósági, illetve a közigazgatási végrehajtás felfüggesztését is. A törvényben biztosított 3 hónapos határidő az átadás-átvételi eljárás zavarmentes lefolytathatóságát szolgálja.

A 7. §-hoz

Az általános jogutódlási szabálytól eltérően az Európai Unió támogatásával megvalósuló fejlesztésekre irányuló szerződésekben a települési önkormányzat jogutóda a fejlesztéssel érintett intézmény lesz.

A 8-9. §-hoz

Az átvételre kerülő egészségügyi intézményeihez kapcsolódó önkormányzat fizetési kötelezettségének átvételével együtt rendezi a törvény ezen kötelezettségek fedezetének biztosítását. Az adósságkezelés az ÁKK Zrt. feladata, míg az egyéb kötelezettségek fedezetét a kijelölt szerv költségvetésében kell biztosítani.

A 10-11. §-hoz

A törvény rendezi az önkormányzat állományában az egészségügyi intézmények irányításával, felügyeletével foglalkozó munkatársak továbbfoglalkoztatására vonatkozó szabályokat, valamint kötelezően előírja az átvett intézmények vezetésére pályáztatást.

-----STARTING---POINT---VEGE---

A 12. §-hoz

Felhatalmazó és záró rendelkezések.

A 13. §-hoz

A tulajdonosi jog gyakorlójának meghatározását rendező szakasz.

A 14. §-hoz

Hatályba léptető rendelkezések.

A 15. §-hoz

Sarkalatossági záradékot tartalmaz.

A 16. §-hoz

Az intézmények átvétele szükségessé teszi a helyi önkormányzatok címzett és céltámogatási rendszeréről szóló törvény módosítását. A módosítás megteremti a jogszabályok közötti koherenciát.

A 17-23. §-hoz

A kötelező egészségbiztosítás ellátásairól szóló 1997. évi LXXXIII. törvény módosítása szükséges annak érdekében, hogy a beutalási rend és a várólista rendszer átalakítására a szakellátási feladatok állam általi átvételét követően kerülhessen sor.

A 24-25. §-hoz

Az egészségügyről szóló 1997. évi CLIV. törvény módosításával rögzítésre kerülnek a szakellátási feladatok állam általi átvételéhez és a helyi önkormányzatok intézményműködtetési kötelezettségének megszűnéséhez kapcsolódó átmeneti és a vonatkozó törvényhelyek alkalmazását segítő szabályok.

A 26-34. §-hoz

Az egészségügyi ellátórendszer fejlesztéséről szóló 2006. évi CXXXII. törvény módosításával az egészségügyi szakellátási feladatok állam általi átvételére tekintettel kiegészítésre, illetve módosításra kerülnek a szakellátási felelősségi rendszer és a szakellátási kapacitások hatályos szabályai a folyamatos ellátás biztosítását garantáló rendelkezésekkel.

A 35. §-hoz

Rendezni kell a tulajdonosi jogok gyakorlását az NFA, az MNV Zrt. és a GYEMSZI között.

A 36-39. §-hoz

A szakellátási feladatok állam általi átvételére tekintettel módosításra kerül a szakellátási kapacitások és az ahhoz kapcsolódó ellátási területek felosztásának - a megyei önkormányzatok konszolidációjáról, a megyei önkormányzati intézmények és a Fővárosi Önkormányzat egyes egészségügyi intézményeinek átvételéről szóló 2011. évi CLIV. törvényben megállapított - határideje és szempontrendszere.

A 40-41. §-hoz

Az egyes egészségügyi tárgyú törvények módosításáról szóló 2011. évi CLXXVI. törvény módosításával összhangba kerül az egészségügyi ellátórendszer fejlesztéséről szóló 2006. évi CXXXII. törvény és a kötelező egészségbiztosítás ellátásairól szóló 1997. évi LXXXIII. törvény már kihirdetett, de még hatályba nem lépett módosításának hatálybalépése az e törvényben foglaltakkal.

A 42-43. §-hoz

A módosítást arra irányul, hogy azon korábbi intézményvezetők és gazdasági vezetők részére, akik pályázat alapján ismét elnyerik a megbízatást, ne kerüljön végkielégítés és szabadságmegváltás kifizetésre, hanem e juttatások az újonnan létesített jogviszony megszűnése, megszüntetése esetén kerüljenek elszámolásra. Ennek érdekében a korábbi jogviszonyban megszerzett végkielégítésre jogosító időt és ki nem adott szabadságot az új jogviszonyban kell tekintetbe venni. A rendelkezést az is indokolja, hogy az ilyen jellegű kifizetések egyébként az egyes gazdasági és pénzügyi tárgyú törvények megalkotásáról, illetve módosításáról szóló 2010. évi XC. törvény szerinti 98%-os különadó hatálya alá tartoznának.

A 44-54. §-hoz

A Gt. jelenleg hatályos 4. § (7) bekezdése szerint a nonprofit gazdasági társaság az egyesülési jogról, a közhasznú jogállásról, valamint a civil szervezetek működéséről és támogatásáról szóló törvény (a továbbiakban: Civil tv.) 32. § (2)-(4) bekezdéstől eltérően a létrejöttét követően is kezdeményezheti közhasznú jogállásának megállapítását. A Civil tv. 32. § (1) bekezdése szerint közhasznú szervezetté minősíthető a Magyarországon nyilvántartásba vett, létesítő okiratában megjelölt közfeladat teljesítésére irányuló közhasznú tevékenységet végző szervezet, amely a társadalom és az egyén közös szükségleteinek kielégítéséhez megfelelő erőforrással rendelkezik, továbbá melynek megfelelő társadalmi támogatottsága kimutatható.

A Civil tv. 32. § (2) szerint törvény az (1) bekezdéstől eltérően megállapíthatja valamely szervezet közhasznú jogállását.

A (3) bekezdés a közhasznú szervezetre vonatkozó törvényi előírásokat, a (4) bekezdés a megfelelő erőforrásra vonatkozó előírásokat, az (5) bekezdés pedig a megfelelő társadalmi támogatottságra vonatkozó előírásokat tartalmazza.

A Gt. 4. § (7) bekezdése tehát a nonprofit gazdasági társaságok esetében felmentést ad a közhasznú szervezetté minősítés feltételei alól. Ez a felmentés azonban nem teljes körű, mivel nem terjed ki a megfelelő társadalmi támogatottságra vonatkozó feltétel alóli mentesítésre.

A módosítás célja, hogy - az eredeti jogalkotói szándéknak is megfelelően - a Gt. 4. § (7) bekezdése a törvényben meghatározott időtartamra a Civil tv. szerinti valamennyi közhasznúsági feltétel tekintetében felmentést adjon a nonprofit gazdasági társaságok részére közhasznú jogállásuk megállapításakor.

A további módosítások az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény és más törvények közötti összhang megteremtése érdekében szükségesek. A rendelkezések változatlanul hagyása értelmezési problémákhoz vezet.

A 55-56. §-hoz

Az eljárási formák alkalmazhatósági határidejének eltolása.