2004. évi CXXII. törvény indokolása

a prémiumévek programról és a különleges foglalkoztatási állományról

-----STARTING---POINT---ALTALANOS--- 

A Kormány kiemelt célja az igazgatás hatékonyságának növelése és takarékosabbá tétele. Ezt a feladat-alapú közigazgatás megteremtésével, a változás-menedzsment közszférában való alkalmazásával kívánja elősegíteni, egyszerre biztosítva a rugalmas foglalkoztatási kereteket és a közszolgálati életpálya elismerését, elsődleges szempontként figyelembe véve a közszférából való fokozatos, méltányos kivonulás elősegítését, az érintettek létbiztonságának megteremtésével. Ennek keretében kerül sor a prémiumévek program meghirdetésére, illetve a különleges foglalkoztatási állomány jogintézményének bevezetésére.

A prémiumévek program az idősebb, nyugdíj előtt álló köztisztviselők, ügykezelők és közalkalmazottak számára nyújt gondoskodó lehetőséget a közszférából történő kivonulásra. A különleges foglalkoztatási állomány intézménye a fiatalabb, közszférát elhagyó munkavállalók számára kíván elegendő felkészülési időt biztosítani a versenyszférában való munkavállaláshoz.

-----STARTING---POINT---RESZLETES---

Az 1-2. §-hoz

A rendelkezések a törvény személyi és szervi hatályát, továbbá a használt fogalmak tartalmát határozzák meg.

A 3. §-hoz

A köztisztviselő, közalkalmazott, ügykezelő prémiumévek programban történő részvételének feltételei egyfelől a közszférában eltöltött időt és az életkort veszik figyelembe, másfelől a további foglalkoztatás ellehetetlenülését kívánják kompenzálni. Ugyanakkor fontos elem, hogy a programban való részvételre az egyéb feltételek teljesítése esetén is csak akkor kerülhet sor, ha az érintett személy azt saját akaratából választja.

A 4. §-hoz

A programban való részvétel során az érintett közszolgálati, illetőleg közalkalmazotti jogviszonyban áll, azonban annak feltételei eltérnek a köztisztviselők jogállásáról szóló 1992. évi XXIII. törvény (a továbbiakban: Ktv.), illetőleg a közalkalmazottak jogállásáról szóló 1992. évi XXXIII. törvény (a továbbiakban: Kjt.) általános szabályaiban megfogalmazottaktól. A lényeges eltérési pontok közé tartozik a jogviszony határozott idejűsége, megszűnésének jogcímei (ideértve egyfelől az elhelyezkedést, másfelől a nyugdíjjogosultságot; az öregségi nyugdíj szempontjából természetesen figyelembe veendő a korkedvezmény is), egy nem teljes munkakört feltételező, esetileg felmerülő feladatok ellátásának kötelezettsége, ezért cserében pedig - az időarányosság elvében foglaltaknál kedvezőbb, a korábbi díjazás 60%-ának megfelelő mértékű - juttatás, amely ezen időszak alatt egységesen megilleti a programban részt vevőt. A törvény rendezi az egyéb juttatásokra való jogosultsággal, továbbá a szabadsággal, betegszabadsággal összefüggő kérdéseket is. Amennyiben a programban részt vevő legkésőbb a program 24. hónapjára járó juttatásának kifizetését megelőzően a közszférába nem tartozó munkáltatóval létesít munkaviszonyt, plusz juttatás is megilleti.

Az 5. §-hoz

A prémiumévek programban való részvétel feltételeivel nem rendelkező köztisztviselők számára a törvény biztosítja az ún. különleges foglalkoztatási állományba kerülés lehetőségét. A különleges foglalkoztatási állományba kerülés célja, hogy megfelelő felkészülési időt biztosítson a versenyszférában történő munkavállaláshoz azon köztisztviselők esetében, akik legalább 10 év közszolgálati jogviszonyban töltött idővel rendelkeznek. A különleges foglalkoztatási állomány időtartama legfeljebb csupán 1 év lehet, és ezalatt a köztisztviselő a részmunkaidős munkavégzés mellett arra is kötelezettséget kell vállaljon, hogy külön jogszabályban meghatározottak szerint elhelyezkedését segítő munkaerőpiaci szolgáltatásokat vesz igénybe. Az egyéb feltételek megegyeznek a prémiumévek program feltételrendszerével.

A 6. §-hoz

A törvény rendelkezik arról, hogy a prémiumévek program fedezetét a központi költségvetés állja, és meghatározza ennek forrását is.

A törvény emellett tartalmazza a prémiumévek programban részt venni kívánó, a Kjt. hatálya alá tartozó munkáltató pályázata elbírálásakor figyelembe veendő főbb szempontokat.

-----STARTING---POINT---VEGE---

A 7. §-hoz

A törvény 2005. január 1-jén lép hatályba, a programba 2006. december 31-ig lehet belépni, mely alapján a támogatás folyósítása - a feltételekhez igazodóan - legkésőbb 2009. december 31-ig tarthat.

A törvény kedvező átmeneti szabályt fogalmaz meg azon érintettek számára, akik esetében a felmentésre a törvény hatálybalépését megelőzően kerülhet sor. Ebben az esetben is lehetővé teszi ugyanis a programba történő átlépésüket, választásuk szerint.

Ezen túlmenően a törvény felhatalmazásokat ad a szükséges végrehajtási jogszabályok megalkotására.

A 8-9. §-hoz

A törvény rendelkezéseivel összefüggésben szükséges megteremteni a kapcsolódási pontokat és az összhangot a közalkalmazotti, illetőleg közszolgálati jogviszonyra vonatkozó törvényekkel. E rendelkezések elsősorban a határozott időre szóló jogviszonyok feltételeit, valamint a jogviszony megszűnésének kérdéseit érintik.

A 10-11. §-hoz

A prémiumévek programban eltöltött idő társadalombiztosítási szempontból jogszerző időnek számít, de a kapott juttatást a nyugdíjalap kiszámításánál nem szükséges figyelembe venni, amennyiben így az érintettek számára kedvezőbb.

A juttatásban részesülőnek továbbá nem kell egyéni egészségbiztosítási járulékot sem fizetnie.

A 12. §-hoz

Tekintettel arra, hogy a törvény hatálya kiterjed a közszolgálati munkavállalókra is, a Munka Törvénykönyvének a 193/T. §-ában rendelkezni kell a programban résztvevő munkavállaló munkaviszonyának a megszűnéséről is.