1999. évi CXVII. törvény indokolása

az Észak-Atlanti Szerződés tagállamai közötti, fegyveres erőik jogállásáról szóló Megállapodáshoz történő csatlakozásról, a Megállapodás kihirdetéséről, valamint a Megállapodáshoz kapcsolódó egyes jogszabályok módosításáról

-----STARTING---POINT---ALTALANOS---

ÁLTALÁNOS INDOKOLÁS

A Magyar Köztársaság kiemelt külpolitikai célja az euro-atlanti integrációs szervezetekhez történő csatlakozás, melynek jelentős lépéseként a Magyar Köztársaság az Észak-atlanti Szerződés Szervezetének (NATO) tagjává vált. Az Országgyűlés az 1999. évi I. törvényben döntött a Magyar Köztársaságnak az Észak-atlanti Szerződéshez történő csatlakozásáról és a Szerződés szövegének kihirdetéséről.

A NATO csatlakozáshoz vezető folyamat részeként az ország több éven keresztül tapasztalatokat szerzett - a NATO békepartnerségi programjában való részvétel, az IFOR/SFOR feladatokban történő közreműködés és más tevékenységek formájában - a NATO országok fegyveres erőivel történő együttműködésben.

Az ország NATO tagállammá válásával hivatalosan is részesévé kell, hogy váljon a NATO jogi alapdokumentumainak, így a NATO-SOFA-nak, a NATO tagállamai közötti, fegyveres erőik jogállására vonatkozó, 1951. június 19-én, Londonban kelt Megállapodásnak is. Az Alkotmány 19. § (2) bekezdésének f) pontja alapján az Országgyűlés megköti a Magyar Köztársaság külkapcsolatai szempontjából kiemelkedő fontosságú nemzetközi szerződéseket, a 40/C. § (2) bekezdése szerint, a honvédelmet érintő nemzetközi szerződéseket törvényben kell megerősíteni és nyilvánosan kihirdetni.

A NATO-SOFA-ra vonatkozóan fentiek alapján törvény megalkotása szükséges. Ez egyrészt a megállapodás angol és magyar nyelvű hivatalos szövegének a kihirdetését, másrészt a végrehajtása szempontjából fontos pénzügyi és rendészeti tárgyú jogszabálymódosításokat illetve a további végrehajtást elősegítő rendelkezéseket tartalmazza. A létrejövő NATO-SOFA csomag tartalmazza mind a nemzetközi szerződést, mind a belső jogban megkívánt főbb módosításokat, azok a jogalkotási menetrendben egyszerűbben kezelhetők, s a gyakorlatban is egyidőben kezdődhet érvényesítésük.

-----STARTING---POINT---RESZLETES---

RÉSZLETES INDOKOLÁS

Az 1-2. §-hoz

A törvény 1-2. §-ai tartalmazzák a NATO-SOFA-hoz való csatlakozás kinyilvánítását, a Megállapodás hivatalos angol nyelvű szövegét és annak magyar nyelvű fordítását.

A húsz cikkből álló NATO-SOFA rendelkezéseinek kiindulópontja a Megállapodás II. Cikkében megfogalmazott azon kötelezettség, amely előírja a fogadó állam törvényeinek tiszteletben tartását. A NATO-SOFA részletes rendelkezéseket tartalmaz az egymás területén tartózkodó fegyveres erők és tagjaik (részben azok családtagjai) jogállására vonatkozóan. Főbb szabályozási területei idegenrendészeti, büntető és polgári joghatósággal, valamint kártérítési eljárással kapcsolatos, továbbá vám, adó és illeték kérdésekre terjednek ki, alapvetően nem térnek el a magyar jogi szabályozástól, illetve gyakorlattól, összhangban állnak annak alapelveivel.

Az alkalmazás ötéves tapasztalatai azt mutatják, hogy elérkezett a SOFA - több jogterületet érintő belső jogszabály-módosítások segítségével történő - teljes körű alkalmazásának időszaka.

A 3. §-hoz

A NATO-SOFA VIII. Cikke 2. pontjának f) alpontja a Szerződő Felek nem katonai használatú állami, saját területen található tulajdonában okozott kár esetén országonként meghatározza azokat az összegeket, amelyeknél kisebb összegű kár keletkezésekor mindegyik Fél köteles a kártérítési igényéről lemondani. Ez az ún. önrész az Észak-atlanti Tanács döntése alapján 176.300 Ft (500 brit fontnak megfelelő összeg). A törvény 3. §-a erre utaló rendelkezést tartalmaz.

A 4. §-hoz

A törvény az Itv. módosításával teljes személyes illetékmentességben részesíti az Észak-atlanti Szerződés (a továbbiakban: Szerződés) Szervezetét. A széleskörű mentesség kiterjed a Szerződés Szervezete magyarországi - egyébként illetékköteles - vagyonszerzéseire, valamint az általuk kezdeményezett bírósági és államigazgatási eljárásokra. A Szerződés tagállamainak és a Békepartnerségben részt vevő más tagállamok fegyveres erőit - ide értve az említett fegyveres erők alkalmazásában álló nem magyar állampolgárságú, hivatásos szolgálatban lévő és polgári állományú tagjait - személyes illetékmentesség csak azon illetékügyekben illeti meg, amelyeket kizárólag szolgálati kötelezettségükkel összefüggésben kezdeményeznek.

Az 5. §-hoz

A Javaslat a Htv. módosításával valamennyi helyi adó alól mentesíti a Szerződés Szervezetét, mely az adómentességnek megfelelően mentesül az esetlegesen tulajdonában álló épületek, telkek, az általa foglalkoztatott személyek és az általa folytatott tevékenység adóztatása alól. A Htv. biztosítja, hogy a kizárólag szolgálati kötelezettség céljából itt tartózkodó NATO tagállamok, illetőleg a Békepartnerségben részt vevő más államok fegyveres erői tagjainak, a fegyveres erők alkalmazásában álló polgári személyeknek ne kelljen a lakásbérleti jog után magánszemélyek kommunális adóját és a tartózkodás után kivethető idegenforgalmi adót megfizetni. A mentesség azonban nem illeti meg azon személyeket, akik egyébként magyar állampolgárok. Nem terjed ki a mentesség arra az esetre, ha ezen magánszemélyek Magyarországon lakást, nem lakás céljára szolgáló épületet, telket vásárolnak vagy gazdasági tevékenységet végeznek.

A 6. §-hoz

A törvénynek a Gjt-re vonatkozó módosítása a belföldi gépjárművek adója alól mentesíti a Szerződés Szervezetét, valamint a NATO tagállamok, illetve a Békepartnerségben részt vevő más államok Magyarországon tartózkodó fegyveres erőinek, továbbá ezen fegyveres erők alkalmazásában álló polgári állomány tagjainak tulajdonában álló gépjárműveket. A törvény szerinti mentesség a magánszemélyeket csak akkor illeti meg, ha azok nem magyar állampolgárok. Mentesség illeti meg ezen szervek, személyek üzemeltetésében lévő, külföldi rendszámú szolgálati gépjárműveket a külföldön nyilvántartott gépjárművek adója alól.

A 7. §-hoz

A Szerződés tagállamainak és az 1995. évi LXVII. törvényben kihirdetett Békepartnerség más részt vevő államainak Magyarországon tartózkodó fegyveres erői és polgári állománya szolgálati járműveinek, légi járműveinek és hajóinak üzemanyag-, olaj- és kenőanyag-ellátása céljából végzett termékértékesítés - a Megállapodás XI. Cikke 11. pontjának végrehajtása érdekében - az áfa-törvény alkalmazásában a nemzetközi közlekedéshez és a termékek nemzetközi forgalmához közvetlenül kapcsolódó termékértékesítésnek minősül. Ezáltal ezek az értékesítések a nulla százalékos adómérték alá tartoznak.

A 8. §-hoz

A vámjogról, a vámeljárásról, valamint a vámigazgatásról szóló 1995. évi C. törvény (a továbbiakban: Vtv.) 9. § módosításának célja a vámteher biztosítási kötelezettség alóli mentesítés, amelynek indoka döntően az ideiglenes behozatal igénybevételének tehermentesítése a Megállapodás XI. Cikkének 2. alpontja alapján. A Vtv. hatályos rendelkezései ugyanis ideiglenes behozatali eljárásban történő vámkezelésekhez vámbiztosíték nyújtását írják elő. Ez bizonyos pénzeszközök lekötését jelenti, amely alól a NATO-val kapcsolatos behozatal mentesítése indokolt. Ennek végrehajtását szolgálja a tervezett módosítás, amellyel valamennyi eljárásra vonatkozóan egy újabb vámbiztosíték alóli mentességi jogcím kerül beiktatásra, a NATO speciális szerepének és érdekeinek védelme érdekében. A Megállapodás XI. Cikke 10. pontjában rögzített „különleges elbánás” kifejezés vámjogi szempontból a határon történő ellenőrző vizsgálat során nyújtott elsőbbséget, a soron kívüli vámkezelés biztosítását, valamint az áruvizsgálat alóli mentesítést jelenti, amelyeket a Javaslat 8. §-ának (2)-(4) bekezdései rendezik. A Megállapodás XI. Cikkében rögzített vámmentes jogcímek érvényesíthetőségének elegendő alapot szolgáltat a hatályos Vtv. 109. §-a, amelynek (6) bekezdése még a Megállapodás XII. Cikkében foglalt elidegenítési tilalom szabályát is rögzíti.

A 9-11. §-hoz

Főleg idegenrendészeti tárgyú törvénymódosításokra és rendeletalkotásra vonatkozó szabályok találhatók a törvényben, amelyek az érintett külföldi állomány beléptetését és az országban tartózkodását egyszerűsítik.

A 12-14. §-hoz

Az 1995. évi CII. törvény 5. §-ához hasonló előírás szerint: a NATO-SOFA-ban foglaltak végrehajtásáról, valamint ennek érdekében a szükséges nemzetközi szerződések megkötéséről, illetve azok kezdeményezéséről a Kormány gondoskodik. A további szabályozás céljából a törvény a Kormány és az érintett miniszterek számára felhatalmazásokat is tartalmaz.

A 15. §-hoz

A NATO-SOFA hosszú távra rendezi a hazánkban tartózkodó külföldi, illetve külföldön tartózkodó saját fegyveres erők és tagjaik jogállását, alapját, jogi keretét képezi későbbi részmegállapodások megkötésének. Fentiekre tekintettel indokolt az a garanciális rendelkezés, hogy a Megállapodás, valamint a PfP-SOFA Megállapodás végrehajtásáról a Kormány az Országgyűlés illetékes bizottságait évente tájékoztassa.

A 16. §-hoz

A NATO-SOFA XVIII. és XX. Cikke tartalmazza a csatlakozási eljárás rendjét. Az Észak-atlanti Tanács meghívása és a csatlakozáshoz szükséges belső jogi eljárás után a csatlakozási okiratot az Amerikai Egyesült Államok Kormányánál kell letétbe helyezni, a NATO-SOFA 30 nappal ezt követően lép Magyarországon hatályba, és a végrehajtását szolgáló különböző törvénymódosítások hatályba lépése is ezen időponthoz igazodik. Ennek megfelelő szövegezés található a törvényben, kiegészítve az 1995. évi CII. tv. 6. §-ának (kötelezettség a PfP-SOFA végrehajtásáról szóló jelentésre) egyidejű törlésével, és más kisebb jogszabály módosításokkal.