2005. évi XI. törvény indokolása

a közúti közlekedésről szóló 1988. évi I. törvény módosításáról

-----STARTING---POINT---ALTALANOS--- 

Az AETR Megállapodáshoz és a Tanács 3820/85/EGK rendeletéhez kapcsolódó, az Európai Parlament és a Tanács 2002/15/EK irányelve a gépjárművezetők vezetési- és pihenőidejének meghatározására tartalmaz rendelkezéseket, amelyeket hazánknak 2005. március hó 23-áig hazai jogrendbe kell illesztenie, a Munka Törvénykönyvében foglalt rendelkezésekkel történő megfelelő összhang megteremtése mellett.

Az Európai Parlament és a Tanács 2002/15/EK irányelve egyes rendelkezéseinek egységes értelmezése céljából - a tagállamok szakértőinek részvételével - Brüsszelben 2004. november 26-án az irányelv nemzeti jogba történő ültetésével kapcsolatosan egyeztető megbeszélésre került sor. Az Európai Bizottság állást foglalt az irányelv egyes rendelkezéseinek értelmezése tárgyában.

A gépjárművezetők vezetési- és pihenőidejére vonatkozó, a Tanács 3820/85/EGK rendeletével meghatározott szabályok megtartásának ellenőrzésére szolgáló ellenőrző eszköz, a menetíró készülék tekintetében jelentős változást vezetett be a Tanács 3821/85/EGK rendeletét módosító, a Tanács 2135/98/EK rendelete, valamint a Tanács 1360/2002/EK rendelete.

A menetíró készülékek új generációját jelentő ún. digitális tachográfok bevezetéséhez kapcsolódóan tagállami szintű szabályozásban kell meghatározni a vezetők, a beépítő műhelyek, a jármű üzemeltetők és az ellenőrök számára történő digitális tachográf kártya kibocsátásáért és nyilvántartásáért felelős intézményt, valamint a nemzeti végrehajtás feladatai részletes szabályainak jogszabályban történő meghatározására fel kell hatalmazni a közlekedésért felelős minisztert.

Az adatvédelmi biztos hivatalból vizsgálta az Állami Autópálya Kezelő Rt. (a továbbiakban: ÁAK Rt.) matrica ellenőrzéssel kapcsolatos adatkezelési gyakorlatát, és észrevételezte, hogy a hatályos közúti közlekedésről szóló 1988. évi I. törvény alapján az ÁAK Rt. a koncessziós formában működtetett M5 autópályán a matrica ellenőrzéssel összefüggésben nem végezhetne adatkezelést, ezért ezen ellenőrzési tevékenység további folytatásához szükségessé válik a törvény egyes rendelkezéseinek módosítása.

Az Alkotmánybíróság 52/2004. (XII. 10.) AB határozatával 2005. június 30. napjával megsemmisítette a közúti járművezetők képzésről, vizsgáztatásáról és szakképesítéséről szóló 20/1992. (VII. 21.) KHVM rendelet 16. §-ának (4) bekezdését, 20. §-ának (5) bekezdését és 21. §-ának (4) bekezdését.

Ezek a rendelkezések a közúti járművezetők képzésében résztvevő szakoktatók, iskolavezetők és vizsgabiztosok hatósági névjegyzékből való törlésére vonatkoznak. Az AB indokolása szerint a megnevezett tevékenységek gyakorlói a névjegyzékből való törléssel a foglakozáshoz való jogukat veszítik el. E jognak a korlátozása az AB megállapítása szerint csak törvényi szabályozás keretében valósítható meg. Ennek érdekében új rendelkezéssel kell kiegészíteni a Kkt. 18. §-át és 47. §-át.

-----STARTING---POINT---RESZLETES---

Az 1. §-hoz és a 7. §-hoz

Az Alkotmánybíróság 52/2004. (XII. 10.) AB határozatával 2005. június 30. napjával megsemmisítette a közúti járművezetők képzésről, vizsgáztatásáról és szakképesítéséről szóló 20/1992. (VII. 21.) KHVM rendelet 16. § (4) bekezdését, 20. § (5) bekezdését és a 21. § (4) bekezdését.

Ezek a rendelkezések a közúti járművezetők képzésében résztvevő szakoktatók, iskolavezetők és vizsgabiztosok hatósági névjegyzékből való törlésére vonatkoznak. Az AB indokolása szerint a megnevezett tevékenységek gyakorlói a névjegyzékből való törléssel a foglakozáshoz való jogukat veszítik el. E jognak a korlátozása az AB megállapítása szerint csak törvényi szabályozás keretében valósítható meg. Ennek érdekében új rendelkezéssel kell kiegészíteni a Kkt. 18. §-át és 47. §-át.

A hivatkozott KHVM rendelet helyébe lépő - 2005. június 30-ig hatályba lépő - GKM rendelet előkészítése folyamatban van.

A 2. §-hoz

Az AETR Megállapodás és a Tanács 3820/85/EGK rendelete, valamint a hozzájuk kapcsolódó, az Európai Parlament és a Tanács 2002/15/EK irányelve a gépjárművezetők, utazó munkavállalók vezetési- és pihenőidejéről rendelkezik. A 2002/15/EK irányelv rendelkezéseit 2005. március 23. napjától hazánknak is alkalmazni kell. E közösségi rendelkezéseken alapuló ágazati szabályozás érinti a Munka Törvénykönyvéről szóló 1992. évi XXII. törvény rendelkezéseit is. E törvény 117/A. §-ának (3) bekezdése a munka- és pihenőidő tekintetében ágazati szabályozás megalkotását teszi lehetővé. Erre alapozottan - a hivatkozott közösségi rendelkezések hazai alkalmazhatósága érdekében - a gépjárművezetők munka- és pihenő idejének meghatározására a Kkt.-t új 18/A.-18/J. §-okkal kell kiegészíteni.

Az EU állásfoglalás összefoglalása:

I.

Az irányelv hatálya a 3820/85/EGK rendelet, illetve az AETR Megállapodás hatálya alá tartozó közúti fuvarozásban résztvevő vállalkozások által foglalkoztatott utazó munkavállalókra terjed ki, ezzel szemben az irányelvet harmonizáló hazai jogszabály rendelkezéseit a 3820/85/EGK rendelet, illetve az AETR Megállapodás hatálya alá tartozó munkát végző munkavállalókra kívánjuk kiterjeszteni. A Bizottság tájékoztatása szerint ez a jogi megoldás elfogadható, az irányelv rendelkezésével összeegyeztethető.

II.

A Bizottság jogi álláspontja szerint - a korábbi általánosan elterjedt nézettel szemben - a hazai fogalmak szerinti „határvárakozás” munkaidőnek minősül. A Bizottság az irányelvek azon rendelkezését, hogy a határvárakozás nem munkaidőnek, hanem rendelkezésre állási időnek minősül, úgy értelmezi, hogy az irányelv értelmezésekor „határvárakozáson” csak a határon rendelkezésre állással eltöltött időt kell tekinteni, tehát a határon vagy annak közelében munkával töltött időt nem.

A Bizottság előadta továbbá, hogy álláspontja szerint az irányelv értelmezésekor a közlekedési korlátozásokon a „kamionstop” intézményét kell érteni.

Szintén elhangzott, hogy a Bizottság álláspontja szerint minden olyan idő, amelyet a gépkocsivezető a gépkocsiban köteles tölteni, még ha munkavégzési kötelezettség nem is terheli, munkaidőnek minősül.

III.

A Bizottság megerősítette, hogy éjszakai időszaknak a 00.00 és 07.00 óra közötti legalább négy órás időszak minősül, amelynek pontos időtartamát a tagállamok nemzeti jogszabályaikban határozzák meg. Tisztázásra került továbbá, hogy az éjszakai munkavégzésre vonatkozó szabályok abban az esetben is alkalmazandóak, ha a munkavégzésnek csak egy töredéke esik az éjszakai időszakra.

IV.

A Bizottság tájékoztatása szerint a munkaidőnek minősülő tevékenységek felsorolását nem tervezik további elemekkel bővíteni.

A jövőre nézve lényeges, hogy a Bizottság álláspontja szerint a gépkocsivezető „önfoglalkoztatóvá” minősítésének minimális feltétele, hogy az általa vezetett gépkocsi a tulajdonában álljon. Ezt kiegészítendő egyes tagállamok részéről elhangzott, hogy a lízing is elfogadható. (A magyar jog ismeri a „gépkocsi üzemben tartója” kategóriát, amely ebben az esetben alkalmazható.)

A 3. §-hoz és a 6. §-hoz

Az autópályák használatának díjáról szóló 26/2004. (III. 11.) GKM rendelet 1. §-ának (1) bekezdése szerint az M1, az M3, az M30 és az M7 autópálya, továbbá - a kezelő és az Állami Autópálya Kezelő Részvénytársaság közötti megállapodás alapján - az M5 autópálya használatáért - a (2) bekezdésben foglalt kivétellel - díjat, továbbá a díjfizetés elmaradása esetén pótdíjat kell fizetni, amelyet az ÁAK Rt. szed be. Ez a jogszabályhely tehát feljogosítja az ÁAK Rt.-t díj és pótdíj beszedésére. Figyelemmel kell lenni arra is, hogy a közeljövőben további koncessziós formában megépült autópályákat helyeznek forgalomba, ahol a matricás rendszerű díjszedést - megállapodás alapján - az ÁAK Rt. fogja végezni. A díj és pótdíj beszedése azonban személyes adatok kezelésével jár, amelyre az ÁAK Rt. a személyes adatok védelméről és a közérdekű adatok nyilvánosságáról szóló 1992. évi LXIII. törvény alapján 3. §-ának. (1) bekezdésében rögzítettek szerint, törvényi felhatalmazás, vagyis a Kkt. 33. §-ának (2) bekezdése alapján jogosult.

A jelenlegi törvényi szabályozás értelmében az M5 autópályát kezelő AKA Alföld Koncessziós Autópálya Rt. (a továbbiakban: AKA) koncessziós társaság - illetve a későbbiekben más autópályákon más koncessziós társaság - azonban nem szedhet be az autópálya-használat után járó díjat és pótdíjat, és a Kkt. 33. §-ának (2) bekezdés alapján az adatkezeléshez szükséges törvényi felhatalmazással sem rendelkezik. Így az AKA koncessziós társaság, mint az M5 autópálya kezelője, nem minősül adatkezelőnek, és ennek megfelelően - ha nem adatkezelő - nem adhat megbízást az ÁAK Rt. részére adatfeldolgozásra. Ugyanakkor az AKA által kezelt M5 autópályán a 26/2004. (III. 11.) GKM rendelet 1. §-ának (1) bekezdése értelmében az ÁAK Rt. csak a kezelővel kötött megállapodás alapján jogosult az autópálya használatért díjat, illetve a díjfizetés elmulasztása esetén pótdíjat beszedni. A Kormány által jóváhagyott elvek alapján a PM egyetértésével GKM rendelettel kell szabályozni, hogy a megállapodás alapján beszedett díjak és pótdíjak kit illetnek meg.

Tekintettel a fentiekre, annak érdekében, hogy az M5 autópályán az erre jogszabályilag feljogosított ÁAK Rt. az úthasználatért díjat, illetve a díjfizetés elmulasztása esetén pótdíjat szedhessen be, és az ehhez szükséges adatellenőrzést az AKA Rt. megbízásából elvégezhesse, szükséges a Kkt. 33. §-a (2) bekezdésének és 45. § -a (5) bekezdésének módosítása.

A 4. §-hoz

A törvény 44. §-ában szabályozott ellenőrzéseket végző hatóságok köre kibővül a határőrséggel, tekintettel arra, hogy a vámhatóságok csak az Európai Unió külső határán végeznek ellenőrzést, a belső határos (szlovén, osztrák, szlovák viszonylatú) átkelőhelyeken nem tartózkodnak állandóan, így ezeken az átkelőhelyeken a határőrség részvételével biztosítható az ellenőrzés.

Az 5. §-hoz és a 8. §-hoz

A gépjárművezetők vezetési- és pihenőidejéről szóló 3820/85/EGK rendeletben meghatározott szabályok betartásának ellenőrzésére szolgáló ellenőrző eszköz, a menetíró készülék tekintetében jelentős változást vezetett be a Tanács 3821/85/EGK rendeletét módosító, a Tanács 2135/98/EK, valamint a Tanács 1360/2002/EK rendelete. E közösségi jogszabályok nemzeti végrehajtása szükségessé teszi, hogy a digitális tachográf kártyák kibocsátásáért és nyilvántartásáért felelős intézmény kerüljön kijelölésre, amely felelős egyben az ellenőrző hatóságok szakmai tevékenységének koordinálásáért is, valamint elvégzi a nemzetközi szintű ellenőrzési, adatszolgáltatási feladatokat is. A közlekedési ágazatban tevékenységet végző vállalkozások, valamint a gépjárművezetők és járműveik alkalmassági feltételeiért felelős közlekedési hatóság kijelölése indokolt e feladatra.

Ez összhangban áll a szakmai tartalmában közel azonos szabályozást tartalmazó - a nemzetközi közúti fuvarozást végző járművek személyzetének munkájáról szóló - Európai Megállapodás (AETR) kihirdetéséről szóló 2001. évi IX. törvény, valamint annak végrehajtásáról rendelkező, a nemzetközi közúti fuvarozást végző egyes járművek személyzetének vezetési és pihenőidejének ellenőrzéséről szóló 54/2001. (IV. 10.) Korm. rendeletben meghatározott feladat felosztással is.

Tekintettel arra, hogy a menetíró készülékek új generációját jelentő ún. digitális tachográfok bevezetéséhez tartozóan tagállami szintű szabályozásban kell meghatározni a nemzeti végrehajtás részletes szabályait, ezért a szabályozás kiadására a szakterületért felelős közlekedési miniszter felhatalmazása indokolt. Az ismertetett körülmények miatt a Kkt.-t új 44/A. §-sal kell kiegészíteni és módosítani kell a Kkt. 48. §-ának (3) bekezdés b) pontjának 19. alpontja rendelkezését.

A Kkt. 33. §-ának (2) bekezdésében meghatározott jogalkotási lehetőséget a felhatalmazó rendelkezések között a 48. § (3) bekezdésének új g) pontjaként fel kell tüntetni.

-----STARTING---POINT---VEGE---