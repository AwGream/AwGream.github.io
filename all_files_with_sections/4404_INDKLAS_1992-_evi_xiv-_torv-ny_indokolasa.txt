1992. évi XIV. törvény indokolása

a Magyar Köztársaság 1992. évi költségvetéséről és az államháztartás vitelének 1992. évi szabályairól szóló 1991. évi XCI. törvény 1. sz. mellékletének pontosításáról

Indokolás

A Magyar Köztársaság 1992. évi költségvetéséről és az államháztartás vitelének 1992. évi szabályairól szóló 1991. évi XCI. törvény (a továbbiakban: költségvetési törvény) kéziratának és az Országgyűlés ülései hivatalos jegyzőkönyveinek összevetése során megállapítást nyert, hogy a költségvetési törvény 1. számú mellékletének kihirdetett szövege több tekintetben pontatlan. Az 1. számú melléklet kihirdetett szövege a tárgyalt esetekben nem tükrözi pontosan az Országgyűlés döntését, minthogy az Országgyűlés vitája során elhangzott olyan módosítási javaslatokat tartalmaz, amelyek megszavazása ellentmondásosan történt, illetőleg elmaradt.

A Javaslat 1. §-ában foglalt rendelkezések a pontatlanul megjelent rendelkezések helyes, az eredeti költségvetési törvényjavaslatot módosító képviselői és országgyűlési bizottsági javaslatoknak, a Kormány által támogatott összegét és az Országgyűlés ülésének elfogadásra javasolt szövegét tartalmazzák.

A Javaslat 1. §-ában meghatározott rendelkezések elfogadásával megszűnik a költségvetési törvény 1. számú mellékletének kihirdetett szövegében foglalt részletek és a költségvetési törvény 1. §-ában meghatározott kiadási főösszeg között jelenleg fennálló összhanghiány. A Magyar Közlönyben megjelent helyreigazítás nyomán ugyanis a részletek összegezése alapján a kiadások összege 2.079,4 millió forinttal kisebb a kiadási főösszegnél. A Javaslat 1. §-a alapján végrehajtott pontosítások eredményeként a kiadások 2,016 millió forinttal megnövekednek. A Javaslat 2. §-ának rendelkezése szerint a különbség az általános tartalék mértékének 63,4 millió forinttal történő emelését szolgálja. Így a költségvetés általános tartaléka 5,063,4 millió forint lesz. Az 1. § és a 2. §-ban foglalt intézkedésekkel a kiadási főösszeg a részletek összegezését követően is egyezik a költségvetési törvény 1. §-a (2) bekezdésében meghatározott összeggel.

A 3. § értelmében a Javaslat a kihirdetése napján lép hatályba; rendelkezéseit 1992. január 1. napjától - tehát a költségvetési törvény hatálybalépésétől kezdődően - kell alkalmazni. Ez a rendelkezés összhangban áll a jogalkotásról szóló 1987. évi XI. törvényben foglaltakkal, minthogy a Javaslatban foglalt pontosítások nem tartalmaznak visszamenőleges hatályú kötelezettséget.