2010. évi CLXX. törvény indokolása

egyes nyugdíjbiztosítási tárgyú és más kapcsolódó törvények módosításáról

-----STARTING---POINT---ALTALANOS--- 

Az egyes nyugdíjbiztosítási tárgyú és más kapcsolódó törvények módosításáról szóló törvény a társadalombiztosítási nyugellátásról szóló 1997. évi LXXXI. törvény (a továbbiakban: Tny.), a rehabilitációs járadékról szóló 2007. évi LXXXIV. törvény (a továbbiakban: Rjtv.), a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.), valamint egyes kapcsolódó törvények módosítását tartalmazza.

A törvény legfontosabb célja a hosszú munkaviszonnyal rendelkező nők nyugdíjkedvezményének megteremtése, a nők kettős - családi és munkahelyi - szerepvállalásának, a családi helytállás mellett elért hosszú munkaviszonyának elismerése. A nyugdíjkedvezmény a fiatalabb korban megadott nyugdíjazási lehetőség révén elősegíti az érintett nők további családi szerepvállalását, ezáltal a fiatalabb gyermekes anyák munkaerő-piaci részvételi feltételei is javulhatnak.

A módosítások növelik a nyugdíjbiztosítási nyilvántartás megbízhatóságát, az adatok közlésével, kijavításával és ellenőrzésével kapcsolatos rendelkezések elősegítik a biztosítottak jogainak gyakorlását, az életpálya tervezését és a nyugdíjtudatosságot. Mivel az előző években nem történtek meg a szükséges előkészületek a korkedvezmény átalakítása terén, a törvény meghosszabbítja a jelenleg használt munkaköri lista alkalmazhatóságát.

A törvény megakadályozza, hogy a saját jogú nyugdíj mellett rövidebb ideig munkát vállalók befizetett nyugdíjjárulékai elvesszenek, és alkalmazhatóbbá, életszerűbbé teszi a rehabilitációs járadékra vonatkozó szabályokat.

A törvény több rendelkezést érthetőbbé, áttekinthetőbbé, életszerűvé tesz, egyszerűsít és olcsóbbá tesz egyes eljárási cselekményeket. Ezt segíti, hogy a fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló törvény úgy módosítja a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 13. § (2) bekezdését, hogy lehetővé teszi az általános eljárási szabályoktól való eltérést a társadalombiztosítási ellátásokkal kapcsolatos eljárásokban.

-----STARTING---POINT---RESZLETES---

Az 1. §-hoz

A törvény szabályozza a hosszú munkaviszonnyal rendelkező nők kedvezményes nyugdíjba vonulását. A kedvezményes konstrukció alapja a nők munkaviszonyban (továbbá közalkalmazotti, közszolgálati, kormánytisztviselői jogviszonyban stb.), egyéni vagy társas vállalkozóként, illetve más kereső tevékenységgel eltöltött hosszú életpályája, és a nők kettős, családi és munkahelyi szerepvállalásának elismerése érdekében a gyermekneveléssel összefüggő időszakok (terhességi gyermekágyi segély, gyermekgondozási díj, gyermekgondozási segély, gyermeknevelési támogatás ideje) beszámítása. Az a nő, aki az említett kereső tevékenységgel és a gyermekneveléssel összesen legalább 40 év jogosultsági időt szerzett, az életkorától függetlenül nyugdíjba vonulhat. Annak érdekében, hogy a munkában töltött idő meghatározó jellege ne csökkenjen, a kedvezmény igénybevételének további feltétele a minimum 32 év kereső tevékenységgel szerzett jogosultsági idő. A szabályozás más szolgálati időt, mint pl. a tanulmányi időt, a munkanélküli ellátást és a megállapodás alapján fizetett nyugdíjjárulékot a kedvezményre való jogosultság szempontjából nem veszi figyelembe. A nyugdíj igénybevételekor az általános szabályoknak megfelelően meg kell szüntetni a biztosítással járó jogviszonyt.

A kedvezményre jogosultak nyugdíjának összegét az általános szabályok szerint kell kiszámítani, vagyis a nyugdíjszámítás során már minden szolgálati időt figyelembe kell venni. A kedvezmény a nyugdíj csökkentése nélkül jár, a feltételnek eleget tevő jogosultak a hatályos nyugdíj-megállapítási szabályok szerinti teljes összegű öregségi nyugdíjat kapnak. A módosítás további kedvezményt jelent az érintett nők számára, a jelenlegi előrehozott, csökkentett összegű előrehozott nyugdíjkonstrukciók továbbra is igénybe vehetők.

A módosítás nagycsaládosok esetén további kedvezményt teremt azáltal, hogy öt vagy több gyermek esetén csökken az a jogosultsági idő, amelyet kereső tevékenységgel lehet csak megszerezni.

A 2. §-hoz

A hatályos szabályok szerint, ha a saját jogú nyugdíjas dolgozik, 365 nap szolgálati időt kell szereznie ahhoz, hogy a munkája után fizetett nyugdíjjárulék után nyugdíjnövelést kapjon. Ha a munkalehetőség megszűnése miatt ez nem, vagy csak sok év elteltével sikerül, a nyugdíjas a növeléstől elesik, illetve azt évekkel később kapja meg. A módosítás szerint, ha a saját jogú nyugdíjas kereső tevékenységet folytat, a növelés a következő évben attól függetlenül kérhető, hogy hány napot dolgozott. A számítás módja csak annyiban változik, hogy mivel a növelést a bruttó jövedelemből számolják, a korábban elért kereseteket a bruttó átlagkereset növekedése alapján kell valorizálni abban az esetben, ha valaki csak több év elteltével kéri a nyugdíja növelését.

A törvény rögzíti azt a jelenleg hatályos rendelkezésekből is következő és alkalmazott szabályt is, miszerint ha a rokkantsági, baleseti rokkantsági nyugdíj vagy a rehabilitációs járadék megszűnik, és később a jogosultnak ismételten saját jogú nyugdíjat állapítanak meg, a korábbi nyugdíj mellett végzett kereső tevékenységet nem szolgálati időként, hanem növelésre jogosító tényezőként kell figyelembe venni, a növelésre szerzett jogosultság így nem vész el.

A 3. §-hoz

A Tny. 62. §-ának jelenleg hatályos (5) bekezdése alapján nehezen hajtható végre a novemberi egyösszegű kifizetés beépítése a januári nyugdíjba. A szabályok - a jogalkotói céllal ellentétben - az év közben megszűnt, majd újra megállapított nyugdíjak esetében alacsonyabb összegű ellátást eredményeznek, mintha novemberben nyugdíjemelésre került volna sor. A módosítás szerint ezért a nyugdíj összegét januárban először az előző év novemberében teljesített egyösszegű kifizetés alapjául szolgáló százalékos mérték egytizenkettedével kell megemelni. Az így kapott összeget kell a januári emelés mértékével emelni.

A 4. §-hoz

Noha a Tny. 6. § (1) bekezdése értelmében az Rjtv.-ben szabályozott rehabilitációs járadék társadalombiztosítási nyugellátásnak minősül, az 50%-os mértékű egészségkárosodást elérő, de rehabilitálható személyek, akik egyéb feltételek teljesítése esetén rehabilitációs járadékra volnának jogosultak, a szolgálati idő feltételek nem teljesítése esetén jelenleg méltányosságból sem kaphatnak ellátást, míg a nem rehabilitálható személyek kivételes nyugellátásban részesülhetnek. A módosítás eredményeként lehetővé válik, hogy különös méltánylást érdemlő körülmények fennállása esetén azok is részesülhessenek rehabilitációs járadékban, akik az ellátás megállapításához szükséges szolgálati idővel nem rendelkeznek. Tekintettel arra, hogy a kivételes rehabilitációs járadékban részesülő személy is igénybe veheti a komplex intézményes rehabilitáció keretében nyújtott szolgáltatásokat, elhelyezkedési kilátásai jelentősen javulnak, és a folyósítás ideje alatt szolgálati időt is szerez.

A kivételes méltányosság gyakorlásával engedélyezett nyugellátás összege nem a nyugdíj összegének megállapítására vonatkozó szabályok alapján történik. Ezért a törvény egyértelművé teszi, hogy nem befolyásolja a kivételes nyugellátás összegét a magán-nyugdíjpénztári tagság fennállása.

A Tny. 95. § (4) bekezdése értelmében a kivételes nyugellátás, a kivételes nyugellátás-emelés és az egyszeri segély ügyében hozott határozattal szemben jogorvoslatnak nincs helye, a határozat kézbesítésének időpontjához jogkövetkezmény nem fűződik. Egyszerűsíti és olcsóbbá teszi az eljárást, ha ezekben az ügyekben csak egyszerűsített döntést kell hozni, és azokat nem kell hivatalos iratként kézbesíteni.

Az 5. §-hoz

A törvény a biztosított számára lehetővé teszi, hogy életkorára tekintet nélkül - ne csupán az öregségi nyugdíjkorhatár elérését megelőző tíz éven belül - kérje szolgálati idejének, korkedvezményes idejének, és egyéb, jogszabályban meghatározott, foglalkozáshoz kapcsolódó kedvezményre jogosító idejének határozattal történő elismerését. A módosítás összefügg a nők kedvezményes nyugdíjba vonulási lehetőségével is, mert elősegíti, hogy az érintettek mielőbb pontos információt szerezhessenek az elért szolgálati idejük hosszáról. A rendelkezés a nyugdíjtudatosságot és az életpálya tervezését is elősegíti.

A 6. §-hoz

Nyugdíjbiztosítási ügyekben a belföldi jogsegély számos esetben adatkérésből áll. Sok adat, irat azonban nem áll rendelkezésre elektronikus formában, fel kell kutatni az eredeti iratot, sőt szükség lehet iratok újbóli beszerzésére is. Az elektronizált adatokhoz valamennyi nyugdíjbiztosítási igazgatási szerv hozzáfér, ott jogsegélyre nincs szükség. Egyéb esetben a Ket.-ben a belföldi jogsegélyre meghatározott határidők a feladatok végrehajtását nem teszik lehetővé. A törvény ezért általánosságban tizenöt munkanapra emeli a jogsegély határidejét, míg a szervnél rendelkezésre nem álló iratok esetében ellenőrzés megtartását írja elő huszonkét munkanapon belül.

A 7. §-hoz

A törvény összhangba hozza a Tny. 72. §-át a felülvizsgálatra és a minősítésre vonatkozó, más hatályos rendelkezésekkel.

A 8. §-hoz

Ha a bíróság azt állapítja meg, hogy a hatóság a nyugdíj iránti kérelmet jogellenesen utasította el vagy az ellátást jogellenesen szüntetette meg, az elmaradt ellátást késedelmi kamattal növelt összegben kell folyósítani. Amennyiben a jogszabálysértés az egészségkárosodást megítélő rehabilitációs szakértői szerv szakhatósági állásfoglalásának megalapozatlansága vagy más jogszabálysértése miatt következett be, a kamatot a szakértői szervnek a hatályos szabályok alapján is meg kell térítenie. A törvény szerint a rehabilitációs szakértői szerv a késedelmi kamatot a nyugdíjbiztosítási igazgatási szervek kimutatása alapján fogja megtéríteni, az Országos Nyugdíjbiztosítási Főigazgatósággal (ONYF) a megtérítés módjáról és az elszámolás rendjéről kötött megállapodás alapján. A megtérítésnek ez a módja kedvezőbb, átláthatóbb, egyszerűbb elszámolási rendet biztosít az állami szervek között, mint az egyéb szerv, foglalkoztató esetében alkalmazandó, határozattal történő fizetésre kötelezés.

A 9. §-hoz

A hatályos szabályok értelmében minden nyugdíjkorhatárt be nem töltött, de öregségi jellegű nyugdíjban részesülő személy nyugdíjának a folyósítását az év végéig szüneteltetni kell, ha a nyugdíjas adott évi összjövedelme meghaladja a minimálbér tizennyolcszorosát. A módosítás ezt a szabályt kiterjeszti a korhatár alatti új nyugdíjazási formára, a nőknek a törvény 1. §-ában szabályozott kedvezményes nyugdíjba vonulására. A korlátozás megszűnik, ha a nyugdíjas betölti a rá irányadó nyugdíjkorhatárt.

A 10. §-hoz

A Tny. szerint a foglalkoztató köteles megtéríteni azt a baleseti rokkantsági nyugdíjat, baleseti hozzátartozói nyugellátást, amely annak a következménye, hogy ő vagy megbízottja a rá nézve kötelező munkavédelmi szabályoknak nem tett eleget. Arra azonban nem tért ki a szabályozás, hogy az ellátás összege hogyan téríthető meg több munkáltató felelőssége esetén. A Legfelsőbb Bíróság ítélkezési gyakorlata kialakította azt az elvet, hogy nem követelhető a foglalkoztatótól olyan üzemi balesetre tekintettel megállapított ellátás, amely más foglalkoztatónál elszenvedett üzemi balesettel áll összefüggésben. Ennek általános érvényre juttatásához szükséges annak szabályozása, hogy több üzemi balesetből eredő ellátás összegét a balesetekért felelős foglalkozatóknak milyen arányban kell megtéríteniük. Amennyiben a baleseti rokkantsági nyugdíjra, baleseti hozzátartozói nyugellátásra való jogosultság több foglalkoztatónál elszenvedett balesetek összkövetkezménye, akkor a foglalkoztatók az egyes balesetekből adódó egészségkárosodások mértékének arányában lesznek kötelesek megtéríteni az ellátást.

A 11. §-hoz

2009 óta, ha egy nyugdíjastól ellátást követelnek vissza, de az önként nem teljesít, a követelést át kell adni az Adó- és Pénzügyi Ellenőrzési Hivatalnak (APEH). Az APEH az illető nyugdíjából letiltja a tartozást, amelyet a Nyugdíjfolyósító Igazgatóság foganatosít. A szabály feleslegesen kapcsolja be az APEH-ot a végrehajtásba, bonyolítva és drágítva ezzel az eljárást. A törvény értelmében csak a letiltással nem érvényesíthető követeléseket kell az APEH-nak átadni.

A 12. §-hoz

A nyugdíjbiztosítási nyilvántartás elsősorban foglalkoztatói adatszolgáltatatáson alapul. A biztosítottak az adatvédelem általános szabályai szerint eddig is hozzáférhettek a róluk nyilvántartott adatokhoz. A törvény az igazolás kiállításának kötelezettségével és az adatkorrekció szabályának egyértelmű megfogalmazásával elősegíti a biztosítottak jogainak gyakorlását, lehetőséget ad olyan adatok beszerzésére, amelyek foglalkoztatói mulasztás következtében később talán végleg elvesznének, továbbá hozzájárul a nyugdíjbiztosítási nyilvántartás adatainak tisztázásához is.

A 13. §-hoz

A törvény szerint a nyugdíj-megállapítás alapjául szolgáló adatok beszerzése és tisztázása érdekében a nyugdíjbiztosítási igazgatási szerv ellenőrzést folytat le, ha a nyugellátás vagy szolgálati idő megállapításához, illetve a nyugdíjbiztosítási nyilvántartás adatainak tisztázásához az adatszolgáltatásra kötelezett vagy az iratőrző birtokában lévő egykorú irat vizsgálata szükséges.

A 14. §-hoz

A törvény a jogalkalmazás elősegítése érdekében felhatalmazást ad a Kormány számára, hogy rendeletben pontosan meghatározza, melyek a kereső tevékenységgel járó biztosítási vagy azzal egy tekintet alá eső jogviszonyok. Erre azért van szükség, mert a jogosultsági időket több évtizedre visszamenőleg kell vizsgálni. Azóta egyes jogviszonyok elnevezése és a rájuk vonatkozó szabályozás jelentősen megváltozott. A megalkotandó kormányrendeleti felsorolás alapján a jogosultak számára is egyértelmű lesz, hogy mely jogviszonyok alapján szerezhettek jogosultságot.

A 15. §-hoz

A törvény 15. §-a a módosításokhoz kapcsoló átmeneti rendelkezéseket tartalmazza.

A Tny. új 102/A. §-a a Tny. - a törvény 2. §-ával megállapított - 22/A. §-ához kapcsolódó átmeneti rendelkezés. Annak érdekében, hogy a saját jogú nyugdíj melletti kereső tevékenységgel szerzett nyugdíjnövelésre ne kelljen különböző időben hatályos jogszabályokat párhuzamosan alkalmazni, a törvény minden korábbi szabály alapján történő jogszerzést 2010. december 31-ével lezár. Az emelésre a jogszerzéskor hatályos szabályokat kell alkalmazni. A jogosultság a hatályos szabályok szerint az emeléshez szükséges 365 nap elérése nélkül is érvényesíthetővé válik.

A Tny. új 102/B. §-a az eljárások egyszerűsítése érdekében elrendeli, hogy a törvény 11. §-ával megállapított végrehajtási szabályt a folyamatban lévő ügyekben is alkalmazni kell.

A Tny. új 102/C. §-a a nyugdíjbiztosítási egyéni nyilvántartólapos adatszolgáltatáshoz (NYENYI) kapcsolódóan elrendeli, hogy az egyéni vállalkozók nyilvántartásában 2010-ben keletkezett, megváltozott adatokat az ONYF-nek át kell adni. Ezeket az adatokat az ONYF 2009 végéig folyamatosan megkapta.

A 16. §-hoz

A szervezet fokozott igénybevételével járó, továbbá az egészségre különösen ártalmas munkát végzők korkedvezményre jogosultak. A Tny. hatályos rendelkezései értelmében a jelenlegi korkedvezményes munkaköri lista alkalmazhatósága 2011. január 1-jétől megszűnik. Az új feltételek kidolgozása azonban még nem történt meg, így a jelenlegi lista alkalmazását a Tny. 8/B. és 8/C. §-ának módosításával két évvel meg kell hosszabbítani.

A törvény 16. § (2) bekezdése az ügyfelekre és más hatóságokra irányadó határidők munkanap helyett naptári napokban történő megállapítását, a többi módosításhoz kötődő változtatásokat és pontosításokat tartalmaz.

A 17-18. §-hoz

A törvény a rokkantsági, baleseti rokkantsági nyugdíj szabályaihoz igazítja a rehabilitációs járadék kereseti korlátjára vonatkozó rendelkezéseket. A rehabilitációs járadék összegének kétszerese mindenki számára könnyen kiszámítható, így nem fordulhat elő, hogy valaki önhibáján kívül lépi túl a jövedelemhatárt. A rendelkezés egyszerűsödik, az ellátásban részesülők és foglalkoztatóik számára is könnyebben alkalmazhatóvá válik.

A 19. §-hoz

Az Rjtv. 2008. január 1-jén lépett hatályba. A rehabilitációs szolgáltatások kiépülése lassan folyt, emiatt a rendszerbe első évben belépők rehabilitációjának megkezdése késedelmet szenvedett, ezeknek az egészségkárosodott személyeknek igazán esélyük sem volt a sikeres rehabilitációra. Annak érdekében tehát, hogy ők is sikeresen illeszkedhessenek vissza a munkaerőpiacra, az Rjtv. új 31. §-a a rehabilitációs járadék jelenleg maximálisan 3 éves időtartamát legfeljebb 1 évvel meghosszabbíthatóvá teszi, ha a rehabilitációs járadék időtartama 2011-ben telik le.

Az Rjtv. új 32. §-a a módosítások alkalmazhatóságára ad átmeneti rendelkezéseket.

A 20. §-hoz

Az egészségkárosodás minősítésének és a komplex minősítésnek az egységessége érdekében miniszteri rendeletet kell kiadni a szakmai szabályokról, amelyhez a törvény felhatalmazást ad.

A 21. §-hoz

A törvény az Rjtv. 30. § (3) bekezdésének módosításával visszaállítja azt a korábbi állapotot, hogy az egészségkárosodott személy a nyugdíjkorhatárt megelőzően tíz évvel akkor is választhassa a rokkantsági nyugdíjat, ha a rehabilitációs szakértői szerv rehabilitálhatónak minősítette. A szabály választási lehetőséget ad, senkit sem kényszerít inaktivitásra, emellett átmeneti jellegű, 2011 végéig szól.

A többi rendelkezés az ügyfelekre és más hatóságokra irányadó határidők munkanap helyett naptári napokban történő megállapítását, valamint egy pontosítást tartalmaz.

A 22-24. §-hoz

A Hszt. módosítása szerint a fegyveres szervek nyugdíj-megállapítása az Információs Hivatal kivételével a nyugdíjbiztosítási igazgatási szervekhez kerül, ezzel egységesedik a jogalkalmazás. Az integráció az anyagi jogi szabályokat nem érinti, és az eljárási specialitások is megmaradnak. Az Információs Hivatal a hírszerzési tevékenység sajátosságaira tekintettel nem vesz részt az integrációban.

A 25. §-hoz

A törvény a NYENYI meghosszabbítása miatt módosítja az egyéni vállalkozóról és az egyéni cégről szóló 2009. évi CXV. törvényt.

-----STARTING---POINT---VEGE---

A 26. §-hoz

A szabályozás folyamatos koherenciája érdekében a korkedvezményes munkaköri lista és a NYENYI meghosszabbításával összefüggő legfontosabb szabályok 2010. december 31-én lépnek hatályba, a törvény többi rendelkezése pedig 2011. január 1-jén.