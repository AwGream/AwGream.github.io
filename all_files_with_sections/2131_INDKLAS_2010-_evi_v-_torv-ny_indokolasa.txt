2010. évi V. törvény indokolása

a szerencsejáték szervezéséről szóló 1991. évi XXXIV. törvény módosításáról

-----STARTING---POINT---ALTALANOS---

Általános indokolás

A törvény a piac részéről megnyilvánuló igény kielégítése érdekében lehetővé teszi, hogy élőjátékként játszott, póker típusú kártyajátékot - játékkaszinón kívül - kártyatermekben is lehessen szervezni.

-----STARTING---POINT---RESZLETES---

Részletes indokolá s

Az 1. §-hoz

A törvény elfogadásával a szerencsejáték szervezéséről szóló 1991. évi XXXIV. törvény (a továbbiakban: Szjtv.) rendszerébe beillesztésre kerül a kártyaterem üzemeltetése, mint új szerencsejáték szervező tevékenység.

A 2. §-hoz

A kártyaterem üzemeltetése az Szjtv. 16. §-a szerinti sorsolásos játékhoz és a pénznyerő automaták üzemeltetéséhez hasonlóan liberalizált tevékenység, tehát bárki folytathatja, aki az állami adóhatóság engedélyét megszerzi. Az állami adóhatóság az engedélyt annak adja ki, aki a szerencsejáték biztonságos, szakszerű lebonyolításához szükséges - jogszabályban meghatározott - személyi, tárgyi és gazdasági feltételeket teljesíti.

A 3. §-hoz

Az Szjtv.-t szükséges kiegészíteni azzal, hogy az engedély kártyatermek esetén is az abban meghatározott épületre, vagy helyiségre vonatkozik.

A 4. §-hoz

A törvény elfogadásával a kártyatermekre vonatkozó szabályok megsértését az állami adóhatóság a jogsértéssel érintett előírástól függően 200 ezer forinttól 3 millió forintig, vagy 500 ezer forinttól 10 millió forintig terjedő bírsággal köteles szankcionálni.

Az 5. §-hoz

Indokolt a pénznyerő automatákhoz hasonlóan kártyatermek esetén is lehetővé tenni, hogy az állami adóhatóság az eltiltás jogintézményét ne csak a szerencsejáték szervező tevékenység egészétől, hanem egy bizonyos - a jogsértéssel érintett - kártyateremben folytatott szervező tevékenységre szűkítve is alkalmazhassa.

A 6. §-hoz

Mivel a kártyatermek kapcsán felmerül a pénzmosás veszélye, szükséges kiterjeszteni a pénzmosás és a terrorizmus megelőzéséről és megakadályozásáról szóló 2007. évi CXXXVI. törvény (a továbbiakban: Pmt.) személyi hatályát. A Pmt. rendelkezéseinek betartását az érintett szerencsejáték-szervezők tekintetében az állami adóhatóság ellenőrzi. Indokolt kártyatermek tekintetében is lehetővé tenni azt, hogy a Pmt.-t érintő jogsértés esetén az állami adóhatóság felfüggeszthesse a szerencsejáték-szervező engedélyét, vagy akár el is tilthassa a szerencsejáték szervező tevékenység folytatásától.

A 7. §-hoz

A kártyatermek működtetésének lehetővé tételéhez kapcsolódóan szükséges kiegészíteni a szerencsejátékok körét a kártyajátékokkal.

A 8. §-hoz

A kártyatermek üzemeltetésének lehetővé tétele érinti a koncessziós joggal rendelkező játékkaszinók érdekeit. Ennek mentén indokolt lehetővé tenni számukra, hogy a nagyobb helyigényű kártyajátékokat - eseti jelleggel és a jogszabályok szerinti garanciális előírások csorbítása nélkül - a játékkaszinónak helyet adó épületen kívül is szervezhessék.

A 9. §-hoz

A törvény elfogadásával az Szjtv. rendszerébe beillesztésre kerül a kártyaterem üzemeltetése, mint új szerencsejáték szervező tevékenység. Kártyateremben a szerencsejátékok közül kizárólag póker típusú kártyajáték szervezhető. A szerencsejáték szervezőnek két módon van lehetősége kártyateremben pókert szervezni: versenyrendszerben, illetve készpénzes rendszerben. A készpénzes lebonyolítás tartalmában azonos a szakmai körökben „cash game”-ként hivatkozott rendszerrel, azaz nem arra utal, miszerint az asztalon készpénzzel folyik a játék.

Mivel a kártyatermek a liberalizált jelleg miatt a játéktermekre, a bennük folytatott szerencsejáték szervező tevékenység tekintetében viszont a játékkaszinókra emlékeztetnek, a törvény is mindkét szabályanyagot figyelembe véve határozza meg a működés alapvető szabályait.

Kártyatermek esetében is bevezetésre kerül a játéktermeknél már alkalmazott ún. védőkörzet.

Ez az oktatási, egyházi, egészségügyi intézmények védelmén túl azt is megakadályozza, hogy mini kaszinó jöhessen létre, hiszen I. kategóriába sorolt játékterem közelébe kártyaterem nem telepíthető, ami fordítva is igaz. Ezzel ellentétben kártyaterem csak már engedéllyel rendelkező kaszinó környezetében nem engedélyezhető, azaz már működő kártyaterem mellé kaszinó telepítése nem érinti a kártyaterem engedélyét.

A 10. §-hoz

A játékosok érdekei védelme céljából kötelező nyeremény visszafizetési arányt - 80% - szükséges meghatározni a kártyatermekben szervezett kártyajáték kapcsán.

A 11. §-hoz

A kártyatermeket terhelő játékadó a tiszta játékbevétel 40%-a.

A 12. §-hoz

A törvény meghatározza a kártyajáték fogalmát. Két nagyon lényeges ismérv, hogy kártyajátékon élőjátékként szervezett szerencsejátékot kell érteni. Így a szabályozás nem jelent korlátozást a pénznyerő automatákra nézve, ugyanakkor azt is egyértelművé teszi, hogy a szerencsejátéknak nem minősülő kártya típusú játékok szervezését az új előírások csak annyiban érintik, hogy ezek kártyateremben nem szervezhetők.

A 13. §-hoz

A kártyatermekre vonatkozó részletszabályok megalkotására indokolt - a többi szerencsejátékhoz hasonlóan - az államháztartásért felelős miniszter számára felhatalmazást adni.

-----STARTING---POINT---VEGE---

A 14. §-hoz

A kártyatermekre vonatkozó szabályozás 2010. május 1-jén lép hatályba.

A 15. §-hoz

A kártyateremben szervezett szerencsejátékot különadóként játékadó terheli, nem indokolt az abból származó nyereményt is adókötelessé tenni.

A 16. §-hoz

A kártyajátékok különösen alkalmasak pénzmosás megvalósítására, ezért szükséges kiterjeszteni a Pmt. személyi hatályát a kártyatermet üzemeltetővel.