1994. évi LIII. törvény indokolása

a bírósági végrehajtásról

-----STARTING---POINT---ALTALANOS--- 

1. A jog érvényesülését általában az önkéntes követés jellemzi, végső soron azonban az állam kényszerítő ereje juttatja érvényre a jogot. Ilyen kényszerítő jellegű eljárás a bírósági végrehajtás is, amely nélkülözhetetlen ahhoz, hogy a bíróságok és a jogvitát eldöntő más szervek határozatait érvényre juttassák, e határozatokon, továbbá egyes okiratokon alapuló követeléseket az adósoktól behajtsák. Ezért a bírósági végrehajtás fontos szerepet tölt be az igazságszolgáltatás feladatainak megoldásában, a jogrendszer gyakorlati megvalósításában.

A bírósági végrehajtás terén ma nehézségek vannak. A végrehajtási ügyek száma növekszik, a végrehajtás eredményessége csökken. Az utóbbi években évente mintegy 300 000 végrehajtási ügy indult, de ezeknek csak a felében sikerült behajtani a követeléseket.

A jelenlegi súlyos helyzet mindenekelőtt a megváltozott társadalmi-gazdasági viszonyokkal függ össze. Megnövekedett a gazdasági életben részt vevő gazdálkodó szervezetek és személyek, az általuk kötött jogügyletek, az ezekből eredő vitás ügyek száma. Másrészt sokan a nehéz anyagi helyzetük miatt nem tudnak eleget tenni kötelezettségüknek.

Elavultak a bírósági végrehajtás eljárási szabályai, már nem felelnek meg a szociális piacgazdaságra épülő, egyre inkább kibontakozó társadalmi-gazdasági viszonyoknak, a jogállam követelményeinek.

Emellett a végrehajtás gyakori eredménytelenségének oka a bírósági végrehajtói szervezetben és munkájában is keresendő. Kevés végrehajtó van, egy részük szakmailag felkészületlen, anyagilag nincsenek kellően ösztönözve.

2. A bírósági végrehajtást jelenleg az 1979. évi 18. törvényerejű rendelet (Vht.) és a végrehajtásáról szóló 14/1979. (IX. 17.) IM rendelet (Vhr.) szabályozza, ezek egységes szerkezetbe foglalva alkotják a bírósági végrehajtási kódexet. E jogszabályok az utóbbi 3 évben csak kisebb mértékben módosultak.

Az Alkotmánybíróság több határozatával megsemmisítette a Vht. és a Vhr. néhány olyan rendelkezését, amely nem volt összhangban a módosított Alkotmánnyal. A bírósági végrehajtás szabályait érintette a közjegyzőkről szóló 1991. évi XLI. törvény is. Ez a közjegyzők önálló jogállásával összhangban megszüntette a közjegyzőknek az állami kényszercselekmények terén korábban ellátott feladatait, és ezeket a bíróság hatáskörébe utalta.

Mindez azonban csak a jogrendszer egységét szolgáló kisebb változást hozott. A feladat tehát most: a bírósági végrehajtás átfogó korszerűsítése. A megváltozott társadalmi-gazdasági körülmények, az Alkotmány jelentős módosulása, a jogállam követelménye, országunknak az Egyesült Nemzetek Szervezete és az Európa Tanács égisze alatt létrejött egyezményekhez való csatlakozása mind olyan szempontok, amelyek a bírósági végrehajtás teljes újraszabályozását teszik szükségessé.

Ez azért is indokolt, mert jogrendszerünk a bírósági végrehajtást építette ki részletesen abból a célból, hogy a vagyoni jellegű és más követelések érvényre juttatását elérje. Ezért a közigazgatási és a közvetlen végrehajtást szabályozó rendelkezések is visszautalnak a bírósági végrehajtás szabályaira, amelyeknek az alkalmazási köre így más jogterületekre is kiterjed.

A felsorolt körülmények és célok indokolják bírósági végrehajtásról szóló törvényjavaslat (a továbbiakban: Javaslat) előterjesztését. A Javaslat figyelembe veszi a módosított Alkotmányt és az utóbbi években bekövetkezett jogfejlődést, az új jogszabályokat, az Alkotmánybíróság megfelelő határozatait, a Legfelsőbb Bíróság állásfoglalásait és általában a bíróságok gyakorlatát, a korábbi magyar jogfejlődés tapasztalatait, végül a nyugati jogrendszereknek a bírósági végrehajtás terén kialakított módszereit.

A Javaslat számos területen gyökeres változást hoz, és - a gyakorlati tapasztalatok alapján - olyan kérdésekben is továbbfejleszti a végrehajtási eljárást, amelyekben fenntartja a polgári eljárásjognak a bírósági végrehajtás terén kialakított és bevált intézményeit.

Mindezek alapján a Javaslat olyan szabályokat állapít meg, amelyek összhangban vannak a szociális piacgazdaságra épülő új társadalmi-gazdasági viszonyokkal, a jogállam követelményeivel. Az új szabályok az eddiginél következetesebben szolgálják az igazságszolgáltatás feladatainak megoldását, hatékonyabbá teszik a bírósági végrehajtást azáltal, hogy egyszerűsítik és gyorsítják az eljárást, megakadályozzák a követelések behajtásának kijátszását, megszüntetik az indokolatlan adósvédelmet, eredményesebbé teszik a végrehajtás alá vont vagyontárgyak lefoglalását és értékesítését, ugyanakkor a végrehajtás alóli mentesség új rendezésével méltányosabb eljárást tesznek lehetővé. Mindezt a végrehajtás szervezetének gyökeres átalakítása is elősegíti.

3. A Javaslat a teljesség igényével szabályozza a bírósági végrehajtás minden lényeges kérdését. Mellőzi azt a korábbi módszert, amely szerint az eljárási szabályokat részben a magasabb szintű jogszabály, részben a végrehajtási rendelete tartalmazza, és csupán néhány részletkérdés szabályozására ad felhatalmazást az igazságügyminiszternek.

Jelenleg a vagyonelkobzásnak - mint vagyoni jellegű szankciónak - a foganatosítását a büntetések és az intézkedések végrehajtásáról szóló törvényerejű rendelet szabályozza, amely az adós és mások jogait az általános végrehajtási szabályoknál súlyosabban korlátozó rendelkezéseket is megállapít. Ezeknek a fenntartása indokolatlan, a vagyonelkobzás végrehajtására irányuló ügyek jellegéből fakadó néhány eltérést pedig magában a bírósági végrehajtásról szóló törvényben célszerű szabályozni.

A Javaslat abban is eltér a jelenlegi végrehajtási kódextől, hogy nem foglalja magában a végrehajtási perekre vonatkozó rendelkezéseket. Ezeket ui. a polgári perrendtartásban indokolt szabályozni a különleges perek között.

A végrehajtási kódex szerkezeti felépítése, a szabályok egymást követő sorrendje lényegében ma is nagyrészt megfelel a joganyag kodifikációs követelményeinek. A Javaslat mégis több tekintetben eltér a kódex jelenlegi szerkezetétől. A jogalanyok egyenjogúságát szem előtt tartva mellőzi a gazdálkodó szervezetek elleni végrehajtásnak önálló fejezetben való szabályozását. Megkülönbözteti viszont egyrészt a pénzkövetelés végrehajtását mint a vagyoni végrehajtás általános, tipikus formáját, másrészt a különleges végrehajtási eljárásokat. A jogorvoslatokra vonatkozó rendelkezések a kódexben jelenleg szétszórtan találhatók, a Javaslat ezeket összefoglalva szabályozza. A végrehajtás szervezetének gyökeres átalakítása pedig a jelenlegi kódexben egyetlen §-ba foglalt rendelkezés helyett a végrehajtási szervezet részletes szabályozását tette szükségessé. Mindezeknek megfelelően a Javaslat hat részben, ezen belül 20 fejezetben szabályozza a bírósági végrehajtást.

-----STARTING---POINT---RESZLETES---

ELSŐ RÉSZ

ÁLTALÁNOS ELJÁRÁSI SZABÁLYOK

I. FEJEZET

ALAPVETŐ RENDELKEZÉSEK

A törvény alkalmazási köre

Az 1-4. §-hoz

1. A Javaslat a törvény alkalmazási körének szabályozásával lényegében a törvény célját és feladatát is meghatározza. A törvény a bírósági végrehajtás szabályozásával elsősorban azt szolgálja, hogy a bírósági határozatok a gyakorlatban érvényre jussanak, és ezáltal az igazságszolgáltatás elérje a célját. Vannak a bíróságon kívül más szervek is, amelyek vitás jogi ügyekben döntenek, és amelyeknek szervezete és eljárása több tekintetben hasonlít a bíróságok szervezetéhez és eljárásához. Indokolt, hogy a - Javaslatban konkrétan meghatározott - ilyen szervek határozatainak végrehajtása is bírósági végrehajtás útján történjék. Lehetnek végül olyan követelések, amelyeknek fennállását egyes okiratok nagy mértékben valószínűvé teszik. A Javaslat néhány ilyen okirat alapján is megnyitja a bírósági végrehajtási utat, fenntartva azt a lehetőséget, hogy a követelés érdemi bírósági felülvizsgálatára végrehajtási perben kerüljön sor.

2. A bírósági végrehajtás - mint polgári nemperes eljárás - az egyedi vagyoni végrehajtás egyik útja. Ennek az eljárásnak a keretében tehát az adós egyes vagyontárgyait külön vonják végrehajtás alá, ellentétben a felszámolási eljárással, amely az adós vagyonát a maga egészében ragadja meg, és fordítja az adós tartozásainak kielégítésére. Az egyedi vagyoni végrehajtásnak jogunkban más útjai is vannak, így a közigazgatási végrehajtás és a közvetlen végrehajtás. A közigazgatási végrehajtást közigazgatási szervek - illetőleg közigazgatási feladatot is ellátó más szervek - folytatják le, a közvetlen végrehajtást pedig olyan szervek, amelyek sem bírósági, sem közigazgatási szerveknek nem tekinthetők. Közvetlen végrehajtás esetén kizárólag az adóst megillető pénzösszegből hajtható be a követelés. Ilyen közvetlen végrehajtásra jogosult a Munka Törvénykönyvének megfelelően a munkáltató az őt megillető egyes követeléseknek az adós munkabéréből és egyéb járandóságából való levonása révén.

Az egyedi vagyoni végrehajtás fő útja: a bírósági végrehajtás; így hajtják be a legtöbb követelést. A Javaslat - az általánosan ismert és nálunk korábban is követett kodifikációs módszernek megfelelően - az egyedi vagyoni végrehajtás három útja közül a bírósági végrehajtási eljárást szabályozza teljes részletességgel. A jogrendszer egységét és összhangját szem előtt tartva, valamint a párhuzamos szabályozást elkerülve egyúttal kimondja, hogy a bírósági végrehajtás szabályai irányadók akkor is, ha közigazgatási végrehajtás vagy közvetlen végrehajtás során kell a pénzkövetelést az adós munkabéréből vagy egyéb járandóságából, illetőleg a pénzintézetnél kezelt összegből behajtani. Csakis ilyen szabályozás mellett érhető el pl. az a gyakorlati követelmény, hogy a munkabérre, illetőleg a pénzintézetnél kezelt összegre vezetett végrehajtásnál a munkáltató, illetőleg a pénzintézet egységes szabályok szerint tegyen eleget a levonási és átutalási kötelezettségének, bármilyen végrehajtási úton kívánják is behajtani a követelést.

A Javaslat 2. §-ában foglalt rendelkezés nem jelenti azt, hogy a közigazgatási és a közvetlen végrehajtást foganatosító szervek bírósági végrehajtást folytatnának le, hanem azzal a következménnyel jár, hogy a közigazgatási végrehajtást és a közvetlen végrehajtást szabályozó törvények - így különösen az államigazgatási eljárás általános szabályairól szóló 1957. évi IV. törvény, az adózás rendjéről szóló 1990. évi XCI. törvény, valamint a társadalombiztosításról szóló 1975. évi II. törvény és más jogszabályok - önmaguk nem szabályozzák részletesen a munkabérre, egyéb járandóságra, valamint a pénzintézetnél kezelt összegre irányuló végrehajtást, hanem e tekintetben visszautalnak a bírósági végrehajtás szabályaira. Vannak olyan határozatok is - így pl. a versenyfelügyeleti szervek által hozott határozatok -, amelyeknek a végrehajtására vonatkozó rendelkezések közvetlenül csak a közigazgatási, illetőleg az adóbehajtási eljárásra utalnak, ilyenkor tehát többszörös áttétellel kerülnek végül is a bírósági végrehajtás szabályai alkalmazásra. A 2. §-ban foglalt rendelkezés lényege minden esetben az, hogy a munkabérre, egyéb járandóságra, illetőleg a pénzintézetnél kezelt összegre irányuló végrehajtás foganatosítása egységesen, a bírósági végrehajtás szabályai szerint történjék, mert más szabályozási mód a végrehajtást foganatosító szerveket megoldhatatlan nehézségek elé állítaná. Az ilyen egységes szabályozás követelménye természetesen nem áll fenn a végrehajtás elrendelése (a végrehajtható okiratok kiállítása) tekintetében, mert ezen a téren az említett különféle eljárások sajátosságai jutnak érvényre.

A közigazgatási végrehajtás során ingó- és ingatlanvégrehajtást is le lehet folytatni. A jogrendszer egységét szolgálja a Javaslatnak az a rendelkezése, amely szerint ilyenkor is a bírósági végrehajtás szabályai irányadók, kivéve ha törvény másképpen nem rendelkezik. Ilyen eltérés van pl. az ingatlanvégrehajtás elrendelésének lehetőségével kapcsolatban.

A Javaslat 4. §-a is azt az elvet tükrözi, hogy az egyedi vagyoni végrehajtás fő útja: a bírósági végrehajtás, mert ebben érvényesülnek leginkább a törvényességi garanciák. Ezt az elvet alkalmazza arra az esetre, amikor különböző végrehajtási utak találkoznak. A munkabérre vezetett végrehajtás esetén az egyedi vagyoni végrehajtás mindhárom útja találkozhat; ezt az esetet a 2. § úgy rendezi, hogy egységesen a bírósági végrehajtás szabályainak alkalmazását írja elő. Összeütközés állhat elő azonban olyankor, ha ingóságot (követelést, jogot) vagy ingatlant foglaltak le. E vagyontárgyaknak a különböző végrehajtási szervek által történő lefoglalására akkor kerülhet sor, ha ez a bírósági végrehajtási és a közigazgatási végrehajtási út találkozása esetén történik. Minthogy ingó- és ingatlanvégrehajtást az adóhatóság és a társadalombiztosítási szerv is foganatosíthat, lehetséges, hogy ugyanazt a vagyontárgyat nemcsak a bírósági végrehajtó, hanem az említett két szerv részéről eljáró személy (végrehajtó) is lefoglalja.

Az eljárás ilyenkor attól függ: melyik szerv foglalta le előbb a felsorolt vagyontárgyat, és hogy a korábban lefoglalt vagyontárgyak - értéküknél fogva - mennyiben fedezik a későbbi eljárással behajtani kívánt követelést. A párhuzamos eljárások elkerülése végett azonban a továbbiakban mindenképpen bírósági végrehajtás útján indokolt folytatni az eljárást, és az így behajtott összegből kell kielégíteni a közigazgatási végrehajtás során behajtani kívánt követelést is.

A végrehajtási kényszer alkalmazása

Az 5-8. §-hoz

1. A bírósági végrehajtás lényegéhez tartozik, hogy ez a bíróságnak vagy a bíróság mellett működő szervnek olyan eljárása, amelynek során kényszerrel is el kell érni, hogy az adós teljesítse a kötelezettségét.

A bírósági végrehajtást mint vagyoni végrehajtást - ellentétben a büntetésvégrehajtással - a vagyoni kényszer jellemzi. Ez abban áll, hogy az adós vagyoni jogait korlátozzák, majd az ilyen joga megszűnik; egyúttal a vagyoni jogot a kötelezettség teljesítésére fordítják.

A Javaslat rögzíti a végrehajtási kényszer alkalmazásának fő szabályait. A vagyoni jellegű hátrányt (kényszert) - amely a bírósági végrehajtás fő jellemzője - a bíróság, illetőleg a bírósági végrehajtó alkalmazza. Az adós személye elleni kényszercselekményt azonban - ha erre kivételesen szükség van - a Javaslat a bíróság, illetőleg a végrehajtó intézkedése alapján egyértelműen a rendőrség feladatává teszi. Ennek során a rendőrség jogosult és köteles mindazokat a kényszerítő intézkedéseket megtenni és kényszerítő eszközöket alkalmazni, amelyek a rendőrségről szóló jogszabályok szerint megtehetők, illetőleg alkalmazhatók, és az adott ügyben a végrehajtás eredményes befejezéséhez szükségesek.

A bírósági végrehajtási eljárásban a rendőrség feladata kettős jellegű. A rendőrség feladata egyrészt az, hogy a végrehajtó személyének védelmét ellátva a végrehajtó eljárási cselekményének elvégzését lehetővé tegye. Másrészt azonban a meghatározott cselekményre vonatkozó rendelkezés alapján a rendőrség tevékenyen köteles közreműködni abban, hogy a kötelezett a meghatározott cselekményt teljesítse. Lehetséges, hogy a kötelezett nem lép fel ellenszegülő módon vagy fenyegetően, csak egyszerűen passzív magatartást tanusít (lakásvégrehajtás esetén nem hajlandó elhagyni a helyiséget stb.). Ilyenkor végső soron a meghatározott cselekmény végrehajtása úgy érhető el, hogy a rendőr jogosult és köteles mindazokat a kényszerítő intézkedéseket (eszközöket) alkalmazni, amelyek a rendőrségről szóló jogszabályok szerint alkalmazhatók, és az adott esetben szükségesek. Ilyenkor is irányadó tehát az a szabály, hogy a végrehajtó a kötelezettel szemben személyi kényszert nem alkalmazhat, mert ez kizárólag a rendőr joga és kötelessége.

2. A Javaslat itt határozza meg a munkabérnek azt a tágabb fogalmát, amelyet általában szem előtt tart, amikor a munkabérre vonatkozó rendelkezéseket állapítja meg.

A Javaslat is a munkabér szűkebb értelemben vett fogalmából indul ki. Ez pedig a Munka Törvénykönyvének 141. §-a szerint: az a bér (juttatás), amely a munkavállalónak munkaviszonya alapján a munkáltatótól jár. A tágabb értelemben vett munkabér fogalmába azonban nemcsak a munkaviszony alapján a munkáltatótól járó bér tartozik, hanem minden olyan díjazás, juttatás, követelés, amely munkából ered, és amelynek a juttatása valamilyen mértékben időszakonként visszatérő módon történik. Ide tartoznak továbbá azok a társadalombiztosítási juttatások is, amelyek végeredményben rendszerint szintén a korábbi munkavégzéshez kapcsolódnak.

A Javaslat azt az elvet tartja szem előtt, hogy csak indokolt esetben és csak a szükséges mértékben alkalmazzanak kényszert a követelés érvényre juttatása céljából. Fontosnak tartja tehát a kényszer arányos és fokozatos alkalmazását. Ezért ha a követelés pénzforgalmi úton (azonnali beszedési megbízással) vagy munkabérből, egyéb rendszeresen kapott járandóságból is viszonylag rövidebb időn belül behajtható, először ezeket az eljárásokat indokolt lefolytatni. A pénzintézetnél kezelt összegből történő behajtás megkönnyítése érdekében az adóhatóság is köteles az adós bankszámláját a bírósággal, illetőleg a végrehajtóval közölni. A lefoglalt ingatlant pedig csak akkor lehet értékesíteni, ha a követelés az adós egyéb vagyontárgyaiból nincs teljesen fedezve, vagy csak aránytalanul hosszú idő múlva elégíthető ki.

A Javaslat konkrét határidőket az egyes eljárási cselekmények elvégzésére állapít meg. A kényszer arányos és fokozatos alkalmazásával kapcsolatos általános jellegű rendelkezés meghatározásánál ilyen határidő megállapítására nincs lehetőség, mert az adós különféle vagyontárgyaira vezetett egyes végrehajtási eljárási formák teljes befejezése nem köthető minden ügyben ugyanahhoz az előre megszabott időponthoz. Ezért szerepel a 7. §-ban a "viszonylag rövidebb", illetőleg az "aránytalanul hosszú" kifejezés. Ezeknek konkrét tartalommal való kitöltése az adott ügy körülményeitől függ, szem előtt tartva, hogy a végrehajtási eljárást minden esetben gyorsan és hatékonyan kell lefolytatni.

3. A Javaslat meghatározza a bírósági végrehajtási eljárásban részt vevő felek fogalmát is: a végrehajtandó követelés jogosultját mint végrehajtást kérőt, valamint a pénzfizetésre, illetőleg az egyéb magatartásra kötelezettet mint adóst. Az eljárás oldaláról szemlélve: végrehajtást kérő az, aki a végrehajtási eljárás kezdeményezésére jogosult, akit tehát a végrehajtási jog megillet; adósnak pedig azt kell tekinteni, aki ellen a végrehajtási eljárás irányul. Minthogy az adós kifejezés elsősorban pénztartozásra utal, a meghatározott cselekmény végrehajtásával kapcsolatban a Javaslat a kötelezett elnevezést használja.

A bírósági végrehajtás a polgári eljárásjog intézménye, ezért benne megvalósulnak a polgári eljárásban általában érvényesülő elvek, mégpedig a nemperes eljárásokra jellemző módon. A végrehajtást kérőt tehát rendelkezési jog illeti meg, tőle függ, hogy az adós milyen jellegű vagyontárgyaiból kívánja követelésének végrehajtását. E rendelkezési jog azonban csak a törvény keretei között érvényesülhet, nem irányulhat tehát pl. a foglalásnál egyes konkrét ingóságok kijelölésére. A Javaslat egyrészt maga állapít meg bizonyos sorrendet a különböző jellegű vagyontárgyak végrehajtás alá vonása tekintetében, másrészt a végrehajtási kényszer arányos, illetőleg fokozatos alkalmazása céljából a bíróság is eltérhet a végrehajtást kérő rendelkezésétől.

A polgári perrendtartás alkalmazása

A 9. §-hoz

Minthogy a bírósági végrehajtás a polgári eljárásjog körébe tartozik, a Javaslat azt az egyszerűsítést jelentő szabályozási módszert alkalmazza, hogy egyes részletkérdéseket - amelyeket a Pp. is szabályoz - csupán utaló rendelkezéssel rendez. Kimondja, hogy azokra az eljárási kérdésekre, amelyeket a Javaslat külön nem szabályoz, a polgári peres eljárás szabályai megfelelően irányadók. A bírósági végrehajtási eljárásban tehát másodlagosan, kisegítő jelleggel a Pp.-t, illetőleg a Pp. hatálybaléptetéséről és végrehajtásáról szóló jogszabályokat is megfelelően alkalmazni kell. Ennek során azonban figyelembe kell venni a polgári nemperes eljárás sajátosságaiból eredő eltéréseket (pl. azt, hogy a végrehajtási eljárásban a felek kétoldalú meghallgatása, a bizonyítás szűkebb körű).

II. FEJEZET

A VÉGREHAJTÁS ELRENDELÉSE

Végrehajtható okiratok

A 10. §-hoz

A végrehajtási eljáráson belül a Javaslat megkülönbözteti egyrészt azt az eljárási szakaszt, amelynek keretében az arra hivatott szerv állást foglal: helye van-e a végrehajtásnak, és ettől függően elrendeli a végrehajtást; másrészt azt az eljárási szakaszt, amelynek során ténylegesen realizálják a jogi szankciót, kikényszerítik a jognak megfelelő magatartást. Ezzel összhangban szabályozza a végrehajtás elrendelését és foganatosítását. A végrehajtás elrendelésének szabályait túlnyomórészt a Javaslat II. Fejezete tartalmazza, de vannak ilyen szabályok néhány más fejezetben is. A bírósági végrehajtás általában az adós vagyoni jogait - kivételesen a személyiségi jogait is - korlátozó eljárás, ezért csak akkor lehet megindítani, ha a bíróság vagy más hatóság kifejezetten így intézkedik. Az erre vonatkozó döntést - a végrehajtás elrendelését - írásban kell közölni a végrehajtási eljárást lefolytató szervvel. Ez az írásbeli intézkedés a végrehajtható okiratban testesül meg. A bírósági végrehajtás tehát csak végrehajtható okirat alapján folytatható le.

A Javaslat a végrehajtható okiratok különböző formáit szabályozza, ezeket a 10.§ sorolja fel részletesen. Ez a differenciált szabályozás annak a következménye, hogy a bírósági végrehajtás egyrészt többféle szerv határozatainak a végrehajtására szolgál, másrészt előzetes jogvita nélkül is helye van egyes okiratok alapján végrehajtásnak. Emellett a bírósági végrehajtás során nemcsak a tágabb értelemben vett polgári jogi követeléseket - ideértve tehát a munkajogi, családjogi stb. követeléseket is -, hanem olyan büntetéseket is végrehajtanak, amelyek vagyoni hátránnyal járnak.

A Javaslat 10.§-a szerinti felsorolásból kitűnik, hogy végrehajtható okiratot a bíróság állíthat ki. Ez alól csak szűk körben van kivétel. Az e/ pontban említett esetben nemcsak a bíróság, hanem az ügyész, illetőleg a nyomozó hatóság is kiállíthatja a végrehajtható okiratot. Ilyenkor azonban csak sajátos biztosítási intézkedés végrehajtására van lehetőség, és ez is végső soron bírósági ellenőrzés alatt áll.

Végrehajtási kérelem

A 11. és 12. §-hoz

A végrehajtást kérő rendelkezési jogából következik, hogy a bíróság a végrehajtható okiratot csak a végrehajtást kérő kérelmére állítja ki. A Javaslat a gyakorlati tapasztalatok alapján a jelenleginél szűkebben vonja meg azoknak az adatoknak a körét, amelyeket a végrehajtást kérőnek közölnie kell abból a célból, hogy a végrehajtási eljárást el lehessen rendelni. Elegendő, ha a végrehajtást kérő közli az adós nevét, kivételesen pedig az azonosításához szükséges adatokat is, ez utóbbira pl. akkor van szükség, ha az adós neve olyan, amely igen gyakran fordul elő. Ezen túlmenően közölni kell az ügy körülményeitől függően: az adós lakóhelyét, munkahelyét, illetőleg székhelyét (telephelyét), valamint a végrehajtás alá vonható vagyontárgyának helyét is; ezek közül az adatok közül azonban nem mindegyiket kell közölni - bár célszerű, ha a végrehajtást kérő minél több adatot közöl -, hanem legalább egyet, mert az adós nevének ismeretében a felsorolt adatok közül egy is elég a végrehajtás lefolytatásához.

A végrehajtó az adós lakóhelyén, tartózkodási helyén, illetőleg székhelyén foganatosított eljárása során a végrehajtás alá vonható ingóságokat általában tájékoztató adatok hiányában is észleli, és ezeket a vagyontárgyakat a lehetőséghez képest fel is kutatja. A Javaslat nem teszi azonban a végrehajtó feladatává, hogy az adós ingatlanára nézve is kutatást végezzen. Ingatlanvégrehajtásra tehát csak akkor kerül sor, ha a végrehajtást kérő tájékoztató adatokat közöl az adós ingatlanának ingatlannyilvántartási adataira vonatkozólag. E kötelezettség nem jelenti azt, hogy minden ingatlannyilvántartási adatot közölnie kell a végrehajtást kérőnek. Elegendő az olyan adatok közlése, amelyek alapján egyértelműen meg lehet állapítani a végrehajtás alá vonni kívánt ingatlant és ingatlannyilvántartási adatait (pl. az ingatlannak helység, utca és házszám szerinti megjelölése, illetőleg a tulajdoni lap számának vagy a helyrajzi számnak a közlése).

A Javaslat a végrehajtási kérelem előterjesztéséhez és a végrehajtható okirat kiállításához a nyomtatvány használatát általánossá teszi. Ez a módszer az utóbbi időben nemcsak a bírósági, hanem a hatósági eljárásokban (az adó-, útlevél-, kárpótlási ügyekben stb.) egyre inkább elterjedt, és célszerűnek bizonyult. Szabályozza a Javaslat a nem megfelelően előterjesztett végrehajtási kérelem esetén irányadó eljárást is.

A végrehajtás általános feltételei

A 13. és 14. §-hoz

Végrehajtható okiratot csak akkor lehet kiállítani, ha ennek megvannak a következő általános feltételei:

- A végrehajtandó határozat valamire kötelezzen (marasztaljon). A kizárólag megállapító vagy jogalakító határozat alapján nincs szükség végrehajtásra, bár a jogalakító határozat realizálása további hatósági eljárást vonhat maga után.

- Kell, hogy a határozat jogerős vagy előzetesen végrehajtható legyen. Az utóbbi esetet a bíróság (közjegyző) által jóváhagyott egyezséggel kapcsolatban a Javaslat külön is szabályozza.

- Szükséges, hogy a követelés teljesítésére megszabott határidő leteljen.

Ezekkel az általános feltételekkel kapcsolatban említésre méltó, hogy nemcsak a bíróság, hanem néhány más szerv határozata alapján is sor kerülhet végrehajtásra. Így a Pp.-n kívül e szervek eljárását rendező jogszabályok is tartalmaznak rendelkezéseket az említett általános feltételekre vonatkozóan.

A Javaslat a 14. §-ban határozza meg a tartásdíj tágabb értelemben vett fogalmát. Ez magában foglalja a szűkebb értelemben vett tartásdíjat, a szüléssel járó költséget (amelyet a házasságról, a családról és a gyámságról szóló 1952.évi IV. törvény 69/D. §-ának (2) bekezdése szabályoz), továbbá a tartásra irányuló járadékszerű szolgáltatást.

Ha az említett, tágabb értelemben vett tartásdíj behajtására a végrehajtást a 6 hónapnál régebbi részletekre nézve kérték, a végrehajtás általános feltételeként a végrehajtást kérőnek valószínűsítenie kell, hogy a tartásdíjhátralék az adós rosszhiszemű magatartására vezethető vissza, vagy annak érvényesítését (a hátralékra nézve a végrehajtás kérését) alapos okból mulasztotta el. E rendelkezés indoka az, hogy a jogának érvényesítésével saját hibájából hosszabb ideig késlekedő ne állítsa nehéz helyzet elé az adóst az olyan hátralékos részletek behajtásával, amelyekre - saját magatartásából következtethetően - az élet fenntartásához nem is volt feltétlenül szüksége. Az, hogy az adós önként nem fizet, vagy kevesebbet fizet, mint amennyit a marasztalás értelmében kötelessége volna, egymagában még nem tekinthető rosszhiszemű magatartásnak. A rosszhiszeműség megállapításához ezen túlmenően másra is szükség van az adós oldalán, pl. arra, hogy lakóhelyének megváltoztatását a jogszabály rendelkezése ellenére ne jelentse be a hatóságnak, vagy bizonyos körülmények tekintetében tudatosan tévedésbe ejtse a tartásra jogosultat. A 6 hónapnál régebbi tartásdíjrészletek végrehajtásával kapcsolatos vitás kérdés tisztázása nem érinti a bíróságnak azt a kötelezettségét, hogy a végrehajtás iránti kérelem előterjesztésétől visszamenőleg számított 6 hónapra esedékes tartásdíjrészletek, továbbá a jövőben lejáró részletek tekintetében minden esetben haladéktalanul ki kell a végrehajtható okiratot állítania.

A végrehajtható okirat kiállításának különös feltételei is vannak. Így pl. külföldi bíróság és külföldi választottbíróság határozatát csak az erre vonatkozó törvény, nemzetközi egyezmény vagy viszonosság alapján lehet végrehajtani. Vannak a pénzügyi jogon stb. alapuló különös feltételek is (pl. devizahatósági engedély), és lehetséges, hogy a végrehajtandó kötelezettség teljesítése a marasztaló határozatban feltüntetett vagy más feltételtől függ.

Végrehajtási lap

A 15-19. §-hoz

1. A végrehajtási lap a végrehajtandó határozatról, illetőleg a határozat végrehajtandó részéről készített kivonat, amelyet a bíróság állít ki elsősorban a bírósági végrehajtó számára. Tartalmazza mindazokat az adatokat, amelyekre a végrehajtónak az eredményes eljárás céljából szüksége van. Kiállításával megtörtént a végrehajtás elrendelése.

A végrehajtási lap kiállításának szabályozása ahhoz a kérdéshez vezet vissza: milyen szervek határozatain alapuló követeléseket kell bírósági végrehajtás útján behajtani.

A Javaslat e tekintetben az emberi jogok és alapvető szabadságjogok védelméről szóló nemzetközi egyezménynek abból az elvéből indul ki, amely szerint bírósági végrehajtás útján fő szabályként azokat a - tágabb értelemben vett - polgári jogi követeléseket kell behajtani, amelyeket a bíróság előzetesen jogvitában érdemben elbírált. Az igények érvényesítésének az említett egyezmény által megkívánt fő útja tehát az, hogy a jogosult a kereseti joga alapján a bírósághoz fordulhat, majd pedig - ha a kötelezett a bíróság döntésének önként nem tett eleget - a jogosult végrehajtási joga alapján állami kényszerrel juttatják érvényre a követelést. A Javaslat tehát elsősorban a bírósági határozat végrehajtását szabályozza, és csak néhány más olyan szerv határozata alapján adja meg ugyanezt a lehetőséget, amely ítélethatályú határozatot hozhat, illetőleg amely a szervezete és eljárása szempontjából közel áll a bíróságokhoz. E szervek: a külföldi bíróság, a belföldi és a külföldi választottbíróság, a bírósági, a közjegyzői és a bírósági végrehajtói fegyelmi bíróság, továbbá a közjegyző.

Ha a végrehajtandó követelést a bíróság, illetőleg az említett más szerv előzetesen érdemben már elbírálta, a végrehajtás elrendelése fő szabályként végrehajtási lappal történik. A fentieknek megfelelően a Javaslat a hatályos joghoz képest szűkíti a végrehajtási lappal megindítható végrehajtás körét.

2. A Javaslat 17. §-ában foglalt rendelkezés kivételt jelent az alól az általános feltétel alól, amely szerint végrehajtásnak csak akkor van helye, ha a követelésre vonatkozólag a teljesítési határidő letelt. A Javaslat ui. a tágabb értelemben vett tartásdíj behajtása végett lehetővé teszi a végrehajtást a jövőben lejáró tartásdíjrészletekre vonatkozólag.

Az adós érdekét tartja szem előtt az a rendelkezés, amely szerint ebben az esetben csak a végrehajtási eljárás befejezéséig lejárt tartásdíjrészleteknek megfelelő összeget lehet behajtani és kifizetni a végrehajtást kérőnek. Ezen túlmenően a végrehajtás azért sem terjedhet, mert a tartási kötelezettség, illetőleg a tartásdíj összege a jövőben módosulhat, és mert az adós csak az esedékessé vált (rendszerint 1 hónapi) tartásdíjat köteles előre megfizetni. Ha az adós a folyamatban levő végrehajtási eljárás befejezése után sem fizet, újabb végrehajtási lap kiállítása nélkül folytatható ellene a végrehajtás a tartásdíj hátralékos részleteinek, valamint a tovább folytatott végrehajtási eljárás befejezéséig felmerülő részleteinek a behajtása céljából.

3. A Javaslatnak az a rendelkezése, amely szerint minden ügyben rendszerint egy végrehajtási lapot kell kiállítani, a végrehajtási eljárás összpontosításának (koncentrálásának) elvét kívánja szolgálni. Azt a célt tartja szem előtt, hogy az adós ellen ne lehessen egyidejűleg különböző végrehajtók útján a legkülönbözőbb vagyontárgyaira ugyanazon követelés behajtása érdekében végrehajtást vezetni. A Javaslat ui. egyrészt csak a követelés behajtásához szükséges mértékig engedi meg az adós vagyontárgyainak lefoglalását, másrészt a különböző vagyontárgyak jellegére figyelemmel értékesítésük tekintetében bizonyos sorrendet is megállapít. Ezért a kettős (többes) végrehajtás megelőzése érdekében indokolt az említett rendelkezés.

Ugyanabban a végrehajtási ügyben több végrehajtási lapot kell azonban kiállítani, ha a követelés több végrehajtást kérőt illet meg, és a követelésnek az egyes végrehajtást kérőkre eső része a végrehajtandó határozatban pontosan meg van jelölve, vagy ha a követelés több adóssal szemben áll fenn.

4. A végrehajtási lap kiállítása a bíróság döntését jelenti abban a tekintetben, hogy valamely kötelezettség teljesítésének kikényszerítése érdekében a végrehajtási eljárást le kell folytatni. Minthogy a jogerős vagy előzetesen végrehajtható határozathoz - a jogszabályban meghatározott feltételek mellett - kapcsolódik a végrehajthatóság, a Javaslat azon az elvi alapon áll, hogy a végrehajtás elrendeléséhez nincs szükség külön alakszerű határozatra, hanem magának a végrehajtási lapnak a kiállításában nyilvánul meg a bíróság döntése. Ha megvannak azok a feltételek, amelyeket a jogszabály előír, a bíróság a végrehajtás iránti kérelemnek helyt adva kiállítja a végrehajtási lapot, és azt a végrehajtás foganatosítása végett eljuttatja a végrehajtóhoz, egyúttal rendszerint megküldi a végrehajtást kérőnek is. Az adós a végrehajtó intézkedéseiből szerez tudomást a végrehajtás elrendeléséről és foganatosításáról.

Más a helyzet olyankor, amikor a bíróság a végrehajtás iránti kérelmet teljes egészében vagy részben alaptalannak tartja. Ennek eldöntésénél a bíróságnak a jogszabályban említett feltételeket kell szem előtt tartania.

Ha ezek a feltételek nincsenek meg, és a végrehajtási kérelem teljesen alaptalan, a bíróság a végrehajtási lap kiállítását megtagadja, és az erről szóló végzést a végrehajtást kérőnek kézbesítteti.

Ha a végrehajtás iránti kérelem csak részben alaptalan, a bíróság kiállítja a végrehajtási lapot, de a kérelemtől eltérően, vagyis úgy, ahogy a végrehajtást helyesnek tartja. Az eltérésre vonatkozólag végzést hoz. Ez az eljárás irányadó pl. olyankor, ha a bíróság a követelés összegszerűsége (terjedelme) tekintetében nem ad helyt a kérelemnek, ha nem állapít meg a végrehajtás kérésével kapcsolatban költséget, vagy azt nem a kérelemnek megfelelően állapítja meg. A bíróság a végrehajtási lapnak a kérelemtől eltérő kiállítása esetén hozott végzést a végrehajtást kérőnek közvetlenül, az adósnak a végrehajtó útján kézbesítteti.

Végrehajtási záradék

A 20-23. §-hoz

A bírósági végrehajtás elrendelésével kapcsolatban a modern polgári eljárásjogok ismerik azt a lehetőséget is, hogy a jogosult bizonyos esetekben - a kereseti jogon túlmenően - azonnal végrehajtási jogot kap igényének érvényesítésére, és ha az adós az igényt alaptalannak tartja, a végrehajtási eljárás elrendelése után ő fordulhat a bírósághoz a jogvita érdemi elbírálása céljából.

A Javaslat is hasznosítja ezt a szabályozási módot az olyan esetekre nézve, amelyekben a követelés fennállását egyes okiratok nagy mértékben valószínűvé teszik. A nemzetközi egyezményekben hangsúlyozott érdemi bírósági felülvizsgálatra ezekben az esetekben a széles körű végrehajtás megszüntetési, illetőleg korlátozási per során nyílik lehetőség.

Az ilyen szabályozás mellett a végrehajtás elrendelésének módja az, hogy az adós lakóhelye (székhelye, végrehajtás alá vonható vagyontárgyának helye) szerinti helyi bíróság a követelésről szóló okiratot végrehajtási záradékkal látja el, és ennek alapján foganatosítják a végrehajtást.

Minthogy csak olyan okirat végrehajtási záradékolása indokolt, amely - az okiratot kiállító szerv jellegére is figyelemmel - kellő biztosítékot jelent abban a tekintetben, hogy a benne foglalt követelés valóban fennáll, a Javaslat mindenekelőtt a közjegyzői okirat alapján teszi lehetővé a bírósági végrehajtást. Ahhoz, hogy a közjegyzői okiratot végrehajtási záradékkal lehessen ellátni, egyes adatoknak magából az okiratból kell kitűnniük, emellett egyéb feltételekre is szükség van. Végrehajtási záradékkal az olyan közjegyzői okirat látható el, amelyben fel vannak tüntetve a Javaslatban felsorolt tartalmi elemek. Ezek közül a teljesítési határidő lejárta magából az okiratból megállapítható. Arra a feltételre vonatkozólag azonban, amely szerint a közjegyzői okiratba foglalt követelésnek bírósági végrehajtási útra kell tartoznia, az okirat tartalma csak kiindulásul szolgál, amennyiben a felsorolt adatokból, különösen a kötelezettség jogcíméből bizonyos következtetést lehet levonni. E feltétellel kapcsolatban azonban a végrehajtási záradékolás előtt más körülményeket is figyelembe kell venni. Igy pl. azt, hogy nem tartozik bírósági végrehajtási útra az a követelés, amely semmis szerződésből ered, vagy amelyet bírósági úton nem lehet érvényesíteni. Nem látható el végrehajtási záradékkal a közjegyzői okirat akkor sem, ha a benne foglalt követelés végrehajtására a jogszabály a közigazgatási végrehajtás útját írja elő.

A Javaslat szerint végrehajtási záradékkal látható el a helyi önkormányzat jegyzőjének a birtokvitában hozott, az elmaradt haszon, a kár és a költség megtérítésére kötelező határozata, továbbá az orvosi és az ügyvédi fegyelmi hatóságnak pénzbírság és eljárási költség megfizetésére kötelező határozata. Ezekben az esetekben eddig végrehajtási lap kiállításának volt helye. Ez azonban nem indokolt, mert az említett határozatokkal kapcsolatban is lehetővé kell tenni a teljes körű bírósági felülvizsgálatot, ami csak végrehajtási záradékolás esetén áll nyitva.

A Ptk. 260. §-ának (1) bekezdése kimondja, hogy ha a kézizálog-szerződést közokiratba foglalták, az okirat alapján - bírósági határozat nélkül is - végrehajtásnak van helye. A Javaslat szerint a végrehajtás elrendelése ilyenkor az okirat végrehajtási záradékolásával történik. Az említett esetben a zálogtárgy rendszerint már a kézi-zálogjog jogosultjának vagy a zálogtartónak a birtokában van. Emellett a polgári jogi követelés fennállását nemcsak a zálogtárgy, hanem a kézizálog-szerződés közokiratba foglalása is valószínűsíti. Ezért a végrehajtási jog megadása, vagyis a bírósági végrehajtás lehetővé tétele ilyenkor indokolt.

A Javaslat szerint a bíróság végrehajtási záradékkal látja el az olyan szerződésről szóló közokiratot és teljes bizonyító erejű magánokiratot, amely az ingatlan közös tulajdonának árverés útján történő megszüntetésére irányul, feltéve hogy az okirat tartalmazza az ingatlan becsértékét, az árverési feltételeket, továbbá az eljárási költség viselésének és a befolyt vételár felosztásának módját. Ebben az esetben voltaképpen nem önálló polgári jogi követelés érvényesítéséről van szó, hanem arról, hogy a felek az említett okiratba foglalt szerződésükkel, közös elhatározással igénybe kívánják venni a bírósági végrehajtó közreműködését az árverés lebonyolításánál.

A Munka Törvénykönyve szerint a munkáltató a jogalap nélkül kifizetett munkabért írásbeli felszólítással követelheti vissza, és a munkavállaló munkaviszonnyal összefüggő tartozásának megtérítésére irányuló igényét ugyancsak írásbeli felszólítással érvényesítheti. Ha pedig a kollektív szerződés lehetővé teszi, a munkavállalót kártérítésre kötelezheti.

Ha az írásbeli felszólítás ellen a munkavállaló nem fordult a bírósághoz, illetőleg ha a munkáltató által hozott, kártérítésre kötelező határozat jogerőssé és végrehajthatóvá vált, az említett okiratok alapján a szóban levő összegeket a munkáltató elsősorban a munkavállaló munkabéréből (egyéb járandóságából) történő levonással, ún. közvetlen végrehajtással köteles behajtani.

Ha azonban e közvetlen végrehajtásra nincs lehetőség, illetőleg az nem vezetett vagy aránytalanul hosszú idő múlva vezetne eredményre, az említett írásbeli felszólítást, illetőleg határozatot a bíróság végrehajtási záradékkal látja el, és a követelést bírósági végrehajtás során, esetleg ingó- vagy ingatlanvégrehajtás foganatosításával hajtják be.

Ez az eljárás megfelelően irányadó a szövetkezeti alkalmazottak, valamint az olyan szövetkezeti tagok említett tartozásainak behajtására is, akik a szövetkezettel munkaviszony jellegű jogviszonyt létesítettek.

Közvetlen bírósági letiltás

A 24-27. §-hoz

1. A közvetlen bírósági letiltással a végrehajtást elrendelő bíróság maga intézkedik az adós munkáltatójánál, illetőleg a járandóságot folyósító szervnél (röviden: a munkáltatónál), hogy a behajtandó összeget a munkabérből, illetőleg az időszakonként visszatérő járandóságból (röviden: a munkabérből) vonja le, és fizesse ki a végrehajtást kérőnek. Ilyenkor a végrehajtás elrendelése és foganatosításának első szakasza összefonódik, egyetlen eljárási cselekménnyel elvégezhető.

Közvetlen letiltást akkor lehet kibocsátani, ha megvannak a jogszabályi feltételek. Ezek vagy csupán a közvetlen letiltással függenek össze, vagy általában is feltételei a bírósági végrehajtásnak.

Ami a különös feltételeket illeti, közvetlen letiltásra akkor kerülhet sor, ha az adós munkáltatója ismert, és ha a végrehajtást kérő kívánsága szerint vagy a jogszabály értelmében csak az adós munkabéréből kell behajtani a követelést.

A Javaslat itt határozza meg a munkáltató tágabb értelemben vett fogalmát. Mindaz, amit a Javaslat indokolása a 7. §-sal kapcsolatban a munkabér szűkebb és tágabb értelemben vett fogalmával kapcsolatban tartalmaz, megfelelően irányadó a munkáltató fogalmára is. Szűkebb értelemben véve tehát a Munka Törvénykönyve szerinti munkáltatót tekinti a Javaslat is munkáltatónak, vagyis azt, aki a munkaviszony egyik alanya. A Munka Törvénykönyvének 73. §-a szerint munkáltató az lehet, aki jogképes. Tágabb értelemben véve azonban a Javaslat szempontjából minden olyan szervet és személyt munkáltatónak kell tekinteni, amely, illetőleg aki a 7. § alá eső, ott részletesen felsorolt összegeket folyósítja (kifizeti).

Az általános feltételek közül azt kell kiemelni, hogy közvetlen letiltásnak az olyan határozatok és okiratok alapján van helye, amelyek alapján végrehajtási lapot lehet kiállítani, illetőleg egyes okiratok végrehajtási záradékkal láthatók el. Vizsgálnia kell a bíróságnak azt is, hogy megvannak-e a bírósági végrehajtásnak már említett általános feltételei (jogerő vagy előzetes végrehajthatóság, a teljesítési határidő letelte stb.).

2. A közvetlen bírósági letiltás - attól függően, hogy a végrehajtási lap vagy a végrehajtási záradékolás helyett bocsátották-e ki - a végrehajtási lappal, illetőleg a végrehajtási záradékkal ellátott okirattal esik egy tekintet alá. Különbség azonban, hogy a közvetlen letiltás végzéssel történik.

A végrehajtási lap helyett a közvetlen bírósági letiltást az a bíróság bocsátja ki, amelynek a hatáskörébe tartozik a végrehajtási lap kiállítása. A letiltó végzésben a bíróság az adós munkáltatóját arra hívja fel, hogy - a letiltó végzés jogerőre emelkedésének bevárása nélkül - az adós munkabéréből a végzésben feltüntetett összeget vonja le, és haladéktalanul fizesse ki a végrehajtást kérőnek. A bíróság a letiltó végzést a munkáltatónak és a feleknek kézbesítteti.

A bíróság közvetlen letiltást bocsáthat ki az egyes okiratokon alapuló követelések végrehajtása érdekében is a végrehajtási záradékolás helyett. A Javaslat az ilyen letiltást lényegében a végrehajtási lap helyett kibocsátott közvetlen bírósági letiltás elvei szerint szabályozza. Tekintettel van azonban arra, hogy a végrehajtási lappal elrendelt végrehajtásra az olyan követelés behajtása céljából kerülhet sor, amelyet az arra hivatott szervek már érdemben elbíráltak. Ezzel szemben a bíróság végrehajtási záradékkal akkor rendeli el a végrehajtást, amikor a követelés - bár a róla szóló okirat alapján jogosságához általában nem fér kétség - véglegesen még nincs tisztázva. Ezért a kétféle közvetlen bírósági letiltás részben eltér egymástól.

Az eltérés abban áll, hogy a végrehajtási záradékolás helyett kibocsátott letiltás alapján levont összeg csak akkor fizethető ki, ha a munkáltatót a végzés kézhezvételétől számított 45 napon belül a bíróság másképpen nem utasítja. Ennek az az indoka, hogy meg kell várni a végzés jogerőre emelkedését, mert a követelés ilyenkor még nincs eldöntve. A letiltó végzés ellen az adós és a végrehajtást kérő fellebbezhet, mégpedig azon az alapon, hogy a bíróság a letiltást nem a törvényben meghatározott feltételeknek megfelelően bocsátotta ki. A fellebbezésről a bíróság a munkáltatót haladéktalanul értesíti, és felhívja őt, hogy a levonást folytassa, de a levont összeget újabb értesítésig ne fizesse ki. Kifizetésre csak a fellebbezés elbírálásától függően kerülhet sor.

Ha a másodfokú bíróság a fellebbezés elbírálása során az elsőfokon hozott letiltó végzést helybenhagyta, az ügyiratot visszaküldi az elsőfokú bírósághoz. Ez a munkáltatót arra hívja fel, hogy a levont összeget fizesse ki a végrehajtást kérőnek. Ha viszont a másodfokú bíróság az elsőfokú bíróság végzését - a végrehajtás iránti kérelmet alaposnak tartva - megváltoztatta, maga mondja ki a határozatában a letiltást. Ezt olyan módon kell megtennie, hogy a letiltást a munkáltató egyedül a másodfokú bíróság határozata alapján is foganatosítani tudja, ne legyen tehát e célból szükség az elsőfokon és a másodfokon hozott határozatok összevetésére (ez ui. a munkáltatónál bizonytalanságra vezethetne). A másodfokú bíróság a határozatát - 3 napon belül - a munkáltatónak megküldi; ez az adós munkabéréből levont összeget haladéktalanul kifizeti a végrehajtást kérőnek.

3. Minthogy a közvetlen letiltás a végrehajtást nagy mértékben egyszerűsíti, a Javaslat is él azzal a szabályozási móddal, hogy egyes esetekben a követelést kizárólag, más esetekben elsősorban közvetlen letiltással kell behajtani. E téren azonban lényeges újításokat vezet be. A Javaslat elhagyja azt a rendelkezést, amely szerint a kisösszegű állami követeléseket kizárólag közvetlen letiltással lehet behajtani. Ez egyrészt nincs összhangban a jogalanyok azonos jogállásával (az ún. szektorsemlegesség elvével), másrészt azzal sem, hogy ha valamely követelés az anyagi jog szerint fennáll, akkor az érvényre juttatását nem lehet megtagadni.

Kizárólag közvetlen letiltással tehát mindenekelőtt akkor kell behajtani a követelést, ha ezt kívánta a végrehajtást kérő. Ez a szabály a végrehajtást kérő rendelkezési jogából következik, amely a végrehajtási eljárás egész menetében következetesen érvényesül. Amint ui. a jogosulttól (a végrehajtást kérőtől) függ, hogy az anyagi jogát végrehajtás útján érvényre kívánja-e juttatni, ugyanígy tőle függ az is, hogy - élve az eljárási jog adta lehetőséggel - a végrehajtásnak milyen formáját kívánja igénybe venni (a munkabérre, ingóságra, ingatlanra irányuló végrehajtást). A kizárólag közvetlen letiltással történő behajtás másik esete az, amikor a végrehajtás tartásdíj vagy más, részletekben fizetendő összeg iránt folyik, és a munkabér végrehajtás alá vonható része az esedékes összeget fedezi.

A Javaslat új szabályt vezet be arra az esetre nézve is, amikor elsősorban közvetlen bírósági letiltással kell a követelést behajtani. Kimondja ui., hogy ez akkor irányadó, ha a végrehajtást kérő követelése nem haladja meg a társadalombiztosítási jogszabály szerint a munkaviszony alapján megállapított saját jogú öregségi nyugdíj (röviden: öregségi nyugdíj) legalacsonyabb összegét. A Javaslat ezt az összeget - amely 1994. január 1-jétől havi 7480 Ft - tartja olyannak, mint amely a végrehajtási eljárásban különleges szabályozást tesz indokolttá nemcsak az eljárás egyszerűsítése szempontjából, hanem más kérdésekben - így a mentesség szabályozásánál - is. Elsősorban közvetlen letiltással kell behajtani a követelést akkor is, ha a bíróság a 7.§-ban foglaltakra tekintettel ezt tartja indokoltnak. Ez a 8. § (2) bekezdésében foglalt általános elvből következik.

Közvetlen bírósági felhívás

A 28. §-hoz

1. A tartásdíjnak a jogosult élete fenntartásában, szükségleteinek kielégítésében betöltött szerepe azt indokolja, hogy bizonyos esetben a tartásdíj behajtása közvetlen bírósági felhívással történjék. Ez azt jelenti, hogy a bíróság magában a jogvitát eldöntő vagy a tartásdíj fizetésére ideiglenes intézkedéssel kötelező határozatában a végrehajtást azonnal elrendeli, és részben foganatosítja is. Ez a legegyszerűbb és leggyorsabb módja a végrehajtásnak, amit a tartásdíj-követelés célja indokol. A közvetlen bírósági felhívás a közvetlen bírósági letiltással, végeredményben pedig a végrehajtási lappal esik egy tekintet alá, de sajátos szabályok is érvényesülnek, pl. nincs illeték előlegezési és viselési kötelezettség.

Minthogy a közvetlen bírósági felhívást a marasztaló bírósági határozat foglalja magában, a felek e határozatból értesülnek a felhívásról. Erről a munkáltató úgy értesül, hogy a bíróság a tartásdíj fizetésére kötelező határozat rendelkező részét a határozat meghozatalától számított 3 napon belül megküldi a munkáltatónak. A határozat teljes - az indokolást is magában foglaló - szövegének írásba foglalása tehát nem gátolhatja a felhívás sürgős elküldését. Másrészt az adós érdekét is szem előtt tartja ez a rendelkezés, amely kizárja, hogy a határozat indokolásában foglalt megállapítások, értékelések az adós munkahelyén stb. az ő szándéka ellenére közismertté váljanak. Ugyanígy értesítik a munkáltatót akkor is, ha a közvetlen bírósági felhívást a másodfokú bíróság bocsátotta ki.

2. A végrehajtás elrendelése általában az elsőfokú bíróság feladata. A tartásdíjnak a munkabérből való gyors behajtásához fűződő érdek azonban kivétel megállapítását teszi szükségessé e főszabály alól. Ezért a közvetlen felhívást a másodfokú bíróság bocsátja ki akkor, ha az elsőfokú bíróság elutasító határozatával ellentétben tartásdíjat állapított meg, illetőleg ha az elsőfokú bíróság által megállapított tartásdíj összegét vagy a teljesítésre vonatkozó rendelkezést módosította.

Ha a másodfokú bíróság az elsőfokú határozatot módosította, fel kell hívnia a munkáltató figyelmét az elsőfokú bíróság által már korábban kibocsátott közvetlen felhívásra, amelynek alapján ugyanannak a tartásdíj-követelésnek a fejében a munkabérre vezetett végrehajtás már megkezdődött. Erre egyrészt a kettős levonás megelőzése érdekében van szükség, másrészt azért is, mert ilyenkor a másodfokú bíróság felhívása az elsőfokú bíróság felhívásának a helyébe lép, és ez pl. annak az időpontnak a meghatározása szempontjából is irányadó: mikor érkezett a felhívás a munkáltatóhoz. Ilyenkor az elsőfokú bíróság által kibocsátott közvetlen felhívás beérkezésének időpontja marad irányadó, de a másodfokú bíróság által megállapított összeget kell levonni és kifizetni.

A Javaslatnak a másodfokú bíróság eljárására nézve megállapított rendelkezései megfelelően irányadók a Legfelsőbb Bíróságra is akkor, ha a tartásdíjat felülvizsgálati kérelem alapján a Legfelsőbb Bíróság állapította meg, illetőleg módosította.

3. A Javaslat fenntartja azt a rendelkezést, amely szerint közvetlen bírósági felhívásnak - mint általában a végrehajtási eljárásnak - csak akkor van helye, ha azt a tartásra jogosult kérte. E kérelem lehetőségéről a bíróság köteles a jogosultat tájékoztatni.

Egyéb rendelkezések

A 29-31. §-hoz

Ha a követelés behajtása érdekében a bíróság korábban már végrehajtási lapot állított ki, illetőleg az okiratot végrehajtási záradékkal látta el, ugyanennek a követelésnek a behajtása céljából közvetlen bírósági letiltást és felhívást már nem lehet kibocsátani. Ezt az esetleges kettős végrehajtás megelőzése indokolja.

Lehetséges, hogy az elsőfokú bíróság a tartásdíjban marasztaló határozat alapján már végrehajtási lapot állított ki, és a másodfokú bíróság a tartásdíj összegét felemelte. Ilyenkor sincs helye közvetlen bírósági felhívásnak, hanem a többletre nézve is végrehajtási lapot kell kiállítani.

A közvetlen letiltás és felhívás foganatosítására - éppen úgy, mint a tágabb értelemben vett munkabér bármely más letiltása esetén - a IV. Fejezetben foglalt rendelkezések irányadók. Ha a közvetlen letiltást (felhívást) követően az ügyben további intézkedés szükséges - mert az adós részben vagy egészen teljesített, munkahelye megváltozott, a levonásnak akadálya van, a munkáltatónál helyszíni ellenőrzés indokolt stb. - az intézkedés az ügyben eljáró elsőfokú bíróság hatáskörébe tartozik.

Olyan esetben pedig, amikor a közvetlen bírósági letiltás vagy felhívás nem vezetett eredményre, és a jogosult az adós ingóságait, ingatlanát stb. kívánja végrehajtás alá vonni, a bíróság végrehajtási lapot állít ki, illetőleg az okiratot végrehajtási záradékkal látja el, és a végrehajtást ennek megfelelően folytatják.

A közvetlen letiltás eredménytelensége esetén az egyéb vagyontárgyakra vezetett végrehajtás céljából a végrehajtható okiratot ugyanaz a bíróság állítja ki, amely a közvetlen letiltást is kibocsátotta. A közvetlen felhívást követően azonban mindíg az elsőfokú bíróság állítja ki a végrehajtási lapot, még akkor is, ha a közvetlen felhívást kivételesen a másodfokú bíróság vagy a Legfelsőbb Bíróság bocsátotta ki.

III. FEJEZET

A VÉGREHAJTÁS FOGANATOSíTÁSÁNAK KÖZÖS SZABÁLYAI

A végrehajtás foganatosításának megkezdése

A 32. és 33. §-hoz

A végrehajtás foganatosítása a végrehajtási eljárás számos jogintézményét foglalja magában. Minthogy a kikényszerítendő magatartástól és a végrehajtás alá vont vagyontárgy jellegétől függően a szankciót esetleg több fázisban célszerű realizálni, a végrehajtás foganatosítása is több szakaszra osztható. Megkülönböztethető tehát a végrehajtás alá vont vagyontárgyon a biztosíték szerzése (a foglalás), az értékesítés és a követelés kielégítése (a befolyt összeg kifizetése).

A III. fejezet a végrehajtás foganatosításának közös szabályait foglalja magában. A Javaslat lényegében megtartja a bevált rendelkezéseket, de a gyakorlati tapasztalatok alapján egyrészt pontosabbá teszi azokat, másrészt több kérdésben egyszerűsíti és hatékonyabbá teszi az eljárást (pl. a végrehajtható okirat helyszíni kézbesítésének általánossá tételével, a végrehajtó által foganatosítható helyszíni kényszercselekmények új szabályozásával).

A Javaslat mindenekelőtt azt szabályozza, hogy a végrehajtható okirat miként jut el az illetékes végrehajtóhoz. A bíróság, illetőleg a végrehajtható okiratot kiállító szerv a végrehajtható okiratot - a bűnügyi követelésekről szóló értesítés kivételével - az adós lakóhelye, illetőleg székhelye szerinti végrehajtóhoz küldi meg. Ha az adós lakóhelye (székhelye) ismert, az eljárás megindítása után először itt kell megkísérelni a végrehajtás foganatosítását még akkor is, ha az adós ingatlana (egyéb vagyontárgya) más végrehajtó illetékességi területén van. Ez azért is indokolt, mert a végrehajtó a végrehajtás megkezdésekor általában a helyszínen adja át a végrehajtható okiratot az adósnak, és egyben felhívja őt az azonnali teljesítésre.

A végrehajtható okiratot azonban az adós végrehajtás alá vonható vagyontárgyának helye szerinti végrehajtóhoz kell eljuttatni, ha ezt kívánta a végrehajtást kérő, vagy ha az adós lakóhelye, székhelye nem ismert.

Ha az adós állandó lakóhelye a végrehajtási eljárás folyamán nem változott meg, az adós ideiglenes tartózkodási helye szerinti végrehajtóhoz nem lehet az ügyet áttenni. Ilyenkor csupán a végrehajtható okirat másolatát kell - a foglalási jegyzőkönyv másolatával és a szükséges tájékoztató adatokkal együtt - az említett végrehajtóhoz továbbítani. Igy kell eljárni akkor is, ha az adós lakóhelyén, illetőleg székhelyén nincs végrehajtás alá vonható vagyontárgy, vagy az ott levő vagyontárgy a követelésre nem ad teljes fedezetet.

A végrehajtást elrendelő szerv a végrehajtható okiratot - néhány kivétellel - a végrehajtást kérőnek is megküldi. Ilyen kivételt az okirat jellege (bűnügyi követelésről szóló értesítés), illetőleg a követelés jellege (meghatározott cselekmény végrehajtása) indokol.

Költség

A 34. §-hoz

A végrehajtási eljárásban különféle költségek merülhetnek fel. Ezek jellegüknél fogva egyrészt hasonlóak a peres eljárásban felmerülő költségekhez. Közéjük tartozik pl. az eljárás megindításakor fizetendő illeték, a jogi képviselő közreműködésével, a felek esetleges meghallgatásával, a külföldi végrehajtható határozat lefordításával, a bizonyítással, a jogorvoslatokkal kapcsolatos költség. Vannak másrészt olyan költségek is, amelyek jellegzetesen a végrehajtási eljáráshoz kapcsolódnak. Ilyen költségek merülnek fel a végrehajtó helyszíni eljárásával, az adós lakásának esetleges felnyitásával, az ilyenkor közreműködő tanu díjazásával, a lefoglalt vagyontárgyak értékesítésével (az átszállítással, az árverés közhírré tételével stb.), a zárgondnok tevékenységével kapcsolatban.

A Javaslat azon az általánosan elfogadott elvi alapon áll, hogy a végrehajtás során felmerült költséget általában a végrehajtást kérő előlegezi, és az adós viseli. A költség előlegezése alól kivétel, hogy a szakértőbecsüs közreműködésével és az árverés közhírré tételével felmerülő költséget az köteles előlegezni, aki ezeket az intézkedéseket kérte. A költség viselésének általános szabálya alól pedig kivétel az, hogy az állam által előlegezett végrehajtási költséget behajthatatlanság esetén az állam viseli, és hogy van néhány olyan eset, amikor - teljesen vagy részben - a végrehajtást kérőre hárul a végrehajtási költség viselése. Ez olyankor áll elő, amikor a végrehajtást kérő a végrehajtási eljárásban elmulasztotta a követelés megszünésének vagy csökkenésének bejelentését, továbbá ha a végrehajtás alaptalannak bizonyult, vagy ha a végrehajtást kérő kívánságára szüntették meg, illetőleg korlátozták a végrehajtást. A Pp.-ben szabályozott költségkedvezmények a végrehajtási eljárásban is irányadók.

Jegyzőkönyv

A 35. §-hoz

Minthogy a bírósági végrehajtás az adós vagyoni, sőt esetleg személyiségi jogait is korlátozó eljárás, fontos, hogy az egyes eljárási cselekményeket a végrehajtó írásban rögzítse. Ezt a célt szolgálja a jegyzőkönyv. Ezzel kapcsolatban a Javaslat épít a hagyományosan bevált rendelkezésekre, de a joggyakorlat eredményeit beépíti a törvénybe, így pl. azt a szabályt, hogy a helyszíni eljárásról a jegyzőkönyvet a helyszínen kell elkészíteni.

A 35.§-ban szabályozott általános követelményeken túl a Javaslat számos más §-ban kifejezetten is rendelkezik arról, hogy jegyzőkönyvet kell készíteni (pl. a végrehajtás szüneteléséről, a foglalásról, az árverésről). E rendelkezések egyúttal meghatározzák azokat a további adatokat is, amelyeket az említett esetekben a jegyzőkönyvnek tartalmaznia kell.

Kézbesítés

A 36. és 37. §-hoz

A végrehajtási eljárás során is követelmény a kényszernek és a meggyőzésnek az összehangolása. Ezzel függ össze az is, hogy a végrehajtás elrendeléséről az adós miként értesül, és mennyiben tud eleget tenni az önkéntes teljesítésre való felhívásnak, amit általában a végrehajtható okirat is magában foglal. A Javaslat ezért - a korábbi helyzettől eltérően - általánossá teszi azt az eljárást, hogy a végrehajtó az adós előzetes értesítése nélkül jelenik meg az adós lakásán, a helyszínen. Itt átadja a végrehajtható okiratot az adósnak, és ha az nem teljesíti nyomban a kötelezettségét, a végrehajtó azonnal elvégzi a végrehajtási cselekményeket. Postán kézbesítik azonban a végrehajtható okiratot az adósnak akkor, ha ezt kívánja a végrehajtást kérő. Erre pl. olyankor kerülhet sor, ha kisebb összegű követelésről van szó, és a végrehajtást kérő a helyszíni eljárással felmerülő költségek előlegezése terén takarékoskodni akar. Ennek különösen a megyei bírósági végrehajtó eljárása során van gyakorlati jelentősége a nagy számban előforduló, de kis összegű igazságügyi követelések behajtása esetén. A tapasztalat szerint ui. az adósok egy része a postán kézbesített végrehajtható okiratban foglalt írásbeli felhívásra is rendezi az alacsonyabb összegű tartozását, ezért ilyenkor nincs szükség helyszíni eljárásra, kényszercselekményre.

Postai kézbesítés esetén a kézbesítés szabályait a hivatalos iratok kézbesítéséről szóló több jogszabály, valamint a Postaszabályzat tartalmazza. Ezek szólnak arról a kivételes lehetőségről is, amikor a kézbesítést - a posta közreműködése nélkül - saját kézbesítő végzi.

A végrehajtást kérő részvétele az eljárásban

A 38. §-hoz

A végrehajtást kérő az eljárásban félként vesz részt, ezért joga van arra, hogy a végrehajtási eljárási cselekmények foganatosításánál jelen legyen. Ez elősegítheti a végrehajtás eredményességét, egyes esetekben pedig feltétele annak, hogy a végrehajtást kérő a számára biztosított jogokat gyakorolhassa.

A végrehajtást kérő említett részvételi jogának megvalósulását szolgálja az a rendelkezés, amely szerint őt a végrehajtási eljárási cselekmények időpontjáról előzetesen értesíteni kell. Egyes eljárási cselekményekről (pl. az árverésről) az erről szóló külön rendelkezés szerint a végrehajtást kérő is szükségképpen értesül. De lehetőség van arra is, hogy a végrehajtást kérő bármely eljárási cselekményről értesítést kapjon. Az ügyvitel egyszerűsítése érdekében azonban erre csak akkor kerül sor, ha ezt az értesítést a végrehajtást kérő kívánja. Az ilyen általános jellegű értesítésre vonatkozó kívánságát a végrehajtást kérő akár az eljárás megindulásakor, akár később bejelentheti.

Változás a felek személyében

A 39. §-hoz

1. A végrehajtási eljárás során rendszerint azok szerepelnek félként, akik a végrehajtás alapjául szolgáló határozat meghozatalát megelőző eljárásban is félként vettek részt. A végrehajtást kérő tehát rendszerint a követelés jogosultja, az adós pedig az, akit a határozat valamire kötelez. Nincs azonban akadálya annak, hogy a felek közötti jogviszonyban az igény érvényesítésének végső szakaszában, a végrehajtás során is változás következzék be oly módon, hogy a jogosult, illetőleg a kötelezett helyébe más lép. Ennek az esetnek a szabályozásánál a Javaslat figyelemmel van arra, hogy a jogutódlás egyrészt a végrehajtható okirat kiállítása előtt, másrészt azt követően állhat be vagy derülhet ki. A Javaslat külön rendelkezéseket állapít meg arra az esetre nézve, amikor a végrehajtó az adós haláláról a végrehajtás foganatosítása során szerzett tudomást.

A jogutódlás - ha emberről (természetes személyről) van szó - mind a végrehajtást kérő, mind az adós oldalán rendszerint halál folytán áll elő; bekövetkezhet azonban jogügylet (pl. engedményezés) alapján vagy jogszabály rendelkezése folytán is (pl. a követelésnek a készfizető kezesre való átszállásakor). Különös gonddal kell vizsgálni a jogi személyek közötti jogutódlást.

A jogutódlás kérdésében való döntés előtt a bíróság szükség esetén meghallgatja a feleket és a jogutódokat, bizonyítást folytat le, majd végzéssel dönt. A végrehajtható okiratot a végzés jogerőre emelkedése után lehet kiállítani, illetőleg a jogerős végzést kell a végrehajtónak megküldeni.

A jogutódlás felőli döntés után a végrehajtási eljárást nem kell előlről kezdeni, hanem a soron következő végrehajtási cselekményt kell foganatosítani.

2. Az említett általános szabályok mellett a Javaslat részletes szabályokat is megállapít a jogutódlás esetén irányadó eljárásra nézve. Ez aszerint alakul, hogy a végrehajtás melyik szakában merült fel a jogutódlás kérdése.

Ha a végrehajtható okirat kiállítása előtt kell a jogutódlás kérdésében dönteni, a végrehajtható okirat kiállítására jogosult bíróság (hatóság) határoz. A végrehajtható okirat kiállítása után - ha a jogutódlás kérdése ilyenkor merül fel - csakis a végrehajtást foganatosító bíróság határozhat a jogutódlás felől. Ha az ügy már a bírósági végrehajtónál van, és ő szerez tudomást a jogosult vagy a kötelezett oldalán történt változásról, köteles a végrehajtási ügy iratait a végrehajtást foganatosító bírósághoz beterjeszteni.

A Javaslat azt az esetet is szabályozza, amikor a végrehajtó a foganatosítás során szerez tudomást az adós haláláról. Jelentősége van annak is, hogy a végrehajtó a foglalás előtt vagy a foglaláskor szerzett-e tudomást a halálesetről. Ilyenkor is irányadók az említett eljárási szabályok, a végrehajtóra azonban - ha a foglaláskor megállapítja, hogy az adós hagyatékában lefoglalható vagyontárgy van - további teendők hárulnak. Köteles ui. az adós egyelőre ismeretlen jogutódja részére ügygondnokot rendelni és lefoglalni az adós hagyatékában talált vagyontárgyakat. A foglalási jegyzőkönyvet kézbesítenie kell az ügygondnok és a végrehajtást kérő részére, majd az iratokat az egyébként is irányadó szabályok szerint be kell terjesztenie a bírósághoz a jogutódlás kérdésében való döntés végett. Ha pedig a végrehajtó a végrehajtást kérő haláláról szerzett tudomást, és a jogutódja ismeretlen, a behajtott összeget bírósági letétbe kell helyeznie.

A követelés megszünésének és csökkenésének

bejelentése

A 40. és 41. §-hoz

A végrehajtási eljárás az adós jogait korlátozza, ezért különösen fontos, hogy erre az eljárásra alaptalanul ne kerüljön sor. A Javaslat arra kötelezi tehát a végrehajtást kérőt, hogy a végrehajtandó követelés megszünését és csökkenését haladéktalanul jelentse be a végrehajtónak.

Ha a végrehajtást kérő bejelentette a követelés megszünését, vizsgálni kell, hogy a meg nem fizetett illeték és az állam által előlegezett költség megtérült-e, hogy tehát azt az adós vagy a végrehajtást kérő befizette-e a megfelelő számlára. A végrehajtást kérő ui. a Ptk. 293.§-a szerint az adóstól felvett összegből elsősorban a végrehajtási költségeket köteles kielégíteni. Mindaddig amíg ez nem történt meg, a végrehajtási eljárás nem fejeződött be.

A végrehajtást kérő felelős a bejelentés elmulasztásából eredő költségért és kárért, valamint a meg nem fizetett illetékért és költségért. A Javaslat részletesen szabályozza azt is, hogy az említett illeték és költség megfizetésére a bíróság milyen eljárásban kötelezi a végrehajtást kérőt.

Az eljárás időpontja

A 42. §-hoz

A Javaslat egyrészt tekintettel van az adós személyiségi jogaira, másrészt a végrehajtásnak mint kényszerítő eljárásnak a céljára, amikor úgy rendelkezik, hogy a végrehajtási cselekményeket - a munkaszüneti napok kivételével - bármely napon, de nemcsak a szokásos hivatali idő alatt, hanem reggel 6 óra és este 10 óra között lehet elvégezni.

Előfordulhat, hogy az adós az említett napokon vagy napszakban rendszeresen nem tartózkodik a lakásán. Erre az esetre nézve a Javaslat kivételt állapít meg. A végrehajtást foganatosító bíróság elnökének a hatáskörébe tartozik annak az engedélyezése, hogy a végrehajtó rendkívüli időpontban, tehát nem munkanapon, továbbá - bármely napon - reggel 6 óra előtt vagy este 10 óra után járjon el. Az engedélyt az elnök írásban adja, és konkrétan megjelöli, hogy a végrehajtó az engedély alapján melyik napon és milyen időpontban járjon el.

Helyszíni kényszercselekmények

A 43-45. §-hoz

Az Alkotmány az alapvető jogok és kötelességek között szabályozza az emberi méltósághoz és a magánlakás sérthetetlenségéhez való jogot. Ezzel vannak összhangban a végrehajtó által alkalmazható kényszerítő intézkedések általános szabályai.

Az említett alkotmányos jogok korlátozását jelenti, hogy a végrehajtó megtekintheti és átvizsgálhatja az adós lakását és egyéb helyiségét, bármely vagyontárgyát, továbbá a gazdasági tevékenységével kapcsolatos iratait. A végrehajtó ezt az eljárását a titokvédelmi és adatvédelmi szabályokkal összhangban végzi, és az adósnak a titoktartási kötelezettség alóli felmentését azok szerint a szabályok szerint érheti el, amelyek a bírósági eljárásban egyébként is irányadók.

A végrehajtó kényszerintézkedései dolgokra irányulhatnak, de nem érinthetik közvetlenül az adós személyét. A személymotozás tilalmából következik, hogy a végrehajtó az adós ruházatát, zsebeit nem vizsgálhatja át. Nem szólíthatja fel az adóst arra, hogy zsebét ürítse ki, és a benne levő dolgokat mutassa meg, vagy a testén hordott tárgyakat (óra, ékszer) adja át. Az adós által hordott ilyen tárgyakat a végrehajtó nem foglalhatja le.

A végrehajtó - szükség esetén - felnyithatja az adós lezárt lakását, egyéb helyiségét és a hozzájuk vezető bejáratot (pl. a kertkaput). Ugyanígy felnyithatja az adós lezárt bútorát vagy más ingóságát, pl. a tárolót, tartályt, ládát, ékszerdobozt. Ha ilyenkor az adós vagy nagykorú családtagja nincs jelen, tanut kell alkalmazni. A lezárt helyiség, bútor felnyitásához és újbóli lezárásához a végrehajtó szakember közreműködését veszi igénybe. Az ezzel járó költség a végrehajtási költségek közé tartozik.

A Javaslatban említett ellenszegülés azt a magatartást jelenti, amely megakadályozza, hogy a végrehajtó a feladatát teljesítse, az eljárási cselekményt elvégezze. Az ellenszegülés nemcsak az adósnak, hanem más személynek a magatartásával megvalósulhat, mégpedig aktív és passzív módon egyaránt. Ellenszegülés esetén a végrehajtó közvetlenül - tehát a bíróság közreműködése nélkül - fordulhat a legközelebbi helyi rendőri szervhez (rendőrkapitányság, rendőrörs, körzeti megbízott), és ez köteles haladéktalanul megadni a szükséges segítséget. A végrehajtó a rendőrség közreműködésének igénybevételét feltünteti a végrehajtási cselekményről készült jegyzőkönyvben.

Ügygondnok

A 46. §-hoz

A Javaslat szerint ügygondnok kirendelése akkor indokolt, ha az adósnak van lefoglalható vagyontárgya - a végrehajtás tehát lefolytatható -, de az adós részvétele az eljárásban nem lehetséges, mert lakóhelye vagy tartózkodási helye ismeretlen, illetőleg külföldön van, vagy pedig az adós meghalt, és jogutóda ismeretlen. Az ügygondnok lényegében az adósnak a végrehajtó által kirendelt képviselője.

A végrehajtási eljárásban közreműködő ügygondnok kirendelésének módját és feltételeit szabályozó rendelkezések eltérnek a Pp. 74.§-ában említett szabályoktól, amelyek a bíróság által a perben kirendelt ügygondnokról szólnak. Ha tehát az adósnak a perben volt is ügygondnoka, ennek a jogköre nem terjed ki szükségszerűen a végrehajtási eljárásra. Célszerű azonban, ha a végrehajtó ezt a személyt rendeli ki ügygondnokként.

Nincs szükség ügygondnokra, ha az adósnak képviselője van. Képviselőként mindenekelőtt a meghatalmazott jogi képviselő (ügyvéd, jogtanácsos) jön számításba. Ha a perben az adósnak jogi képviselője volt, az ő meghatalmazása rendszerint a végrehajtási eljárásra is kiterjed. Az adós meghatalmazott képviselője azonban a Pp. 67.§-ában felsorolt más személy - így különösen a hozzátartozó - is lehet. A képviselők körébe tartozik az adós törvényes képviselője is (szülő, gyám, gondnok).

Az adós lakóhelyének és munkahelyének megállapítása

A 47. §-hoz

A Javaslat a rendőrségi, társadalombiztosítási és népességnyilvántartási szervek kötelességévé teszi, hogy olyan esetben, amikor az adós lakóhelye, tartózkodási helye vagy munkahelye ismeretlen, és az adósnak nincs lefoglalható vagyontárgya, a felsorolt szervek az említett adatokat közöljék a végrehajtóval. E szervek azonban csak a rendelkezésükre álló adatokat kötelesek közölni, és a lakóhely, tartózkodási hely vagy munkahely felkutatása végett külön tevékenységet nem kötelesek végezni. Kivétel ez alól, hogy adott esetben - a Javaslat 9.§-ában foglalt utaló rendelkezés folytán - a Pp. 96.§-ának (4) bekezdése, illetőleg 124.§-a (2) bekezdésének b) pontja értelmében a bíróság a rendőrséget az adós lakóhelyének, illetőleg tartózkodási helyének a felkutatása végett is megkeresheti, de csak a gyermek tartása, elhelyezése, illetőleg a szüléssel járó költség iránti végrehajtási ügyekben.

A végrehajtás felfüggesztése

A 48-51.§-hoz

A végrehajtás felfüggesztése azt jelenti, hogy a végrehajtást nem lehet tovább folytatni, az eljárás tehát megáll abban a helyzetben, amelyben a felfüggesztéskor éppen van. Kivételesen azonban egyes végrehajtási cselekmények ilyenkor is elvégezhetők, ha a bíróság így rendelkezik (pl. a munkabérből a megfelelő összeget tovább is le kell vonni, de nem szabad kiutalni a végrehajtást kérő részére).

A bíróság köteles felfüggeszteni a végrehajtást, ha ezt kívánja a végrehajtást kérő, és a felfüggesztés másnak a jogát nem sérti. A Javaslatban említett minden más esetben a felfüggesztés a bíróság mérlegelésétől függ.

A végrehajtást kérő rendelkezési jogából következik, hogy a behajtani kívánt követeléséről a végrehajtási eljárás megindítása után is rendelkezhet. Tőle függ, hogy a követelésre vonatkozó anyagi vagy eljárási jogosultságairól mennyiben kíván lemondani. Igy pl. elengedheti a követelést, és ilyenkor a végrehajtási eljárás befejeződik. De kívánhatja - mint az adósra nézve kevesebb kedvezményt jelentő intézkedést - a végrehajtás felfüggesztését is. Ez az az egyetlen eset, amikor a végrehajtást foganatosító bíróság köteles a végrehajtást felfüggeszteni.

Ezzel szemben az adós kérelmére a bíróság a végrehajtást csak kivételesen, gondos mérlegelés után függesztheti fel, ha ezt az ügy körülményei nyomatékosan indokolják; így pl. akkor, ha rendkívüli körülmény (árvíz, más természeti csapás) az adós létfenntartását súlyosan megnehezíti, vagy foglalkozásának gyakorlását gátolja.

A végrehajtás felfüggesztésére leggyakrabban akkor kerülhet sor, ha a végrehajtható okirat vagy a végrehajtó intézkedése ellen jogorvoslattal éltek. A bíróság a végrehajtást azokban az esetekben is felfüggesztheti, amelyekben ezt külön jogszabály lehetővé teszi. A Pp. teszi lehetővé a felfüggesztést az alábbi eljárási cselekmények során, illetőleg jogintézményekkel összefüggésben: igazolási kérelem (Pp.108.§), kiegészítés iránti kérelem (Pp.225.§(5) bek.), a másodfokú eljárásban az előzetes végrehajthatósággal kapcsolatban (Pp.240.§ (2) bek.), felülvizsgálati kérelem (Pp.273.§(4) bek.), a választottbírósági határozat érvénytelenítése iránti kérelem (Pp.363.§) esetén.

A végrehajtás felfüggesztésének hatálya a felfüggesztést elrendelő határozat meghozatalának időpontjában, nem pedig a végrehajtóhoz való érkezésekor áll be. A határozat hatályának beállta után a végrehajtónak az adóssal szemben végzett végrehajtási cselekménye érvénytelen. Ezért indokolt, hogy a bíróság a végrehajtás felfüggesztését a legcélszerűbb módon (pl. telefonon) azonnal közölje a végrehajtóval.

A felfüggesztett végrehajtást csak a felfüggesztést elrendelő bíróság - illetőleg a Pp.-ben vagy egyéb törvényben megállapított más bíróság - intézkedésére lehet továbbfolytatni.

A végrehajtás szünetelése

Az 52-54. §-hoz

A végrehajtás szünetelése a felfüggesztéshez hasonló jellegű jogintézmény. Míg azonban a végrehajtás felfüggesztését a bíróság általában akkor rendeli el, ha a végrehajtással vagy az alapjául szolgáló határozattal stb. kapcsolatban jogi aggály merült fel, és a felfüggesztés ennek az elbírálásáig (rendszerint rövidebb ideig) tart, addig a szünetelés okai: egyrészt az adós olalán fennálló objektív körülmények, amelyek a végrehajtás eredményét meghiúsítják, másrészt a végrehajtást kérő olyan magatartása, amely közvetve vagy közvetlenül a végrehajtás továbbfolytatásának mellőzésére irányul.

A szünetelés jogkövetkezményei lényegében azonosak a felfüggesztés következményeivel. Az addig elvégzett eljárási cselekmények tehát megtartják a hatályukat, további eljárási cselekményre azonban még kivételesen sem kerülhet sor, eltérően a végrehajtás felfüggesztésétől, amelynek esetén pl. a munkabérből való levonás tovább folytatódhat (anélkül azonban, hogy a levont összeget kifizetnék a végrehajtást kérőnek). Eltérés az is, hogy míg a felfüggesztést a bíróság rendeli el, a szünetelést a végrehajtó állapítja meg.

A Javaslat 52.§-ának d) pontjában említett külön törvény pl. a csődeljárásról, a felszámolási eljárásról és a végelszámolásról szóló törvény, amelynek alapján szintén sor kerülhet a végrehajtás szünetelésére.

Ha a szünetelés oka megszünt, a végrehajtást folytatni kell.

A végrehajtás megszüntetése és korlátozása

Az 55. és 56. §-hoz

A Javaslat - eltérően a korábbi jogszabályoktól - csak azokat az eseteket szabályozza, amelyekben a végrehajtás megszüntetésére, illetőleg korlátozására magának a végrehajtási eljárásnak mint nemperes eljárásnak a keretében van lehetőség. A végrehajtás megszüntetési és korlátozási pereket - amelyekről a Javaslat nem rendelkezik - a Pp.-ben indokolt szabályozni.

A végrehajtást kérő rendelkezési jogából következik, hogy a végrehajtás megszüntetését, illetőleg korlátozását kívánhatja, ha ez másnak a jogát nem sérti. Ennek alapján a végrehajtást foganatosító bíróság köteles a végrehajtást megszüntetni, illetőleg korlátozni. Ugyanez a kötelezettsége áll fenn akkor is, ha külön törvény így rendelkezik. Ilyen törvény jelenleg a csődeljárásról, a felszámolási eljárásról és a végelszámolásról szóló törvény.

A végrehajtást elrendelő bíróság pedig akkor szünteti meg, illetőleg korlátozza a végrehajtást, ha közokirat alapján megállapította, hogy a végrehajtandó határozatot jogerős határozat hatályon kívül helyezte vagy megváltoztatta. Ilyen esetben a bíróság végzéssel arra kötelezheti a végrehajtást kérőt, hogy - teljesen, illetőleg részben - térítse vissza az adósnak a végrehajtás során kapott összeget (vagyontárgyat) és a végrehajtási költséget. Ez az ún. visszvégrehajtás.

Bár a végrehajtás megszüntetésére vonatkozó szabályok megfelelően irányadók a végrehajtás korlátozására is, a kétféle eljárás - a hasonlóság ellenére - célját és eredményét tekintve különbözik. A kérelemnek helyt adó határozat esetén ui. a végrehajtás megszüntetésének eredményeként a végrehajtási eljárás véget ér (megszünik), a korlátozása esetén azonban - szűkebb körre szorítva - tovább folytatódik.

A végrehajtási jog elévülése

Az 57. §-hoz

A végrehajtási jog elévülése a Javaslatban sajátos értelemben használt kifejezés: azt jelenti, hogy az időmúlás következtében a végrehajtási jog elenyészett, megszünt. Ez kihat arra az anyagi jogra (végrehajtandó követelésre) is, amelyhez a végrehajtási jog kapcsolódik, és azzal a következménnyel jár, hogy az alapul szolgáló anyagi jogot kényszerrel, bírósági végrehajtás útján már nem lehet érvényre juttatni. Maga az anyagi jog megmarad, a jogszabályban megállapított feltételek mellett pl. beszámítással érvényesíthető. Ha az adós a végrehajtási jog elévülése ellenére önként kifizeti a tartozását, akkor nem alaptalanul fizetett.

A végrehajtási jog a végrehajtandó követeléssel együtt évül el (a követelés jellegétől függően 5 év, 1 év, 6 hónap stb. alatt). Akkor lehet hivatalból figyelembe venni a végrehajtási jog elévülését, ha az alapjául szolgáló követelés elévülését is hivatalból kell figyelembe venni. Főszabályként tehát a bíróság a végrehajtási jog elévülését kérelemre veszi figyelembe. De hivatalból kell figyelembe venni az elévülést a tartásdíj, életjáradék, baleseti járadék (Ptk. 280.§ (3) bek., Csjt. 68.§), továbbá a bűnügyi követelés behajtása esetén. Ha a végrehajtási jog elévülését az említettek szerint figyelembe kell venni, a végrehajtási jog elévülési határidejének eltelte után előterjesztett kérelemre nem lehet végrehajtást elrendelni, és a már elrendelt végrehajtást nem lehet folytatni.

Az elévülés nyugvásának a polgári jogban megállapított szabályait a végrehajtási jog elévülésére is alkalmazni kell. Ha tehát a végrehajtást egyszer már elrendelték, az elrendelés időpontjától kezdődően az elévülés mindaddig nyugszik, amíg a végrehajtási cselekmények foganatosítása folyamatban van. Ugyancsak nyugszik az elévülés a végrehajtás felfüggesztésének tartama alatt is. Ha pedig a már megindult végrehajtási eljárás valamilyen okból nem folytatható - mert az adós lakóhelye nem állapítható meg, az adósnak nincs lefoglalható vagyona stb. -, akkor a legutolsó végrehajtási cselekménytől számítva újból megkezdődik az elévülési idő folyása.

A végrehajtási jog elévülését bármely végrehajtási cselekmény megszakítja. Ilyen cselekmény lehet a bíróságnak, a végrehajtónak a végrehajtás érdekében tett bármilyen intézkedése (pl. az adós lakóhelyének a felkutatására irányuló megkeresése), sőt a végrehajtást kérőnek a végrehajtás folytatása iránti kérelme is. Figyelembe kell venni a Ptk. 327.§-ának (3) bekezdését is, amely szerint ha az elévülést megszakító eljárás során végrehajtható határozatot hoztak, az elévülést csak a végrehajtási cselekmények szakítják meg.

M Á S O D I K R É S Z

P É N Z K Ö V E T E L É S V É G R E H A J T Á S A

A Javaslat a Második Részben a pénzkövetelés végrehajtását szabályozza, vagyis azt, hogy a pénzkövetelést az adós vagyontárgyaiból hogyan kell behajtani. Szabályozza tehát a különféle vagyontárgyak lefoglalását, értékesítését és a végrehajtás során befolyt összeg kifizetését.

IV. FEJEZET

VÉGREHAJTÁS MUNKABÉRRE ÉS EGYÉB JÁRANDóSÁGRA

Végrehajtói letiltás

Az 58-60. §-hoz

Társadalmunkban az állampolgárok nagy része rendszeresen munkabért vagy munkája után más jövedelmet kap, illetőleg rendszeresen nyugellátásban, társadalombiztosítási juttatásban részesül. A bírósági végrehajtás legegyszerűbben alkalmazható, legáltalánosabb módja: a munkabér és egyéb járandóság végrehajtás alá vonása. Ez egyszersmind a vagyoni kényszer legenyhébb formája, a súlyosabb kényszercselekmények előtt tehát általában ezt kell alkalmazni. Ezt megkönnyíti az is, hogy az adós munkahelyének, a járandóságot folyósító szervnek a megváltozása esetén a végrehajtás általában újabb bírósági, végrehajtói intézkedés nélkül tovább folyik, amit a nyilvántartási rendszer tesz lehetővé. Mindezekre tekintettel a pénzkövetelés behajtása érdekében a Javaslat elsősorban a munkabérre és egyéb járandóságra irányuló végrehajtást szabályozza.

Ezzel kapcsolatban is figyelembe kell venni, hogy a munkabér fogalma alá tartoznak mindazok a rendszeresen kapott juttatások, amelyeket a 7.§ (1) bekezdése sorol fel. Ugyanígy a munkáltató fogalma alá tartoznak a 24.§ (2) bekezdésében felsorolt mindazok a szervek és személyek, amelyek, illetőleg akik az említett juttatásokat folyósítják.

A végrehajtói letiltás: a végrehajtónak a végrehajtás foganatosítása során tett intézkedése. Ha az adós a végrehajtó helyszíni eljárása alkalmával, illetőleg a végrehajtható okirat postai kézbesítésétől számított 15 napon belül nem teljesítette a kötelezettségét, a végrehajtó az adós munkabérét haladéktalanul letiltja, és ilyen módon lefoglalja. A végrehajtó a letiltásban az adós munkáltatóját felhívja, hogy az adós munkabéréből a végrehajtható okiratban meghatározott összeget vonja le, és fizesse ki a végrehajtást kérőnek, illetőleg - kivételesen - utalja át a megfelelő számlára. A végrehajtói letiltás jogkövetkezményei tehát lényegében azonosak azokkal a jogkövetkezményekkel, amelyek akkor állnak be, amikor a bíróság végrehajtási lap helyett bocsát ki közvetlen letiltást.

A bíróságokról szóló törvény szerint a bírósági végrehajtónak a hatáskörében tett intézkedése az állami, gazdasági és társadalmi szervezetekre, valamint az állampolgárokra kötelező. Ezzel függ össze, hogy a végrehajtó a munkáltatónál a helyszínen is ellenőrizheti a munkabérre vezetett végrehajtás szabályainak megtartását. Ezt az ellenőrzést a végrehajtó az érdekeltek bejelentése alapján vagy saját kezdeményezéséből is elvégezheti. Végrehajtói ellenőrzésre akkor is sor kerülhet, ha a közvetlen bírósági letiltás esetén a bíróság ezt szükségesnek tartja. Ha azonban a közvetlen letiltást a végrehajtási ügyintéző bocsátotta ki, a helyszíni ellenőrzés is az ő feladata.

A levonás közös szabályai

A 61-63. §-hoz

A levonás alapja a nettó munkabér, vagyis az az összeg, amely a munkabért terhelő adó, egészségbiztosítási és nyugdíjjárulék, továbbá egyéb járulék levonása után fennmarad. Ilyen egyéb járulék ma: a munkavállalói járulék.

A Javaslat fenntartja azt a jogunkban régóta érvényesülő elvet, hogy a tágabb értelemben vett munkabérből (a munkából eredő rendszeres jövedelemből), továbbá a társadalombiztosítási és egyéb járandóságokból (nyugellátásból, táppénzből) havonta általában legfeljebb 33 %-ot, kivételesen legfeljebb 50 %-ot lehet levonni. Ez a főszabály azonban ma - amikor a kereső foglalkozásból eredő rendszeres jövedelmek között nagy eltérések alakultak ki - már merevnek bizonyul, és pl. oda vezet, hogy a nem privilegizált, tehát 33 %-ig levonható követelések behajtása során annál, aki havi 75 000 Ft-ot keres, 24 750 Ft vonható le, tehát 50 250 Ft marad mentesen, a havi 8000 Ft jövedelemben részesülő személynél pedig 2640 Ft vonható le, tehát 5360 Ft marad mentesen (ami távol van a létminimumtól).

A Javaslat ezért kimondja, hogy a főszabály szerinti levonás során mentes a végrehajtás alól a havonta kifizetett munkabérnek, járandóságnak az a része, amely megfelel az öregségi nyugdíj legalacsonyabb összegének (jelenleg havi 7480 Ft). Ez a mentesség azonban nem áll fenn a gyermektartásdíj végrehajtása esetén, mert a családjogi törvény szerint a szülő a saját szükséges tartásának rovására is köteles megosztani kiskorú gyermekével azt, ami a közös eltartásukra rendelkezésre áll. A gyermektartásdíj fogalma alá tartozik a szüléssel járó költség is.

Másrészt a nagy jövedelmű adósoknál jelenleg fennálló mentességet korlátozza a Javaslat, mert kimondja, hogy a főszabály szerinti levonás után mentesen maradó munkabérből a törvényben foglalt korlátozásokra tekintet nélkül végrehajtás alá vonható a havonta kifizetett munkabérnek, járandóságnak az a része, amely meghaladja az öregségi nyugdíj legalacsonyabb összegének ötszörösét (1994. január 1-jétől tehát 37 400 Ft-ot).

Ez a szabályozási mód azzal a következménnyel jár, hogy a 11 000 Ft-nál alacsonyabb jövedelemben részesülőknél a végrehajtás alól mentesen maradó összeg növekszik, az 56 000 Ft-nál nagyobb jövedelemben részesülőknél pedig csökken. Ahogyan az öregségi nyugdíj legalacsonyabb összege a következő években emelkedik, ezek az értékhatárok is megfelelően emelkednek.

Az említett példában tehát a 8000 Ft rendszeres jövedelemben (munkabérben, nyugellátásban, táppénzben, munkanélküli járadékban stb.) részesülő adósnál a jelenlegi 5360 Ft helyett 7480 Ft marad mentesen. A 75 000 Ft jövedelemben részesülő adósnál viszont a jelenleg mentesen maradó 50 250 Ft-ból végrehajtás alá vonható a 37 400 Ft-ot meghaladó rész, tehát még 12 850 Ft. Az említett nagy jövedelmű adósnál tehát a jelenlegi 24 750 Ft helyett 37 600 Ft vonható le, és a ma mentesen maradó 50 250 Ft helyett csak 37 400 Ft marad mentesen.

Levonási sorrend

A 64. §-hoz

Ha az adóssal szemben fennálló több követelést kell a munkabérből levonni, lényegében ugyanazok a szabályok irányadók, mint amelyeket a VIII. Fejezet általános jelleggel állapít meg a követelések kielégítési sorrendjére vonatkozólag. Ezért a Javaslat mindenekelőtt ezeknek az általános szabályoknak az alkalmazására utal. E szabályok a behajtandó követelések jogcímét tartják szem előtt. Ez azt jelenti, hogy az a végrehajtást kérő, akinek a követelését annak jellegére (jogcímére) tekintettel a Javaslat a többinél fontosabbnak tartja, előbb kap kielégítést még akkor is, ha esetleg a többi végrehajtást kérőnél később kapcsolódott be az eljárásba. A Javaslat szerint tehát a követelések kielégítése főszabályként a jogcímük szerint megállapított sorrendben történik; ha pedig a befolyt összeg nem fedezi az azonos sorrendben felsorolt valamennyi követelést, ezeket az általános szabály szerint arányosan kell kielégíteni.

Ez utóbbi szabály alól azonban a Javaslat a munkabér letiltásának esetére kivételt tesz. Ezt az indokolja, hogy ilyenkor nem egyetlen alkalommal kell a követelések kielégítésére fordítandó, behajtott összeget felosztani; a munkabér ui. rendszeresen visszatérően a behajtandó követelések fedezésére szolgál. Igy bizonyos idő elteltével valamennyi követelés kielégítése várható. Ezért a Javaslat szerint a munkabérre vezetett végrehajtás esetén a követelések jogcíme szerinti felsorolás ugyanazon pontja alá eső több követelés egymás közötti sorrendjét a levonás alapjául szolgáló okiratoknak (letiltásoknak) a munkáltatóhoz való érkezési sorrendje határozza meg. Ilyenkor tehát elsősorban az időbeliség elve az irányadó, de ettől a bíróság eltérhet úgy, hogy visszatér az általános szabályhoz, és mégis a követelések arányos kielégítését rendeli el. Ez főleg akkor lehet indokolt, ha több olyan végrehajtást kérő is van, akinek a javára gyermektartásdíjat kell behajtani. Nem alkalmazható arányosítás a kielégítési sorrend végén említett ún. egyéb követelések között.

Levonás a munkavállalói munkabérből

A 65. és 66. §-hoz

Minthogy a Javaslat a munkabér fogalmát általában a 7.§ (1) bekezdésében meghatározott tágabb értelemben használja, ettől meg kell különböztetnie azt a szűkebb értelemben vett munkabért, amelyet az adós a Munka Törvénykönyve szerint kifejezetten a munkaviszonya alapján kapott. Ennek az utóbbi munkabérnek a megnevezésére a Javaslat a munkavállalói munkabér kifejezést használja.

A Javaslat fenntartja azt a főszabályt, hogy a munkavállalói munkabérből is - éppen úgy, mint a tágabb értelemben vett munkabér fogalma alá tartozó egyéb járandóságokból - általában legfeljebb 33 %-ot lehet levonni. Az 50 % erejéig levonható ún. privilegizált követelésfajták számát azonban csökkenti. A Javaslat szerint legfeljebb 50 % erejéig vonható le a tartásdíj (abban a tágabb értelemben, ahogyan ezt a 14.§ határozza meg), az adóssal szemben fennálló munkavállalói munkabér-követelés (ez olyankor fordulhat elő, amikor maga az adós is munkáltatónak minősül, és pl. nem fizeti meg alkalmazottjának a munkabérét), végül a jogalap nélkül felvett munkavállalói munkabér és társadalombiztosítási ellátás. A Javaslat is fenntartja azt a szabályt, amely szerint több letiltás esetén is 50 %-ig terjedhet a levonás. Ez azt jelenti, hogy ha valamely nem privilegizált követelés fejében a munkavállalói munkabér 33 %-át levonták, a sorrendben következő nem privilegizált követelés fejében a munkavállalói munkabér 17 %-a levonható.

A munkavállalói munkabérhez tartozik az átlagkeresetbe beszámító minden juttatás, ideértve a személyi alapbért, a bérpótlékot stb. Az újabb jogfejlődést figyelembe véve a Javaslat kiemeli, hogy a végrehajtás szempontjából a munkavállalói munkabérhez tartozik a munkáltató által a munkavállaló részére a betegszabadságának idejére kifizetett összeg, a végkielégítés, továbbá a jutalom is.

A munkavállalói munkabérre vonatkozó szabályok irányadók az olyan járandóságok letiltása esetén is, amelyek a Munka Törvénykönyve értelmében nem minősülnek munkabérnek, de jellegüket tekintve megegyeznek vele, mert az elvégzett munkáért járnak. Ezeket a járandóságokat a Javaslat 66.§-a részletesen felsorolja.

Levonás a nyugdíjból

A 67. §-hoz

A nyugellátás fogalma alá tartozó különböző juttatásokból való levonásnál a Javaslat lényegében megtartja a jelenlegi szabályokat. Tekintettel azonban arra, hogy feltétlenül mentes marad a nyugellátásnak az a része, amely megfelel az öregségi nyugdíj legalacsonyabb összegének, a Javaslat elhagyja azt a rendelkezést, amely több letiltás esetén a nyugellátás 50 %-áig terjedő levonást csak akkor tette lehetővé, ha a nyugellátás a jogszabályban meghatározott értékhatárt - a legutóbbi szabályozás után a 10 000 Ft-ot - meghaladta.

Levonás a társadalombiztosítási juttatásból

A 68. és 69. §-hoz

A Javaslat a társadalombiztosítási juttatásokból való levonás szabályait egyszerűsíti, és - a társadalombiztosítási szabályokkal összhangban - azon az elvi alapon áll, hogy a társadalombiztosítási juttatásból általában csak az ugyanolyan jellegű, de jogalap nélkül felvett társadalombiztosítási juttatás fejében történhet levonás, amely legfeljebb 33 %-ig terjedhet. A táppénzből és a gyermekgondozási díjból azonban ugyanilyen mértékben a tartásdíj levonása is indokolt.

Levonás egyéb járandóságból

A 70-73. §-hoz

Az időszakonként visszatérően kapott, de nem munkából eredő és társadalombiztosítási juttatásnak sem tekintendő különféle egyéb járandóságokból való levonásnál a Javaslat szintén előnyben részesíti a tartásdíjköveteléseket.

A Javaslatban említett szociális ellátáson azokat a pénzbeli ellátásokat kell érteni, amelyeket az adós a szociális igazgatásról és szociális ellátásokról szóló 1993.évi III. törvény értelmében kap. Ebből a szempontból nincs jelentősége annak, hogy e törvény miként nevezi meg az ellátást, az tehát lehet támogatás, díj stb. A szociális ellátásként kapott segély azonban a 74.§ értelmében mentes a végrehajtás alól.

A tartalékos katonai szolgálatot teljesítő személy elleni végrehajtás esetén is érvényesül a levonásnak a 61.§ (1) bekezdésében foglalt az a közös szabálya, amely szerint az ott említett köztartozásokkal (adóval, járulékokkal) csökkentett összeg az alapja az illetményből való levonásnak.

A munkanélküli járadékból és más, hasonló jellegű juttatásból is legfeljebb 33 %-ot lehet levonni, mégpedig csak tartásdíj és jogalap nélkül felvett munkanélküli juttatás fejében.

A fogva tartott adós keresményéből történő levonás szabályozásánál a Javaslat figyelembe veszi az emberi jogokról szóló nemzetközi egyezmények elveit. Abból indul ki, hogy az ilyen adós létfenntartása biztosított, de tekintettel van a büntetőpolitikai szempontokra is. Ezért olyan szabályokat állapít meg, amelyek - egyebek mellett - növelik a munkára ösztönző hatást, és megkönnyítik az adósnak a szabadulás utáni elhelyezkedését.

Mentes juttatások

A 74. §-hoz

A Javaslat a korábbi jogszabálytól eltérően állapítja meg és egyúttal összefoglalja azokat a juttatásokat, amelyek mentesek a végrehajtás alól. E juttatások - részben az utóbbi évek jogfejlődésének eredményeként - különböző jogszabályokon alapulnak ugyan, közös vonásuk azonban, hogy az adós létfenntartásához nélkülözhetetlenek, vagy pedig meghatározott kiadások fedezésére szolgálnak, így végrehajtás alá vonásuk indokolatlan.

E juttatások megnevezése a jogszabályokban nem egységes. A Javaslat abból indul ki, hogy a segély elnevezésű juttatás feltétlenül mentes a végrehajtás alól, bármilyen jogszabályon alapul is. Mentes tehát a társadalombiztosításról és a szociális ellátásról szóló törvényeken alapuló mindenféle segély (gyermekgondozási segély stb.). Az említett elv a jövőre nézve is irányadó. Ha tehát valamely jogszabály segélyként jelöli meg a juttatást, ezzel szükségképpen együtt jár a végrehajtás alóli mentessége. Mindezek alól kivétel csak az az eset, ha a jogszabály a segély végrehajtás alá vonását kifejezetten lehetővé teszi.

A nem segélyként megnevezett, egyéb mentes juttatásokat a Javaslat részletesen felsorolja. E juttatásoknál a mentességet egyrészt az indokolja, hogy a juttatás a létfenntartást vagy a hátrányos helyzet enyhítését szolgálja. A Javaslat másrészt mentesíti azokat az összegeket is, amelyek meghatározott kiadások fedezésére, a munkával összefüggő többletköltségek megtérítésére szolgálnak.

A munkáltatónak a letiltással kapcsolatos kötelessége

A 75-77. §-hoz

A munkabérre vezetett végrehajtás folyamán mindvégig terheli az adóst az eredeti, realizálásra váró szankció. Az eljárás legfőbb célja, hogy az adós az eredeti kötelezettségét teljesítse. A Javaslat sajátos, járulékos kötelezettségeket és jogokat az adós, illetőleg a végrehajtást kérő számára ilyenkor csak szűk körben állapít meg. E másodlagos, az eljárásból eredő kötelezettségek közül a legfontosabb a munkáltató kötelezettsége. A végrehajtás eredménye - az adós önkéntes teljesítésének elmaradása esetén - elsősorban a munkáltatón áll vagy bukik.

A Javaslat szerint a munkáltató köteles az adós munkabéréből a letiltásban meghatározott összeget levonni és kifizetni a végrehajtást kérőnek, illetőleg - kivételesen - átutalni a megfelelő számlára. Köteles a letiltásról az adóst, a letiltás foganatosításának akadályáról pedig a letiltást kibocsátó szervet értesíteni. Ha az adós munkabéréből a rendszeresen, részletekben levonandó követelést valamely hónap folyamán nem lehetett levonni, az elmaradt részleteket le kell vonni, mihelyt lehetséges.

Tartozásigazolás

A 78. §-hoz

Az 59.§ értelmében a munkabérre vezetett végrehajtás hatálya a munkáltató megváltozása esetén újabb letiltás nélkül kiterjed arra a munkabérre is, amelyet az adós az új munkáltatótól kap. E rendelkezés gyakorlati megvalósulását segíti elő a tartozásigazolás szabályozása. Eszerint a munkáltató köteles az adós részére a munkaviszony megszünésekor olyan igazolást kiállítani, amely feltünteti, hogy a munkabérből milyen tartozásokat kell levonni. Igazolást kell adni arról is, hogy az adósnak nincs tartozása. Ha az adós munkaviszonyt létesít, köteles ezt az igazolást a munkába lépése előtt az új munkáltatójának átadni.

A tartozásigazolást elsődlegesen a Munka Törvénykönyve szabályozza ugyan, de minthogy a Javaslat a munkáltató gyűjtőfogalma alá tartozónak tekinti a járandóságot folyósító valamennyi szervet, a tartozásigazolásra vonatkozó szabályok minden olyan szervre és személyre irányadók, amely, illetőleg aki az adós tág értelemben vett munkabéréből - tehát egyéb járandóságából is - letiltást foganatosít.

Az új munkáltató köteles a tartozásigazolást az adóstól bekérni és a végrehajtást folytatni. A tartozásigazolás hiánya nem akadálya az újabb munkaviszony, illetőleg szövetkezetnél munkaviszony jellegű jogviszony létesítésének. A munkáltató (szövetkezet, járandóságot folyósító szerv) azonban felelőssé válik a levonni elmulasztott összegért, ha az adóst tartozásigazolás bekérése nélkül alkalmazta.

A munkáltató felelőssége

A 79. §-hoz

Minthogy a munkabérre vezetett végrehajtás esetén a végrehajtási jog tartalmát jelentő legfontosabb kötelezettség a munkáltatót terheli, ezért a Javaslat a munkabér letiltására vonatkozó rendelkezéseket megszegő munkáltató felelősségét is szabályozza. A korábbi szabálynak megfelelően kimondja, hogy az említett rendelkezések megszegése esetén a munkáltató a le nem vont összeg erejéig készfizető kezesként felel a végrehajtást kérőnek. Annyiban azonban kifejezetten eltér a Javaslat a korábbi szabálytól és a Ptk. 348.§-a (2) bekezdésének túlhaladott rendelkezésétől, hogy a munkáltató alkalmazottja által elkövetett mulasztás esetén másodlagosan nemcsak az ún. magánmunkáltató, hanem bármely munkáltató alkalmazottjának kártérítési felelősségét megállapítja. A Javaslat az alkalmazottnak ezt a felelősségét csak a kötelesség szándékos megszegése miatt tartja indokoltnak. Mindez a különböző munkáltatók lényegében azonos jogállásával van összhangban.

V. FEJEZET

VÉGREHAJTÁS PÉNZINTÉZETNÉL KEZELT ÖSSZEGRE

Átutalási végzés

A 80. és 81. §-hoz

Ha a jogerős vagy előzetesen végrehajtható határozat pénzfizetésre irányul, és mind a jogosított, mind a kötelezett félnek a beszedési megbízási forgalomba bekapcsolt bankszámlája van, a jogosított a teljesítési határidő eredménytelen letelte után a követelését - pénzforgalmi úton, a pénzintézetnél kezelt bankszámláról - azonnali beszedési megbízással érvényesítheti. Ebben az eljárásban a bírósági szervezetnek nincs feladata: sem az eljárás megindításánál, sem pedig a foganatosításnál. Az eljárásban a jogosult és a kötelezett, valamint a pénzintézet vesz részt. Ezért a Javaslat ezt az eljárást a követelés "érvényesítésének" tekinti, nem pedig bírósági végrehajtásnak.

Ha a pénzkövetelés azért nem érvényesíthető azonnali beszedési megbízással, mert a követelés jogosultja nem a beszedési megbízási forgalomba bekapcsolt bankszámlatulajdonos, akkor bírósági végrehajtásra kerül sor, mégpedig egyszerűsített eljárás keretében. Ilyenkor a bíróság átutalási végzést hoz. A jelenlegi helyzethez viszonyítva ezt az eljárást is egyszerűsíti a Javaslat, mert az új szabályozás szerint a pénzintézet a bíróság átutalási végzése alapján az adós számláján levő összeget rendszerint közvetlenül a végrehajtást kérőnek köteles kiutalni.

A Javaslat elhagyja azt a szabályt, amely szerint a bíróság az átutalási végzést csak a jogerőre emelkedése után küldte meg intézkedés végett a pénzintézetnek. A bíróság tehát a Javaslat szerint az átutalási végzést a meghozatala után azonnal megküldi a pénzintézetnek, egyelőre azzal a rendelkezéssel, hogy a végzésben feltüntetett követelés összegét tartsa vissza, és azt az adósnak ne fizesse ki. Ha pedig az átutalási végzés jogerőre emelkedett, erről a bíróság a pénzintézetet azzal a rendelkezéssel értesíti, hogy a visszatartott összeget utalja ki a végrehajtást kérőnek, illetőleg utalja át a megfelelő számlára.

A Javaslat szerinti szabályozás - a jelentős egyszerűsítés ellenére - lényegében megfelel a hatályos szabályoknak, amelyeket azok a törvények, illetőleg törvényerejű rendeletek állapítottak meg, amelyek a bírósági és a közigazgatási végrehajtást szabályozzák. Ezek a végrehajtási eljárások közvetlenül érintik az adós vagyoni jogait, de ez szükségképpen következik a végrehajtási eljárás jellegéből, és ez a kényszerítő eljárás teljesen más jellegű, mint azok a tevékenységek, amelyeket a banktitokkal összefüggő rendelkezések kizárnak. A banktitokra való hivatkozással tehát sem jelenleg, sem a jövőben nem lehet a bírósági átutalási végzés teljesítését megtagadni. Az átutalási végzésben foglalt felhívás egyébként is ugyanazt a célt szolgálja és ugyanolyan tartalmú, mint a pénzforgalmi rendszerbe bekapcsolt felek közötti jogviszonyban a követelés jogosultja által a pénzintézetnek adott azonnali beszedési megbízás; márpedig ez utóbbinak a teljesítését sem tagadhatja meg a pénzintézet a banktitokra való hivatkozással.

Gondoskodás a pénzügyi fedezetről

A 82. §-hoz

A végrehajtás szempontjából sajátos helyzetük van a költségvetési szerveknek, amelyek költségvetés alapján gazdálkodnak, és ebben különböznek a nyereségérdekeltségi gazdálkodást folytató szervezetektől, a sajátos értelemben vett ún. gazdálkodó szervezetektől.

A Javaslat a bírósági végrehajtás szempontjából külön említi a költségvetési szerveket. Ezek közé tartoznak egyrészt a központi költségvetési szervek: tehát azok a központi szervek, amelyeknek az állami költségvetésben önálló fejezetük van, továbbá a felügyeletük alatt működő költségvetési szervek. Másrészt helyi önkormányzati költségvetési szervek is vannak, így: a polgármesteri hivatal, a körjegyzőség, az intézményt irányító társulás, a hatósági igazgatási társulás, valamint a felsoroltak felügyelete alatt működő költségvetési szervek.

Előfordulhat, hogy az említett költségvetési szervek elleni végrehajtás során a pénzintézet fedezet hiánya miatt nem tud eleget tenni a bíróság átutalási végzésében foglalt felhívásnak. Ilyenkor a pénzintézet az adós pénzügyi ellátását végző felettes szervhez fordul, amely gondoskodik a fedezetről. A költségvetési szervet ui. a Ptk. 37.§-a értelmében a költségvetését meghaladó mértékben is terheli a kártérítési, megtérítési és kártalanítási kötelezettség, valamint az a kötelezettség, amelyet jóhiszemű személyek irányában vállalt. Ilyen esetben a költségvetési fedezetről a költségvetési gazdálkodás szabályai szerint kell gondoskodni.

Ez az eljárás irányadó mindenekelőtt akkor, ha a végrehajtandó összeg olyan nagy, hogy az önmagában is több, mint ami a költségvetési szervet az adott teljes költségvetési évben megilleti. Irányadó akkor is, ha a végrehajtandó összeg ennél kevesebb ugyan, de meghaladja az átutalási végzés teljesítésének időpontjában még rendelkezésre álló költségvetési előirányzatot. A végrehajtás szempontjából tehát az a lényeges, hogy a költségvetési szerv számlájáról a pénzintézet nem tudja a végrehajtandó összeget átutalni, és ezért az összegért az adóst a kötelezettség a polgári jog szerint a költségvetését meghaladó mértékben is terheli. Ilyenkor a szükséges pénzügyi fedezet rendelkezésre bocsátásáról a költségvetési szerv pénzügyi ellátását végző szervnek kell gondoskodnia.

Takarékbetét végrehajtás alá vonása

A 83. §-hoz

A pénzintézetnél kezelt pénzösszegek között sajátos jogi helyzete van a takarékbetétnek minősülő összegeknek. Ezeknek a titkosságához és végrehajtás alá vonásuknak korlátok közé szorításához különös gazdasági érdek fűződik, ami a takarékbetétről szóló jogszabályokban is kifejezésre jut.

A takarékbetét végrehajtás alá vonásánál a Javaslat megszünteti azt a megkülönböztetést, amelyet a jelenlegi végrehajtási szabályok a jogi személy és az állampolgár (természetes személy) takarékbetétje között tesznek. A Javaslat ezt a kérdést a takarékbetétről szóló jogszabályokkal összhangban rendezi, figyelembe véve a Ptk. rendelkezéseit is. Ez azt jelenti, hogy a takarékbetét csak kivételesen vonható végrehajtás alá, mégpedig olyankor, amikor a végrehajtás vagyonelkobzás foganatosítására vagy szándékos bűncselekménnyel okozott kár megtérítésére irányul. Az ügyleti biztosíték céljára szolgáló takarékbetét az ügyletből eredő követelések fejében, a bűncselekményből származó takarékbetét pedig bármilyen követelés fejében végrehajtás alá vonható.

VI. FEJEZET

INGóVÉGREHAJTÁS

Az ingófoglalás általános szabályai

A 84. és 85. §-hoz

A bírósági végrehajtásnak mint vagyoni végrehajtásnak egyik legjellegzetesebb formája az ingóvégrehajtás. Ez az eljárás egyre jelentősebbé válik, egyrészt mert egy vagyonosodó réteg egyre több és értékesebb ingósághoz jut, másrészt mert az önálló gazdasági egységek számának növekedésével párhuzamosan csökken a munkabér és egyéb járandóság letiltásának lehetősége. A Javaslat figyelembe veszi azt a változást, amely társadalmi-gazdasági életünkben ezen a téren az elmúlt években megindult, és a jövőben még inkább kibontakozik.

Ha az adós a pénzfizetésre irányuló kötelezettségét önként nem teljesítette, a végrehajtó az adós ingóságait foglalási jegyzőkönyvben összeírja, és ilyen módon lefoglalja. Ingóvégrehajtás esetén a foglalás a végrehajtás foganatosításának első szakasza. A foglalással az ingóságon a végrehajtást kérő olyan sajátos joghoz jut, amelynek alapján az ingóságból végső soron magának a végrehajtási eljárásnak a keretében elérheti követelésének kielégítését. Ingóvégrehajtás esetén a végrehajtási jog tartalmát a végrehajtást kérőnek ez a joga jelenti. Ez a sajátos jog keletkezésében, jogkövetkezményeiben (érvényesítésének módjában) és megszünésében különbözik a szerződésen, illetőleg jogszabályon alapuló (törvényes) vagy bírósági határozattal létesített zálogjogtól, annál szélesebb körű.

Az ingóság lefoglalására vonatkozó szabályok - ha a Javaslat másképpen nem rendelkezik - irányadók a vagyoni értékű jogok, követelések lefoglalására is. Ezért a Javaslat az általánosabb jellegű rendelkezéseknél a "vagyontárgy" kifejezést használja az "ingóság" helyett.

A foglalást lehetőleg az adósnak (képviselőjének), az adós távollétében pedig a vele együtt lakó nagykorú családtagjának a jelenlétében kell elvégezni. A foglalásnál a 38.§-ban foglalt általános jellegű rendelkezés értelmében a végrehajtást kérő (képviselője) is jelen lehet, ezért őt - kívánságára - értesíteni kell a foglalás és más helyszíni eljárási cselekmények időpontjáról.

Lefoglalható ingóságok

A 86. és 87. §-hoz

Végrehajtás alá vonni csakis az adós ingóságát lehet. Ezért nem lehet lefoglalni az adós őrizetében levő ingóságot, ha a rajta levő jelből vagy más körülményből minden bizonyítás nélkül kétségtelenül megállapítható, hogy az nem az adósé. A házassági életközösség tartama alatt azonban a házastársaknak vagy bármelyiküknek vagyontárgyát bármelyik házastárs ellen külön vezetett végrehajtás során is le lehet foglalni, kivéve ha az a házastárs, aki ellen a végrehajtás nem irányul, kétséget kizáróan igazolja, hogy a szóban levő vagyontárgy nem a házastársi vagyonközösséghez, hanem az ő különvagyonához tartozik.

A Javaslat szabályozza az ingóságok lefoglalásának sorrendjét és azt, hogy a foglalást addig kell folytatni, amíg a követelés, járulékai és a végrehajtási költség nincs teljesen fedezve.

Foglalási jegyzőkönyv

A 88. §-hoz

A Javaslat e §-ban a foglalási jegyzőkönyv tartalmára, átadására és kézbesítésére vonatkozó szabályokat állapítja meg.

Végrehajtás alól mentes vagyontárgyak

A 89-96. §-hoz

Az ingóvégrehajtással kapcsolatban az egyik legjelentősebb kérdés: a végrehajtás alóli mentesség szabályozása. A bírósági végrehajtás célja a végrehajtást kérő jogának érvényre juttatása. Ez azonban nem olyan cél, amelyet minden egyéb szempontra tekintet nélkül el kellene érni. A Javaslat abból indul ki, hogy a vagyoni kényszer általában csak addig terjedhet, amíg az adós létfenntartását nem veszélyezteti, a társadalom számára hasznos munkáját (foglalkozását, tevékenységét) nem akadályozza. Ellenkező esetben az adós egyébként is olyan hátrányos helyzetbe kerülne, hogy a társadalom segítségére szorulna eltartása végett. Ezek a humanitárius szempontok azonban csak a természetes személyek esetében állnak fenn, a jogi személyekkel kapcsolatban ilyen megfontolások nem jönnek számításba. Ezt mutatja az is, hogy a jogi személyek többségével szemben lehetőség van a teljes végrehajtásra, vagyis a felszámolásra is, ami a jogi személy megszünéséhez vezet.

A végrehajtás alól mentes vagyontárgyak körének megállapításánál a különböző jogrendszerek különféle módszereket alkalmaznak. A Javaslat a magyar jog hosszú fejlődése során kialakult szabályozási módot követi, és nem az adósra bízza annak eldöntését, hogy milyen vagyontárgyak mentesen hagyását kívánja, hanem a Javaslat maga határozza meg a mentes vagyontárgyak körét. Ennek során elkerüli mind a túlzottan általános jellegű, mind a részletekbe menő szabályozásból eredő hátrányokat. A túlzottan általános jellegű szabályozási mód ui. lehetővé teszi a végrehajtó eljárásában a szubjektivizmust, ami a tapasztalat szerint a jogorvoslatok számának megnövekedéséhez vezet. A túlzottan részletező szabályozás pedig - amely a volt szocialista jogrendszereket jellemezte - az alacsony életszínvonalon élő társadalmak helyzetét tükrözi, és indokolatlanul köti meg a végrehajtó kezét a mentesség szabályainak alkalmazásánál.

A mentesség alapvető szabályaként a Javaslat kimondja tehát, hogy nem lehet lefoglalni - még az adós beleegyezésével sem - azokat a vagyontárgyakat, amelyeket a jogszabály a végrehajtás alól mentesít. De az egyébként mentes dolog is lefoglalható az illető dolog vételárának, a vételéhez adott kölcsön összegének, továbbá elkészítési vagy javítási díjának behajtása végett, ha a foglalást így rendelte el a bíróság.

A jelenlegi helyzethez képest a Javaslat módosítja a foglalás alól mentes vagyontárgyak körét. A megváltozott körülményeknek megfelelően mentesíti a végrehajtás alól az adós gépjárművét, ha az az adós foglalkozásának gyakorlásához nélkülözhetetlen, vagy ha az adós a mozgásában korlátozva van. Mentes a végrehajtás alól az adós háztartásához tartozó egy hűtőgép vagy fagyasztó szekrény. A mezőgazdasági termeléssel foglalkozónál is úgy állapítja meg a Javaslat a mentességi szabályokat, hogy az ilyen adós tovább folytathassa a termelést.

Másrészt a Javaslat szűkíti azoknak az összegeknek a körét, amelyek mentesen maradnak. Egyszerűbb szabályozást vezet be a szerzői díj végrehajtásánál, mentesíti a végrehajtás alól a szövetkezeti tag részjegyét, továbbá a saját jogon - tehát a kárpótlási törvények alapján közvetlenül - szerzett kárpótlási jegyet, de ezt csak addig, amíg a kárpótlásra jogosultnak a tulajdonában van. A postára feladott pénz és más küldemény, továbbá a közforgalmú fuvarozónak átadott dolog átmeneti jellegű mentességét meghagyva a Javaslat a mentességet a közraktárban elhelyezett dologra is kiterjeszti; az ilyen dologra vonatkozó jog, illetőleg a róla szóló okirat (áru- és zálogjegy) azonban végrehajtás alá vonható.

Mindezeknek a szabályoknak a megállapításánál a Javaslat tekintettel van a köztulajdon és a magántulajdon egyenjogúságára és egyenlő védelmére mint alkotmányos elvre. Ezért a gazdálkodó szervezetekkel és általában a jogi személyekkel szemben lényegében ugyanúgy teszi lehetővé az ingóvégrehajtás foganatosítását, mint más adósokkal szemben. Eltérést jelent azonban, hogy a jogi személyként vagy jogi személyiséggel nem rendelkező szervezetként működő adós elleni végrehajtás esetén nem jönnek számításba azok a jórészt humánus megfontolásból eredő szempontok, amelyek a végrehajtás alóli mentesség szabályozásánál a természetes személyek javára érvényesülnek. Ezek a megfontolások ui. azt szolgálják, hogy az adós - mint természetes személy - és az általa eltartottak létfenntartása biztosítható legyen, az adós a foglalkozását vagy rendszeres tanulmányait folytatni tudja. Mindezek a szempontok a jogi személyek elleni végrehajtás esetén figyelmen kívül hagyhatók. Ezért az ellenük folytatott ingóvégrehajtás során csak a következő vagyontárgyak maradnak mentesen: a lábon álló, illetőleg be nem takarított termés, gyümölcs; az a dolog, amelyet a felszámolási eljárás során nem lehet az adós vagyonához tartozóként figyelembe venni; a biztosítási összeg, a lefoglalt ingóságért járó összeg kivételével; a szakszervezet sztrájkalapjába helyezett összeg; a postára feladott készpénz vagy más küldemény, a közforgalmú fuvarozónak átadott dolog mindaddig, amíg azt a posta, illetőleg a fuvarozó az átvételre jogosultnak nem adta át; a közraktárban elhelyezett dolog.

Becslés

A 97. §-hoz

A foglaláskor becsléssel meg kell állapítani a lefoglalt ingóságok értékét. A becslést általában a végrehajtó végzi, alapul véve a forgalmi árat. Ha valamelyik fél kívánja, a végrehajtó a foglalásnál szakértő-becsüst alkalmaz. Szakértő-becsüs közreműködésével a becsérték a foglalás után is módosítható, ha ezt bármelyik fél a foglalási jegyzőkönyv kézbesítésétől számított 8 napon belül kérte.

Egyes dolgok lefoglalásának eltérő szabályai

A 98-103. §-hoz

Vannak egyes dolgok, amelyek jellegüknél fogva eltérnek a szokásos értelemben vett ingóságoktól, így indokolt, hogy a lefoglalásuknál az általánostól eltérő szabályok érvényesüljenek.

A Javaslat fenntartja azokat a rendelkezéseket, amelyek szerint a lefoglalt aranyat, platinát, ezüstöt, továbbá külföldi pénzt vagy fizetőeszközt a végrehajtó köteles haladéktalanul átadni a Magyar Nemzeti Banknak, az arany vagy platina felhasználásával készült tárgyat, a drágakövet és az értékpapírt köteles bírósági letétbe helyezni, a belföldi készpénzt pedig befizetni a végrehajtói letéti számlára. Fenntartja a muzeális vagy történeti értékű tárgy és a levéltári anyag lefoglalásánál irányadó eljárást is, de kiegészíti ezt a szabályozást az ilyen jellegű könyvekre vonatkozó eljárással.

A Javaslat a korábbinál szigorúbb szabályokkal teszi eredményesebbé a gépjármű végrehajtás alá vonását, mert a forgalmi engedély bevonásával - lényegében tehát a gépjármű használatának megvonásával - szorítja rá az adóst kötelezettségének teljesítésére.

Fontos új szabályokat állapít meg a Javaslat a különböző gazdálkodó szervezetek vagyonából az adóst megillető vagyonrész, illetőleg üzletrész (röviden: üzletrész) lefoglalására vonatkozólag. A Javaslat szempontjából a gazdálkodó szervezet fogalma alá tartoznak nemcsak a gazdasági társaságok, hanem a szövetkezetek és minden olyan szervezet is, amelynél a fenti, tágabb értelemben vett üzletrész létezhet. Az üzletrészt a végrehajtó az általános szabályok szerint foglalási jegyzőkönyvben foglalja le, majd pedig a foglalásról a foglalási jegyzőkönyv másolatának megküldésével értesíti a gazdálkodó szervezetet és a fővárosi, illetőleg megyei bíróságot mint cégbíróságot. Az üzletrész lefoglalását a gazdálkodó szervezet bejegyzi a nyilvántartásába, a cégbíróság pedig a cégjegyzékbe.

E szabályok kellően általánosak ahhoz, hogy a különböző gazdálkodó szervezetek eltérő sajátosságai ellenére az eljárás alapjául szolgáljanak, és a későbbi jogfejlődés során esetleg létrejövő új jogintézmények mellett is alkalmazhatók legyenek. A konkrét esetben tekintettel kell lenni egyrészt az adott gazdálkodó szervezetre vonatkozó jogszabályokra (pl. a gazdálkodó szervezetnél vezetett különféle nyilvántartásokra), másrészt a cégbejegyzésre vonatkozó részletes szabályokra is. A Javaslatban foglalt szabályozás a végrehajtó eljárását rendezi, amelynek az a következménye, hogy az üzletrész lefoglalása után azzal az adós már nem rendelkezhet, az üzletrész tehát változatlan jogi helyzetben marad addig is, amíg az értékesítésére nem kerül sor. Ha az üzletrészről értékpapírt állítottak ki, azt éppen úgy kell lefoglalni, mint bármely más értékpapírt.

A lefoglalt ingóság megőrzése

A 104. §-hoz

A foglalás korlátozza, illetőleg megszünteti az adós rendelkezési jogát a tulajdonában levő ingó dolog felett. Rendszerint az adósé marad még egyelőre a birtoklás, a használat és a hasznok szedésének joga. A rendelkezési jog korlátozásával, illetőleg megszünésével függ össze - mint polgári jogi következmény - az elidegenítési és terhelési tilalom. Sőt a lefoglalt ingóság elhasználása, megsemmisítése, elidegenítése, elzálogosítása vagy a végrehajtás alól más módon való elvonása: bűncselekmény, a Btk. 249.§-ában szabályozott zártörés vétsége.

Zár alá vétel

A 105. és 106. §-hoz

A zár alá vétel - amelyet a Javaslat megkülönböztet a biztosítási intézkedésként szabályozott zárlattól - az ingóság lefoglalásának szigorúbb módja. Ennek jogkövetkezménye az, hogy az adósnak a lefoglalt ingóságra vonatkozó rendelkezési joga teljesen megszünik, az adós már nem is használhatja a dolgot.

A zár alá vételnek két formája van. Az egyik esetben a végrehajtó az ingóságot a megőrzésére alkalmas tárolóban, szekrényben vagy külön helyiségben helyezi el, azt lezárja és lepecsételi. A tároló stb. felnyitása, a pecsét eltávolítása, megsértése a zártörés vétségét valósítja meg.

A másik esetben a végrehajtó a lefoglalt ingóság megőrzésére zárgondnokot jelöl ki. Ezt olyankor teszi, ha az adós a megőrzésre nem vállalkozik, illetőleg hosszabb ideig távol van, vagy ha a végrehajtást kérő zárgondnok kijelölését kérte, és ez a végrehajtó szerint indokolt. A zárgondnok költségét és díját a végrehajtó állapítja meg.

Foglalás harmadik személynél

A 107-109. §-hoz

Ha valószínű, hogy a harmadik személynél - tehát nem az adósnál, sem pedig a végrehajtást kérőnél - levő ingóság az adós tulajdona, a végrehajtó nyilatkozatra hívja fel a harmadik személyt. Ez köteles a végrehajtóval közölni, hogy a/ nála van-e az ingóság és milyen jogcímen, b/ elismeri-e az adósnak az ingóságra vonatkozó tulajdonjogát, c/ tart-e valaki igényt az ingóságra és milyen jogcímen.

Ha a harmadik személy elismerte, hogy a nála levő ingóság az adósé, a végrehajtó azt a helyszínen lefoglalja.

A harmadik személy a végrehajtást kérőnek a polgári jog szerint felel azért a költségért és kárért, amely abból ered, hogy az adós tulajdonjogát rosszhiszeműen nem ismerte el, az ingóságot a felhívás után gondosan nem őrizte meg, vagy a foglalást meghiúsította. A gondos őrzés kötelezettsége a használat és a rendelkezés terén a harmadik személyre lényegében ugyanolyan kötelezettséget hárít, mint amely az adóst a lefoglalt ingósággal kapcsolatban terheli.

Követelés lefoglalása

A 110-113. §-hoz

Ha az adósnak harmadik személlyel szemben követelése van, illetőleg az adós harmadik személlyel olyan szerződést kötött, amelyből később követelése keletkezik, a végrehajtó a harmadik személynek felhívást küld, amelyben a követelést lefoglalja, egyúttal nyilatkozatra hívja fel a harmadik személyt. Ha a követelést jelzálogjog biztosítja, a végrehajtó megkeresi a földhivatalt, a vizi, illetőleg légi járművek lajstromát vezető szervet, hogy a követelés lefoglalását jegyezze be az ingatlannyilvántartásba, illetőleg az említett járművekről vezetett lajstromba.

A harmadik személy köteles a végrehajtóval közölni, hogy a/ elismeri-e a követelést, illetőleg a később keletkező követelésről szóló szerződést, b/ a követelés mikor esedékes, c/ tart-e valaki igényt a követelésre és milyen jogcímen.

A harmadik személy a felhívás után a követelést sem az adós, sem más javára nem teljesítheti, hanem köteles legkésőbb az esedékesség napján a követelés összegét befizetni a végrehajtói letéti számlára, illetőleg köteles a követelés tárgyát bírósági letétbe helyezni. Ha a harmadik személy a követelést bárkinek a javára teljesíti, a követelés összegéig felelős a végrehajtást kérőnek.

A követelés lefoglalására irányuló eljárás kezdeti szakasza tehát lényegében megfelel annak az eljárásnak, amelynek során az adósnak harmadik személynél levő ingóságát foglalják le. Különbség azonban, hogy a harmadik személynél levő ingóságot a végrehajtó csak akkor foglalja le, ha a harmadik személy válaszából meggyőződött arról, hogy a foglalás jogalapja megvan. Ezzel szemben az adósnak a harmadik személlyel szemben fennálló követelését a végrehajtó már a harmadik személyhez intézett felhívásban lefoglalja, és a foglalás jogkövetkezménye beáll. Ez elsősorban a harmadik személy felelősségét szabályozó jogintézményben valósul meg, mert főleg ettől a személytől függ, hogy a szóban levő esetben a vagyoni kényszer eléri-e a célját.

A követelés lefoglalására vonatkozó szabályok irányadók akkor is, ha az adósnak a vagyoni jellegű jogát vonják végrehajtás alá (pl. azt a jogát, hogy a tulajdonjogának az ingatlannyilvántartásba való bejegyzését kérheti). A vagyoni kényszer ilyenkor is e jognak a korlátozására, majd elvonására - adott esetben a végrehajtást kérő által történő érvényre juttatására - és mindezek eredményeként az adós kötelezettségének teljesítésére irányul.

Elsőbbségi igény

A 114. §-hoz

A Javaslat szerint - összhangban a zálogjogra vonatkozó polgári jogi szabállyal - a végrehajtás során figyelembe kell venni a zálogjog alapján bejelentett elsőbbségi igényeket is, mert a zálogtárgy értékesítéséből befolyt összeget elsősorban a zálogjoggal biztosított követelés kielégítésére kell fordítani.

Ezért a végrehajtó a foglalás után felhívja az elsőbbségi igényének bejelentésére azt, akiről feltehető, hogy szerződéses vagy törvényes zálogjoga alapján jogosult a lefoglalt ingóságból a követelésének a végrehajtást kérőt megelőző kielégítésére. Az elsőbbségi igényt a foglalástól számított 8 napon belül kell bejelenteni.

Az ingóság értékesítésének időpontja

A 115. és 116. §-hoz

Ha az adós a foglalás után sem tett eleget a pénzfizetési kötelezettségének, a vagyoni kényszer alkalmazásának második szakaszaként a lefoglalt ingóságot értékesítik. A végrehajtó az értékesítés iránt a foglalástól számított 15 nap eltelte után intézkedik, vagyis olyan időpontban, amikor az esetleg megindított halasztó hatályú igényperről már értesülhetett. Az igényelt vagyontárgy értékesítése iránt ui. csak az igényper jogerős befejezése után lehet intézkedni. Ettől az esettől eltekintve magának az értékesítésnek a foglalástól számított 2 hónapon belül meg kell történnie. A romlandó dolgokat azonban a foglalás után haladéktalanul értékesíteni kell.

Elszállítás

A 117. §-hoz

Az értékesítendő ingóságnak az értékesítés helyére történő elszállításáról a végrehajtó gondoskodik.

Minthogy a vagyonelkobzás végrehajtása is a bírósági végrehajtás útjára tartozik, a Javaslat az ilyenkor történő elszállítás eltérő szabályait is megállapítja. A vagyonelkobzás alá vont vagyontárgy az elkobzásról szóló bírósági határozat jogerőre emelkedésével az állam tulajdonába került, így a végrehajtónak azonnal intézkednie kell az ilyen vagyontárgynak az adóstól történő mielőbbi elszállítása iránt.

Ingóárverés

A 118-129. §-hoz

Az ingóvégrehajtás döntő mozzanata: az ingóság értékesítése. Ez ma gyakran meghiúsul. A hatályos kódex főszabályként a kereskedelmi szervek útján történő értékesítést rendeli, e szervek azonban gyakran elzárkóznak ez elől a - számukra gazdaságtalan - tevékenység elől.

A Javaslat a korábbi magyar jogfejlődés és a fejlett nyugati országok tapasztalatait is figyelembe véve az ingóértékesítés fő formájává ismét az ingóárverést teszi, amelyet elsősorban a bírósági árverési csarnokban kell megtartani. Ez szükségessé teszi a bírósági árverési csarnokok - és a hozzájuk csatlakozó raktárak - hálózatának országos kiépítését; ezekben célszerű értékesíteni a közigazgatási végrehajtás során lefoglalt ingóságokat is.

A Javaslat az ingóárverés régen kialakult és bevált szabályait megtartja. Ezek szerint az árverést - tehát a legtöbbet ajánló számára történő kényszereladást - a végrehajtó bonyolítja le, aki az árverést hirdetménnyel és egyéb módon is közhírré teszi. A végrehajtó, a végrehajtónak a Ptk. 685.§-a b/ pontjában felsorolt közeli hozzátartozója - tehát a házastársa, egyenesági rokona és testvére -, továbbá az adós nem árverezhet, és az ingóságot árvereztetéssel közvetve sem szerezheti meg. Az árverés megkezdésekor a végrehajtó az árverezőkkel közli az ingóság becsértékét (a kikiáltási árat), és felhívja őket ajánlatuk megtételére. Ha ez nem éri el a kikiáltási árat, azt fokozatosan lejjebb kell szállítani. A legtöbbet ajánló lesz az árverési vevő, aki köteles a vételárat készpénzben azonnal kifizetni. A végrehajtást kérő azonban a követelése erejéig bizonyos feltételek mellett készpénzfizetés nélkül megveheti az ingóságot.

A Javaslat az árverési szabályokat több tekintetben tovább is fejleszti. A jelentősebb új rendelkezések a következők:

Az árverési hirdetményt a jövőben is több helyen ki kell függeszteni, és legalább 15 napon át kifüggesztve kell tartani. E követelmény teljesítésének a vizsgálata ma hosszadalmas. A kifüggesztésnek bármelyik előírt helyen történő esetleges elmaradása pedig ma az árverés megsemmisítéséhez vezet. Ezért a Javaslat kimondja, hogy az árverés közhírré tételéhez fűződő jogkövetkezmény a bíróság hirdetőtábláján történt kifüggesztéshez kapcsolódik.

Jelenleg árverezni csak személyesen vagy meghatalmazott útján lehet. A Javaslat a meghatalmazott helyett a képviselő útján történő árverezést teszi lehetővé, ami szélesebb kört fog át, mint a meghatalmazottak köre.

Ha a felajánlott vételár nem éri el az ingóság becsértékét, azt jelenleg a becsérték egyharmadáig lehet leszállítani. A Javaslat a kikiáltási árnak a becsérték egynegyedéig történő leszállítását teszi lehetővé, hogy ezzel is elősegítse az értékesítés eredményességét. Az alsó határ teljes mellőzése, az ingóság bármilyen alacsony áron történő eladása ui. már alig jelentene a végrehajtást kérő számára előnyt, az adóst viszont túlzott hátránnyal sújtaná.

Jelenleg a második sikertelen árverés után az ingóságot vissza kell adni az adósnak. Erre a Javaslat szerint csak a - végső árverezési lehetőségként kitűzött - harmadik árverés sikertelensége esetén kerülhet sor.

A Javaslat emellett több kisebb eljárási kérdésben is pontosabbá teszi a szabályozást, így pl. kimondja, hogy az árverési jegyzőkönyv másolatát kézbesíteni kell a felek és az árverési vevő részére.

Értékpapír értékesítése

A 130. és 131. §-hoz

A Javaslat újszerűen és differenciáltan szabályozza az egyre nagyobb jelentőségű értékpapírok végrehajtását. A bemutatóra szóló értékpapírt elsősorban értékpapír-ügynökség vagy tőzsdeügynökség (röviden: értékpapír-ügynökség) közreműködésével, bizományi úton kell értékesíteni; másodlagosan lehetőség van az értékpapírnak a kibocsátó által történő visszavásárlására vagy árverésen történő értékesítésére is. A névre szóló vagy egyébként korlátozottan forgalomba hozható értékpapírt az értékpapír-ügynökség zárgondnokként kezeli, és a belőle származó jövedelmet utalja át a végrehajtói letéti számlára, de ilyenkor is lehetőség nyílik az árverésre.

Üzletrész értékesítése

A 132. §-hoz

A Javaslat szerint a gazdálkodó szervezet vagyonából az adóst megillető üzletrészt árverésen kell értékesíteni. Az árverésen az érintett gazdálkodó szervezet tagját, a gazdálkodó szervezetet, illetőleg az általa kijelölt személyt - ebben a sorrendben - az üzletrészre elővásárlási jog illeti meg. Az eljárásba ilyenkor már a foglalástól kezdődően bekapcsolódik az üzletrészt kibocsátó gazdálkodó szervezet és a cégbíróság.

Ingóság árverésen kívüli eladása

A 133. §-hoz

A Javaslat - az ingatlanvégrehajtás esetére korábban is szabályozott lehetőséghez hasonlóan - az ingóvégrehajtás esetén is lehetővé teszi, hogy a végrehajtó az ingóságot a felek kívánságára az általuk meghatározott vevő részére és az általuk megállapított becsértéken árverésen kívül, de árverési vétel hatályával adja el.

Az árverési vétel hatálya azt jelenti, hogy az értékesítés eredményeként az adós tulajdonjoga megszünik, az ingóságon az árverési vevő szerez tulajdonjogot, mégpedig eredeti szerzésmóddal. A tulajdonjog tehát újonnan, a korábbi tulajdonos tulajdonjogának megszünésével és arra tekintet nélkül keletkezik, ezért a dolgot korábban esetleg terhelő jogok is megszünnek. Ha az ingóárverést később meg is semmisítik, ez a jóhiszemű árverési vevő megszerzett tulajdonjogát nem érinti. Ugyanezek a jogkövetkezmények állnak be akkor is, ha a végrehajtó az ingóságot árverésen kívül adta el.

Az ingóság átvétele a végrehajtást kérő által

A 134. §-hoz

Ha az ingóságot nem lehetett értékesíteni, a végrehajtást kérő azt a becsérték egynegyedének megfelelő összeg fejében átveheti a végrehajtandó követelésbe történő beszámítás mellett.

A Javaslat azt is szabályozza: miként történhet az ingóság átvétele akkor, ha több végrehajtást kérő van, vagy elsőbbségi igényt jelentettek be, és ki veheti át az ingóságot, ha az említettek közül többen egyenlő árajánlatot tettek.

Az ingóság visszaadása az adósnak

A 135. §-hoz

A Javaslat részletesen szabályozza azt az esetet, amikor az ingóságot nem sikerült értékesíteni, és azt a végrehajtást kérő sem vette át. Ilyenkor az ingóságot fel kell oldani a foglalás alól, és vissza kell adni az adósnak. Rendelkezik a Javaslat arról is, hogy a vagyonelkobzás végrehajtása során lefoglalt ingóságot nem lehet visszaadni, hanem a megsemmisítése vagy hulladékként való átadása iránt kell intézkedni. Igy kell eljárni egyéb esetekben is akkor, ha az adós az átvételre szóló felhívástól számított 30 napon belül nem jelentkezett az ingóságért.

VII. FEJEZET

INGATLANVÉGREHAJTÁS

Az ingatlanvégrehajtás általános szabályai

A 136. és 137. §-hoz

Megváltozott társadalmi-gazdasági viszonyaink között az ingatlanvégrehajtás jelentősége - az ingóvégrehajtáséhoz hasonlóan - ugyancsak meg fog növekedni. A Javaslat az ingatlanvégrehajtás lehetőségét általánossá teszi, bárkinek a tulajdonában vagy kezelésében van is az ingatlan, tekintet nélkül továbbá az ingatlan jellegére, művelési ágára és az ingatlant terhelő jogra vagy tilalomra. A végrehajtás alól csak az az ingatlan mentes, amelyet a felszámolási eljárás során sem lehet az adós vagyonához tartozóként figyelembe venni.

A Javaslat fenntartja azt a szabályt, hogy ha az állami tulajdonban álló ingatlant a kezelőjének a tartozása fejében vonták végrehajtás alá, a törvénynek a tulajdonjogra vonatkozó rendelkezéseit a kezelői jogra kell megfelelően alkalmazni. Jogrendszerünk ugyanis - amint azt az Alkotmánybíróság is kifejtette - különbséget tesz egyrészt az állam tulajdonjoga, másrészt az állami tulajdonban álló ingatlant kezelő szerv kezelői joga között.

A Javaslat tekintettel van az adóson kívüli más személy érdekeire, megszerzett jogaira. Ezért elhagyja azt a szabályt, amely szerint a haszonélvezeti joggal terhelt ingatlant e jog egyidejű megszüntetésével is értékesíteni lehetett. A végrehajtás alá vont ingatlant megszerző új tulajdonos tulajdonjogát tehát csak a következő jogok terhelhetik: a telki szolgalom, a közérdekű használati jog, az ingatlannyilvántartásba bejegyzett haszonélvezeti jog, végül a törvényen alapuló haszonélvezeti jog akkor is, ha nincs az ingatlannyilvántartásba bejegyezve.

Az ingatlan lefoglalása

A 138. §-hoz

Az ingatlant a végrehajtó foglalja le úgy, hogy megkeresi a földhivatalt: jegyezze be a végrehajtási jogot az ingatlannyilvántartásba. A foglalás a végrehajtási jog bejegyzésével valósul meg.

Ingatlanvégrehajtás esetén a foglalás jogkövetkezményei lényegében megfelelnek az ingóvégrehajtás jogkövetkezményeinek. Eltérést okoz azonban, hogy az ingatlanra vonatkozó jogok változása az ingatlannyilvántartáshoz kapcsolódik. A lefoglalt ingatlanra vonatkozólag jogot csak azzal a feltétellel lehet szerezni, hogy az a végrehajtást kérő végrehajtási jogát ne sértse. Az ingatlan lefoglalása azonban - eltérően az ingóság lefoglalásától - nem jelent elidegenítési és terhelési tilalmat. E tilalom mellőzését az ingatlannyilvántartás rendszere teszi lehetővé. Az ingatlan lefoglalása a végrehajtás tipikus esetében - a pénzkövetelés behajtására irányuló végrehajtás során - az adós rendelkezési jogát a fentiek szerint korlátozza ugyan, de a használatnak, a hasznok szedésének jogát nem érinti.

Az ingatlanvégrehajtás során a végrehajtást kérő javára keletkező, említett végrehajtási jogot - amelyet a korábbi jogszabályok végrehajtási jelzálogjognak neveztek - keletkezése, tartalma és megszünése éppen úgy megkülönbözteti a szerződésen (ügyleten) alapuló vagy törvényes jelzálogjogtól, mint ahogy az ingóság (követelés stb.) lefoglalásával létrejött végrehajtási jog is különbözik a zálogjogtól. Az ingatlanra bejegyzett végrehajtási jog ui. nem csupán a követelés biztosítására szolgál, hanem ténylegesen a követelés kielégítéséhez vezet.

Az ingatlan értékesítésének időpontja

A 139. §-hoz

Minthogy ingatlanvégrehajtás esetén a vagyoni kényszer elvileg a legsúlyosabb, a Javaslat ezt az eljárást külön feltételek mellett teszi lehetővé. A 7.§ (2) bekezdéséből is az következik, hogy ha a követelést a tágabb értelemben vett munkabérből vagy pénzintézetnél kezelt összegből nem lehet viszonylag rövidebb időn belül behajtani, akkor az ingatlant a végrehajtási eljárás megindításakor azonnal le lehet foglalni; értékesíteni azonban csak akkor lehet, ha a követelés az adós egyéb vagyontárgyaiból nincs teljesen fedezve, vagy csak aránytalanul hosszú idő múlva elégíthető ki. Ez azt jelenti, hogy az ingatlan értékesítésével rendszerint meg kell várni: vajon az ingóvégrehajtás milyen eredményre vezetett.

E mellett a feleknek lehetőségük van arra is, hogy a végrehajtási jognak az ingatlannyilvántartásba való bejegyzéséről szóló földhivatali határozat ellen a kézbesítésétől számított 30 napon belül a bírósághoz forduljanak. Ez közigazgatási per keretében bírálja felül a határozatot, és a per megindításáról értesíti a végrehajtási jog bejegyzését kezdeményező végrehajtót, egyúttal intézkedhet a végrehajtás felfüggesztéséről is. Minderre figyelemmel mondja ki a Javaslat, hogy a végrehajtó a lefoglalt ingóság értékesítése iránt csak akkor intézkedhet, ha a végrehajtási jog bejegyzéséről szóló határozat kézhezvételétől számított 45 nap eltelt. Figyelembe véve azonban azt a feltételt, hogy az ingatlan értékesítése előtt meg kell várni az adós egyéb vagyontárgyaira vezetett végrehajtás eredményét, ez a 45 napos határidő párhuzamosan folyik az ingóvégrehajtás foganatosításával, és nem vezethet az ingatlanvégrehajtás elhúzódásához.

Az ingóvégrehajtásnál irányadó szabályhoz hasonlóan a Javaslat ingatlanvégrehajtás esetére is kimondja, hogy ha az ingatlanra vonatkozólag halasztó hatályú igénypert indítottak, az értékesítés iránt csak az igényper jogerős befejezése után lehet intézkedni.

  A végrehajtó az ingatlant a végrehajtási jog bejegyzéséről szóló határozat kézhezvételétől számított 3 hónapon belül olyan időpontban köteles értékesíteni, amely a helyi körülmények között a legcélszerűbb.

Az ingatlan becsértéke

A 140. §-hoz

Az ingatlanvégrehajtás szempontjából a magyar joggyakorlatban mindig igen fontos volt az ingatlan becsértékének megállapítása. Ez azzal függ össze, hogy az ingatlan általában nagy értékű vagyontárgy, ezért a becsérték megállapítása terén a valóságos viszonyoktól való minden eltérés súlyosan érintheti a felek érdekét.

A Javaslat is a végrehajtóra bízza az ingatlan becsértékének megállapítását, de elhagyja azokat a szabályokat, amelyek a végrehajtó tevékenységét ezen a téren korlátozták. A hivatalos adó- és értékbizonyítvány is csak az egyik támpont a becsérték megállapításánál. A végrehajtó a becsértéket közli a felekkel és mindazokkal, akiknek az ingatlanra vonatkozólag az ingatlannyilvántartásba bejegyzett joguk van. Ha közülük bárki vagy más érdekelt végrehajtási kifogást terjesztett elő, a becsértéket a bíróság állapítja meg, szükség esetén szakértő közreműködésével.

Ingatlanárverés

A 141-156. §-hoz

Az ingatlan értékesítésének fő módja mindíg az árverés volt, ezt a Javaslat is fenntartja. Az árverést a végrehajtó árverési hirdetménnyel tűzi ki, amely tartalmazza a felek nevét és az ingatlan adatait, továbbá az árverési feltételeket (az árverezőket közvetlenül érintő rendelkezésekről szóló tájékoztatást). Az árverési hirdetményt kifüggesztik a bíróság, a községi, városi, fővárosi kerületi önkormányzat és a földhivatal hirdetőtábláján, egyúttal kézbesítik a feleknek, más érdekelteknek és érdekelt szerveknek. A földhivatal az árverés kitűzését bejegyzi az ingatlannyilvántartásba.

Ingatlanra csak az árverezhet, aki az ingatlan becsértékének 10 %-át a végrehajtónál előlegként letétbe helyezte. Az ingatlanszerzési korlátozások már megszüntek, ezért a Javaslat az erről szóló rendelkezést elhagyta. Egyes jogalanyok azonban - esetleg meghatározott jellegű vagy nagyságú - ingatlanokat csak engedéllyel szerezhetnek meg, ez vonatkozik pl. bizonyos esetekben a külföldi jogalanyokra, illetőleg egyes állami szervekre. A Javaslat tehát olyan rendelkezést tartalmaz, amely szerint akinek az ingatlanszerzése engedélyhez van kötve, az árverezés előtt igazolni köteles, hogy az engedélyt megkapta. Ingatlanárverés esetén is irányadó továbbá az a korlátozás, amely szerint a végrehajtó, a közeli hozzátartozója és az adós nem árverezhet.

Az árverés szabályai lényegében azonosak az ingóárverés szabályaival. Az árverés sikere érdekében azonban a Javaslat - a hatályos szabálytól eltérően - lehetővé teszi, hogy az ingatlant ne csak a becsértékén, hanem alacsonyabb áron is el lehessen adni. Ezért a kikiáltási árat az ingatlan becsértékének feléig lehet leszállítani.

Árverési vevő az lesz, aki az ingatlanért a legtöbbet ajánlotta; az ő letétbe helyezett előlegét be kell számítani a vételárba, a többi árverező az előleget az árverés befejeztével visszakapja. Az árverési vevő köteles a teljes vételárat rendszerint az árveréstől számított 15 napon belül befizetni, a végrehajtó azonban legfeljebb 2 hónapig terjedő halasztást adhat neki. A Javaslat arról is rendelkezik, hogy az árverési vevő egyelőre visszatarthatja az árverési vételárat - illetőleg a vételár megfelelő részét -, ha az elárverezett ingatlanra vonatkozólag az ingatlannyilvántartásba bejegyzett követelése van, vagy ha az adós jelzálogos hitelezőjével megállapodott abban, hogy a jelzálogjog az ingatlanon továbbra is fennmarad.

A végrehajtó árverési jegyzőkönyvet készít, ennek másolatát kézbesíti a feleknek és azoknak, akiknek az ingatlanra vonatkozólag az ingatlannyilvántartásba bejegyzett joguk van. Ha az árverési vevő a teljes vételárat kifizette, és az árveréstől számított 30 nap eltelt, a végrehajtó megküldi az árverési jegyzőkönyv másolatát az árverési vevő részére a vétel igazolása céljából, továbbá a földhivatal részére az árverési vevő tulajdonjogának az ingatlannyilvántartásba való bejegyzése végett. Az ingatlant a végrehajtó adja át az árverési vevőnek.

Az első árverés sikertelen, ha nem tettek vételi ajánlatot, vagy a felajánlott vételár nem érte el az ingatlan becsértékének felét, továbbá akkor is, ha az árverési vevő nem fizette be a teljes vételárat az árveréstől számított 15 napon belül, illetőleg a végrehajtó által engedélyezett határidőn belül. Az első árverés sikertelenségének megállapításától számított 3 hónapon belül második árverést kell tartani. Ezeken a szabályokon kívül a Javaslat más eljárási kérdésekben is egyszerűsíti az ingatlanvégrehajtás szabályait, összhangban az ingóárverés új szabályaival (pl. az árverési hirdetmény kifüggesztésével kapcsolatban).

Ingatlan árverésen kívüli eladása

A 157. §-hoz

Amint az ingóságot, úgy az ingatlant is értékesíteni lehet a végrehajtási eljárásban olyan módon, hogy a végrehajtó az ingatlant a felek kívánságára - az általuk meghatározott vevő részére és az általuk megállapított becsértéken - árverésen kívül, de árverési vétel hatályával adja el. Ez ilyenkor is azt jelenti, hogy az adós tulajdonjoga megszünik, és az árverési vevő vagy az ingatlan más megszerzője a tulajdonjoghoz eredeti szerzésmóddal jut. Figyelembe kell azonban venni, hogy nemcsak a tulajdonjog alapján van helye ingatlanvégrehajtásnak. Ha állami tulajdonban levő ingatlant vontak végrehajtás alá az ingatlan kezelőjének a tartozása fejében, a Javaslatnak a tulajdonjogra vonatkozó rendelkezéseit a kezelői jogra kell megfelelően alkalmazni.

Az ingatlan árverésen kívüli eladásához szükség van azoknak az érdekelteknek a beleegyezésére, akiknek az ingatlanra vonatkozólag az ingatlannyilvántartásba bejegyzett joguk van. Az ingatlan ilyen értékesítéséről készült jegyzőkönyvre pedig megfelelően alkalmazni kell azokat a szabályokat, amelyeket a Javaslat az árverési jegyzőkönyvre nézve állapít meg. Ez azért lényeges, mert az árverési jegyzőkönyvhöz, továbbá az érdekelt szervek és személyek részére való kézbesítéséhez fontos jogkövetkezmények fűződnek.

Az ingatlan átvétele a végrehajtást kérő által

A 158-160. §-hoz

Ha a második árverés is sikertelen, a végrehajtást kérő ennek a megállapításától számított 15 napon belül az ingatlant a becsérték felének megfelelő összeg fejében átveheti. Ha több végrehajtást kérő van, az ingatlant az veheti át, aki a becsérték felét meghaladó legmagasabb árajánlatot tette. Több egyenlő árajánlat esetén a kielégítési sorrendre vonatkozó általános szabályok irányadók.

A becsérték felének, illetőleg az átvételi árnak megfelelő összeget be kell számítani a végrehajtást kérő követelésébe. A végrehajtást kérő által történt átvétel jogkövetkezménye azonos az árverési vétel jogkövetkezményével.

Ha a végrehajtást kérő az ingatlant nem vette át, a végrehajtás mindaddig szünetel, amíg a végrehajtást kérő újabb árverés kitűzését nem kérte; 6 hónapnál korábban nem lehet újabb árverést kitűzni.

Közös tulajdonban levő ingatlan árverése

A 161. és 162. §-hoz

Ha a bíróság határozata, a bíróság által jóváhagyott egyezség vagy a bíróság által végrehajtási záradékkal ellátott okirat alapján az ingatlan közös tulajdonát árverés útján kell megszüntetni, az ingatlanárverés szabályai azzal az eltéréssel irányadók, hogy a bíróság állapítja meg az ingatlan becsértékét, az árverési feltételeket, az eljárási költség viselésének és a befolyt vételár felosztásának módját; eltérés az is, hogy az ingatlanra bármelyik tulajdonostárs árverezhet. A Javaslat a joggyakorlat tapasztalatai alapján azt az új rendelkezést mondja ki, hogy az ingatlan közös tulajdonának megszüntetésére irányuló árverés esetén a végrehajtást elrendelő bíróság az árverés időpontjáig bármelyik tulajdonostárs kérelmére - szükség esetén szakértő közreműködésével - módosíthatja az ingatlan becsértékét. Igy kiküszöbölhető az a hátrányos helyzet, amely az értékviszonyok megváltozása folytán állhat elő.

Ingatlanra kimondott vagyonelkobzás végrehajtása

A 163. §-hoz

A Javaslat a bírósági végrehajtást teljes körűen szabályozza. Minthogy pedig a vagyonelkobzás végrehajtása is a bírósági végrehajtás körébe tartozik, ezért a Javaslat a vagyonelkobzás során foganatosított ingatlanvégrehajtásról is rendelkezik.

Az eljárás ilyenkor egyszerű, mert a vagyonelkobzást kimondó bírósági határozat jogerőre emelkedésével az elkobzott dolog tulajdonjoga az államra száll. Ezért a Javaslat mindössze azt mondja ki, hogy ingatlanra kimondott vagyonelkobzás esetén, továbbá ha az adós egész vagyonára elrendelt vagyonelkobzás során megállapították, hogy a vagyonhoz ingatlan is tartozik, a végrehajtó haladéktalanul megkeresi a földhivatalt, hogy az ingatlanra vonatkozólag az állam tulajdonjogát jegyezze be az ingatlannyilvántartásba.

Azt, hogy ilyenkor a kezelői jog mely szervet illeti meg, nem a bírósági végrehajtás során kell megállapítani, hanem az állami tulajdonba került ingatlanokra vonatkozó külön szabályok szerint kell rendezni.

VIII. FEJEZET

A VÉGREHAJTÁS SORÁN BEFOLYT ÖSSZEG KIFIZETÉSE

A végrehajtási költség elsőbbsége

A 164. §-hoz

A végrehajtás foganatosításának - és az egész végrehajtási eljárásnak - a befejező szakasza: a befolyt összegnek a végrehajtandó követelés teljesítésére fordítása, más szóval a végrehajtást kérő kielégítése. A Javaslat pontosan meghatározza, hogy a végrehajtás során befolyt összeget miként kell a végrehajtandó követelésnek, valamint a különféle költségeknek és járulékoknak a kielégítésére fordítani. Ennek főleg akkor van jelentősége, ha a végrehajtás több követelés behajtására irányul - amikor tehát rendszerint több végrehajtást kérő van -, a behajtott összeg azonban nem fedezi valamennyi követelést.

A Javaslat kimondja, hogy a végrehajtás során befolyt összegből mindenekelőtt a végrehajtási költséget kell kielégíteni. Ez olyan általános jellegű rendelkezés, amely minden bírósági (hatósági) eljárásban következetesen érvényesül az adott eljárás költségeinek megtérülése érdekében.

Kielégítési sorrend

A 165-168. §-hoz

A követelések kielégítési sorrendje szempontjából a különböző jogrendszerekben általában kétféle elvet tartanak szem előtt. Vannak jogrendszerek, amelyekben az időbeliség elve érvényesül. Ez azt jelenti, hogy akinek a javára előbb történt a foglalás, annak a követelését a behajtott összegből sorrendben előbb is elégítik ki. A másik szabályozási mód a követelések jogcímét tartja szem előtt. Ilyenkor tehát az a végrehajtást kérő, akinek a követelését annak jellegére (jogcímére) tekintettel a jogszabály a többinél fontosabbnak tartja, előbb kap kielégítést, tekintet nélkül arra, mikor kapcsolódott be a végrehajtási eljárásba. Ezek a fő kielégítési elvek teljesen következetesen egyik jogrendszerben sem érvényesülnek. Bármelyik fő elv szerinti szabályozási mód mellett kisebb-nagyobb kivételeket tesznek a másik fő elv javára. Szerepet kap továbbá az arányosítás elve is.

A Javaslat szerint a követeléseket főszabályként a jogcímük szerint megállapított sorrendben kell kielégíteni. E sorrend megállapítása a végrehajtási eljárásban érvényesítendő követelések különböző fontosságát tükrözi. A jogcím szerinti kielégítés segíti pl. az anya és a gyermek védelmét, a tartásdíjaknak és a munkából eredő követeléseknek - mint a létfenntartáshoz szükséges juttatásoknak - a gyorsabb behajtását. Az ilyen szabályozási mód emellett a végrehajtási eljárás egésze szempontjából egyszerűsítéshez vezet, mert a végrehajtást kérők egy része számára feleslegessé teszi, hogy kielégítésük elsőbbsége érdekében biztosítási intézkedések végrehajtását kezdeményezzék.

A végrehajtás során befolyt összegből a végrehajtási költség kielégítése után elégítik ki a végrehajtandó követelést. Ha több követelés van, és a befolyt összeg nem fedezi valamennyit, a Javaslat a követelések jogcíme szerint állapítja meg a kielégítési sorrendet. A Javaslat tehát fenntartja - a modern jogrendszerekben általánosan érvényesülő - azt az elvet, amely szerint ilyenkor nem a követelés behajtása érdekében történt foglalások időpontja a döntő, hanem a követelések fontossága szerint indokolt a kielégítési sorrendet megállapítani. A mai helyzethez képest azonban változást jelent az, hogy a Javaslat szűk körre szorítja az előnyösen kielégítendő, ún. privilegizált követelések körét. A jelenlegi végrehajtási kódex eredetileg 13 olyan követelésfajtát állapított meg, amelyek megelőzték az adós különféle polgári jogi, ún. egyéb követeléseit. Ezeknek a privilegizált követelésfajtáknak a számát az utóbbi évek jogfejlődése 9-re csökkentette. A Javaslat tovább halad ezen az úton, és csak 5 olyan követelésfajtát állapít meg, amelyet előnyösen kell kielégíteni. Ezek - a kielégítési sorrend szerinti felsorolásban - a következők: gyermektartásdíj, egyéb tartásdíj, munkabér, büntetéspénzek, köztartozások. E követelések kielégítése után kell kielégíteni az összes többi követelést, tekintet nélkül a jogcímükre és arra, hogy a végrehajtást kérő, illetőleg az adós természetes személy vagy jogi személy-e.

A Javaslat szerint a sorrendben előbb álló követelés teljes kielégítése után lehet a sorrendben hátrább állót kielégíteni. A követelés érvényesítésével és behajtásával felmerült költséget (perköltséget), továbbá a követelés egyéb járulékait (kamatot) a követeléssel azonos sorrendben kell kielégíteni. Ha az összeg az egész követelés kielégítésére nem elég, a Ptk. 293.§-ának értelmében azt elsősorban a költségre, azután a kamatra, végül a főkövetelésre kell elszámolni. Ha a befolyt összeg nem fedezi az azonos sorrendben felsorolt valamennyi követelést, e követeléseket arányosan kell kielégíteni.

Kielégítés zálogjog alapján

A 169. és 170. §-hoz

1. A Javaslat az ingófoglalással összefüggésben szabályozza a zálogjogon alapuló elsőbbségi igény bejelentését (114.§). Ha ilyen elsőbbségi igényt jelentettek be, az ingóságnak mint zálogtárgynak az értékesítéséből befolyt összeget elsősorban a zálogjoggal biztosított követelés kielégítésére kell fordítani. Az esetleg fennmaradó összeget a kielégítési sorrendre vonatkozó általános szabályok szerint kell felosztani és kifizetni.

Az elsőbbségi igényt bejelentő személy nem tekinthető végrehajtást kérőnek, és az elsőbbségi igénynek is alapjául szolgáló zálogjoga révén nem érheti el az adós ingóságának kényszerértékesítését. Ehhez egyéb anyagi jogi és eljárásjogi feltételekre, így rendszerint az általa kért végrehajtási eljárás elrendelésére is szükség van. Ha azonban a más által kezdeményezett végrehajtási eljárásban a zálogjoggal terhelt vagyontárgyat értékesítették, az elsőbbségi igénnyel rendelkező elsősorban kap az ilyen vagyontárgy értékesítése során befolyt összegből kielégítést, bár maga nem is tekinthető végrehajtást kérőnek. Mindez abból a különbségből ered, amely a zálogjog és a végrehajtási jog között áll fenn.

2. Jogrendszerünk szabályozza a jelzálogjog intézményét, amellyel ingatlant, továbbá vizi és légi járművet lehet elzálogosítani. Ilyenkor nincs szükség a zálogtárgy átadására, hanem a jelzálogjogot bejegyzik az ingatlannyilvántartásba, illetőleg a vizi, a légi járművek lajstromába. A Javaslat megnöveli a jelzálogjognak a követelés kielégítésében betöltött szerepét is. Ha ui. az ingatlan, továbbá a vizi, illetőleg a légi jármű értékesítése során befolyt összegből jelzálogjoggal biztosított követelést is ki kell elégíteni, akkor ezt az arányosítás említett szabályára tekintet nélkül kell megtenni. Jelzálogjoggal biztosított több követelés esetén a jelzálogjogok bejegyzésének sorrendje a döntő. A jelzálogjog által nyújtott előny természetesen csak az adott sorrendben kielégítésre kerülő követelések egymás közti viszonyában érvényesül, elsősorban tehát az ún. egyéb követelések között van jelentősége. Gyakorlatilag azonban éppen ezek azok a polgári jogi ügyletekből (kölcsönből, adásvételből stb.) eredő követelések, amelyeket rendszerint jelzálogjoggal biztosítanak. Az ezeket megelőző követelésfajták közül az első 4 (gyermek- és egyéb tartásdíj, munkabér, büntetéspénzek) egyébként is ritkán fordul elő, a köztartozásoknak (adó, társadalombiztosítási tartozás) pedig a jogrendszerek általában jelzálogjog bejegyzése nélkül is elsőbbséget adnak.

Az ingatlanvégrehajtás esetén a pénzintézettől felvett kölcsönből eredő tartozást tehát - amelyet rendszerint jelzálogjoggal is biztosítanak - a kielégítési sorrend végén levő, az adóst terhelő egyéb tartozások között előnyösen kell kielégíteni. Ha az említett egyéb tartozások között jelzálogjoggal nem biztosított tartozások is vannak, vagy pedig több kölcsöntartozás esetén több jelzálogjog is be van jegyezve, a jelzálogjog meglététől, illetőleg bejegyzésük időpontjától függ a kielégítési sorrend. A jelzálogjog ugyanígy kielégítési elsőbbséget ad akkor is, ha azt vizi, illetőleg légi járműre jegyezték be.

A Javaslat szerinti megoldás összhangban van a Ptk. 266.§-ának (4) bekezdésével, amely szerint jogszabály meghatározhatja azokat a követeléseket, amelyeknek biztosítására a jelzálogjog a zálogtárgyat az ingatlannyilvántartásba való bejegyzés nélkül is terheli; az ilyen követeléseket a bejegyzett jelzálogjogokat megelőző sorrendben kell kielégíteni. Ez a szabály a végrehajtási jogra vonatkoztatva azt jelenti, hogy ingatlanvégrehajtás esetén a privilegizált követelések megelőzik az ingatlannyilvántartásba bejegyzett jelzálogjoggal biztosított követeléseket.

A Javaslat tehát fenntartja azt a helyzetet, hogy a jelzálogjog nem ad feltétlen elsőbbséget. Ilyen elsőbbség semmilyen jogrendszerben nem érvényesül. Azok a jogrendszerek, amelyek az időbeliség elve alapján rendezik a kielégítési sorrendet, olyan szabályt tartalmaznak, amely szerint egyes követelések a rájuk vonatkozó jelzálogjognak az ingatlannyilvántartásba való bejegyzése nélkül is olyannak tekintendők, mint amelyek jelzálogjoggal vannak biztosítva. Ilyeneknek tekintik pl. az adókat, az egyéb köztartozásokat, egyes tartási és munkabérköveteléseket. Lényegében tehát ugyanarra az eredményre jutnak, mint amelyet a Javaslat a kielégítési sorrend megállapításával ér el.

A jelzálogjogok szerinti feltétlen kielégítési sorrend elfogadása a Javaslatban is kiemelt követelések behajtásának olyan kijátszását tenné lehetővé, amelyet mindenképpen indokolt megelőzni. Elég volna, ha valaki bármely polgári jogi tartozásának biztosítására - esetleg fiktív - jelzálogjogot jegyeztetne be, és ezzel elérné, hogy az ingatlanát nem lehetne pl. sem adó vagy más köztartozás, sem a bünügyi költség, elkobzás alá eső érték stb. fejében végrehajtás alá vonni. Az adós ilyen módon a tartási vagy munkabérfizetési kötelezettségét is ki tudná játszani.

A Javaslat tehát azáltal, hogy a privilegizált követelésfajták körét nagy mértékben lecsökkenti, a jelzálogjog jelentőségét a gyakorlatilag e téren leginkább számításba vehető követelések között jelentősen megnöveli. Jelzálogjoggal természetesen a privilegizált követeléseket is kifejezetten biztosítani lehet annak érdekében, hogy a jogosult az adott követeléssel azonos sorrendben felsorolt hasonló jellegű követelések között előnyös kielégítést érjen el. Az adózás rendjéről szóló 1991.évi XCI. törvény pl. lehetővé teszi az adózó ingatlanára jelzálogjog bejegyzését olyan esetben, amikor a végrehajtási jog nem jegyezhető be. Ennek az a jogkövetkezménye, hogy az így biztosított adókövetelés megelőzi a társadalombiztosítási követeléseket és más köztartozásokat.

A jelzálogjognak gyakorlati jelentősége elsősorban az ingatlanokkal kapcsolatban van. Mindazok a szempontok azonban, amelyeket a Javaslat a jelzálogjoggal összefüggő szabályok megállapításánál figyelembe vett, a vizi és légi járművekkel kapcsolatos jelzálogjogra vonatkozólag is irányadók.

Felosztási terv

A 171. §-hoz

Ha a befolyt összeg nem fedezi a végrehajtásban érvényesített valamennyi követelést, a végrehajtó felosztási tervet készít, és a bíróság elé terjeszti, amely a terv jóváhagyásáról végzéssel határoz. Ez az eljárás rendszerint akkor fordul elő, amikor több végrehajtást kérő van. Lehetséges azonban, hogy egyetlen végrehajtást kérő javára hajtottak be az adóstól több követelést. Ilyenkor sem közömbös, hogy melyik követelés kielégítésére fordítják a befolyt összeget.

A felosztási terv készítésének indoka az, hogy a bíróság foglaljon állást a végrehajtás befejező szakasza tekintetében, figyelembe véve az esetleges elsőbbségi igényeket, jelzálogjogokat stb. Ha ui. valamelyik végrehajtást kérő részére tévesen kiutalják az összeget, ennek a visszakövetelése gyakorlatilag nehéz, annál is inkább, mert ez a végrehajtást kérő nem rosszhiszeműen és nem is jogalap nélkül jutott az említett összeghez.

Az ingóságra vonatkozó zálogjog alapján az elsőbbségi igényt a foglalástól számított 8 nap alatt kell ugyan bejelenteni, a Javaslat méltányossági és célszerűségi okokból mégis úgy rendelkezik, hogy a végrehajtó a felosztási terv előterjesztéséig, a bíróság pedig e terv jóváhagyásáig bejelentett elsőbbségi igényt a kielégítési sorrend megállapításánál még figyelembe veszi.

H A R M A D I K R É S Z

K Ü L Ö N L E G E S V É G R E H A J T Á S I

E L J Á R Á S O K

A Javaslat a Harmadik Részben a különleges végrehajtási eljárásokat szabályozza. Az általános szabályok szerinti végrehajtási eljárás a belföldi végrehajtható határozaton (okiraton) alapuló pénzkövetelés kielégítésére irányul, a különleges végrehajtási eljárás célja ettől valamilyen tekintetben eltér. A végrehajtási eljárás tehát akkor különleges, ha célja nem pénzkövetelés, hanem meghatározott cselekmény végrehajtása, ha bármely követelésnek nem a kielégítésére, hanem egyelőre csak a biztosítására irányul, vagy ha külföldi határozat végrehajtásáról van szó.

IX. FEJEZET

MEGHATÁROZOTT CSELEKMÉNY VÉGREHAJTÁSA

Közös szabályok

A 172-177. §-hoz

1. A bírósági végrehajtás nemcsak pénzkövetelés behajtására irányulhat, hanem meghatározott cselekmény elvégzésére, valamilyen tevékenység, magatartás kikényszerítésére is (pl. megrongált tárgy kijavítása, kerítés áthelyezése). Ha ilyenkor a kötelezettség tevékenységre irányul, és vagyoni értékű követelésről van szó, a kötelezett tevékenységének elmaradása esetén gyakran helyettesítő, pótló szankcióra kerül sor, amely az eredeti kötelezettség helyébe lép; így pl. pénzegyenértéket állapítanak meg, a tevékenységet a kötelezett költségére mással végeztetik el. Vannak olyan esetek is, amikor a kötelezettet közvetlenül fizikai ráhatással kell a passzivitásából kimozdítani. Ez főleg olyankor szükséges, amikor nem vagyoni jellegű meghatározott cselekmény elvégzéséről van szó. Ilyenkor a végrehajtási jog tartalma, jogkövetkezménye: a személy elleni kényszer alkalmazása; a végrehajtási eljárás célja pedig a kötelezett eredetileg szakcionált magatartásának kikényszerítése.

Ha a végrehajtás meghatározott cselekmény elvégzésére vagy meghatározott magatartásra, tűrésre, abbahagyásra irányul, a postán kézbesített végrehajtható okiratban az adóst - akit a Javaslat az ilyen végrehajtás sajátosságára tekintettel kötelezettnek nevez - megfelelő határidő kitűzésével fel kell hívni az önkéntes teljesítésre. A végrehajtást kérőnek pedig a végrehajtható okiratot a végrehajtó azzal a felhívással küldi meg, hogy az önkéntes teljesítésre kitűzött határidő eltelte után a teljesítést vagy elmaradását közölje.

Ha a végrehajtást kérő közlése szerint a kötelezett a meghatározott cselekményre irányuló felhívásnak nem tett eleget, a végrehajtó ezt szükség esetén a helyszínen ellenőrzi, és az erről készült jegyzőkönyvet, illetőleg a végrehajtást kérő közlését beterjeszti a végrehajtást foganatosító bírósághoz.

A bíróság végzéssel határoz a végrehajtás módjáról. Igy:

a/ A végrehajtást kérő kívánságára a kötelezettet a szolgáltatás pénzegyenértékének megfizetésére kötelezheti, illetőleg feljogosíthatja a végrehajtást kérőt, hogy a meghatározott cselekményt a kötelezett költségére elvégezze vagy mással elvégeztesse; egyúttal a kötelezettet az előreláthatólag felmerülő költség előlegezésére kötelezheti.

Ha a pénzegyenértékről, illetőleg a költség előlegezéséről szóló határozat jogerőre emelkedett, a megfelelő összeget a folyamatban levő végrehajtási eljárás keretében éppen úgy kell behajtani, mint bármely más pénzkövetelést. Ha ez az eljárás eredménytelen maradt - mert pl. a kötelezettnek nem volt végrehajtás alá vonható vagyontárgya -, ez nem ok az eljárás szünetelésére. Ilyenkor a bíróság feladata, hogy - a végrehajtást kérő kívánságát is figyelembe véve - a végrehajtás más módjának alkalmazásáról határozzon.

b/ A bíróság pénzbírsággal kényszerítheti a kötelezettet a meghatározott cselekmény elvégzésére. A Javaslat e pénzbírság felső határát a jelenlegi 10 000 Ft-ról 100 000 Ft-ra emeli, és az így felemelt, ismételten is kiszabható pénzbírságra tekintettel egyszerűsíti azokat a szabályokat, amelyek akkor irányadók, ha a kötelezett jogi személy vagy jogi személyiséggel nem rendelkező szervezet. Kimondja ugyanis, hogy ilyenkor a pénzbírságot mind a jogi személlyel szemben, mind pedig a vezetőjével szemben egyidejűleg is ki lehet szabni. Ha pedig a kötelezett jogi személyiséggel nem rendelkező szervezet, a pénzbírságot a szervezet vezetőjével és az intézkedésre köteles tagjával szemben lehet - akár egyidejűleg is - kiszabni.

A meghatározott cselekmény végrehajtása során kiszabott pénzbírság éppen úgy pénzfizetési kötelezettséget jelent a kötelezett számára, mint amikor a meghatározott cselekmény fejében pénzegyenértéket, illetőleg költséget köteles fizetni. A kétféle fizetési kötelezettség között azonban - bár mind a kettő vagyoni szankció - lényeges különbség van. A pénzbírság ui. nem pótolja az eredetileg kikényszerítendő meghatározott cselekményt, hanem éppen ennek a cselekménynek a kikényszerítésére irányul; emellett nem a végrehajtást kérőt, hanem az államot illeti meg.

A bíróság a pénzbírságot kiszabó határozatban egyúttal határidőt is ad a kötelezettnek nemcsak a pénzbírság megfizetésére, hanem a meghatározott cselekmény teljesítésére is. Ez nem jelenti az eredeti teljesítési határidő megváltoztatását, és csupán abból a szempontból van jelentősége, hogy ha a kötelezett e határidőben sem teljesíti a meghatározott cselekményt, akkor ismételten pénzbírságot lehet vele szemben kiszabni, mégpedig tekintet nélkül arra, hogy a korábbi pénzbírságot behajtották-e már vagy sem. Az ismételt pénzbírság helyett azonban a végrehajtás más módja is alkalmazható.

c/ A bíróság a rendőrség közreműködésével kényszerítheti ki a meghatározott cselekményt. A rendőrség a rá vonatkozó jogszabályokban meghatározott kényszerítő intézkedéseket (eszközöket) jogosult és köteles alkalmazni.

Előfordulhat, hogy a meghatározott cselekmény kikényszerítésére a fenti a/ és b/ pontban felsorolt egyik módszer sem alkalmas. Ennek oka lehet pl., hogy a kötelezettől semmilyen pénzösszeg nem hajtható be, vagy pedig haladéktalanul ki kell kényszeríteni a meghatározott cselekményt. Ilyenkor az állami kényszernek az a módja alkalmazható, amely végső soron a kötelezett személye ellen irányuló közvetlen fizikai ráhatást is magában foglalja. Amíg tehát a Javaslat 45.§-ában foglalt általános jellegű szabály alapján a rendőrség feladata az, hogy a végrehajtó személyének védelmét ellátva a végrehajtó eljárási cselekményének elvégzését lehetővé tegye, addig a meghatározott cselekményre vonatkozó rendelkezés alapján a rendőrség tevékenyen köteles közreműködni abban, hogy a kötelezett a meghatározott cselekményt teljesítse.

2. A Javaslat szerint a bíróság a meghatározott cselekmény végrehajtása érdekében a Javaslatban kifejezetten felsorolt - a 174.§-ban említett - intézkedések közül azt köteles megtenni, amely az ügy körülményeit figyelembe véve a leghatékonyabban segíti a kötelesség teljesítését. Ez a rendelkezés is a végrehajtás gyorsaságát, eredményességét kívánja fokozni.

A bíróság tehát nem köteles a 174.§-ban megállapított sorrendben alkalmazni az ott említett intézkedéseket. Ha pl. a meghatározott cselekmény nem alakítható át pénzfizetési kötelességgé, és a kötelezettnek a vagyoni helyzete olyan, hogy a pénzbírságot csak nehezen lehetne tőle behajtani, a bíróság azonnal a rendőrség közreműködésével történő kikényszerítést rendelheti el.

A Javaslatban felsorolt intézkedések közül rendszerint csak egynek az elrendelése indokolt. Ha tehát a bíróság a kötelezettet a szolgáltatás pénzegyenértékének a megfizetésére kötelezte, akkor egyidejűleg nem szab ki vele szemben pénzbírságot. Kivételesen azonban - az ügy körülményeitől függően - előfordulhat, hogy a bíróság több intézkedést egyidejűleg rendel el. Igy ha feljogosítja a végrehajtást kérőt, hogy a meghatározott cselekményt a kötelezett költségére maga végezze el (a kerítést helyezze át stb.), és ha a kötelezett korábbi magatartása a várható ellenállásra enged következtetni, a bíróság egyidejűleg a rendőrséget is kirendelheti, hogy a cselekmény elvégzését így biztosabban kikényszerítse.

Ha valamely ügyben az elrendelt intézkedés nem vezetett eredményre, a bíróság ugyanebben az ügyben egy másik, hatékonyabbnak ígérkező intézkedést rendelhet el. Igy a pénzegyenérték behajthatatlansága esetén elrendelheti a meghatározott cselekménynek a rendőrség közreműködésével történő kikényszerítését.

Meghatározott ingóság kiadása

A 178. és 179. §-hoz

Ha a kötelezett meghatározott ingóság kiadására köteles, a végrehajtó a kötelezettnek a végrehajtható okiratot személyesen adja át. Ezzel egyidejűleg az ingóságot a jelen levő végrehajtást kérőnek átadja, illetőleg az ingóságnak a kötelezettől a végrehajtást kérőhöz való átszállítása iránt intézkedik. Az ingóság kiadásának megtagadása esetén a végrehajtó a rendőrség közreműködését kéri, és a végrehajtást azonnal elvégzi. Ilyenkor tehát nincs szükség arra, hogy a bíróság külön végzést hozzon a rendőrség útján való kikényszerítésről, hanem a végrehajtó maga közvetlenül intézkedik a rendőrség közreműködése érdekében, és a rendőrnek a helyszínen való megjelenése után azonnal foganatosítja a végrehajtást.

A végrehajtást kérő köteles az ingóságot az átadástól számított 15 napig - ha pedig a bíróságtól ez alatt az idő alatt igényperről kapott értesítést, a per befejezéséig - gondosan megőrizni.

Ha a meghatározott ingóság nincs meg, a végrehajtó az ingóság valószínű értéke erejéig a kötelezett egyéb vagyontárgyait lefoglalja, és a foglalási jegyzőkönyvet a végrehajtást elrendelő bírósághoz terjeszti be. A bíróság a felek meghallgatása után megállapítja az ingóság értékét. A meghallgatás mellőzhető, ha a végrehajtandó határozat az értéket már megállapította. A további végrehajtás az ennek megfelelő összeg behajtására folyik.

Gyermek átadása

A 180. §-hoz

A gyermek átadására és elhelyezésére vonatkozó bírósági határozat végrehajtása során is általában azokat a szabályokat kell alkalmazni, amelyek a meghatározott cselekmény végrehajtására egyébként is irányadók. A gyermek érdekét szem előtt tartva azonban a végrehajtható okirat másolatát kézbesíteni kell a gyámhatóság részére azzal a felhívással, hogy a kötelezett önkéntes teljesítését mozdítsa elő, és eljárásának eredményét 15 napon belül közölje a végrehajtóval. A további végrehajtási cselekmények a gyámhatóság eljárásának eredményétől is függenek, illetőleg a gyámhatóság közlésében foglaltakat a végrehajtó a saját eljárásában hasznosítja.

A gyermek átadására irányuló bírósági végrehajtás viszonylag ritkán fordul elő, de foganatosítása általában nehéz, mert ilyenkor a vagyoni szankciók rendszerint eredménytelenek, és a személy elleni szankcióra, a rendőrség közreműködésére van szükség. Ugyanakkor az eljárást úgy kell lefolytatni, hogy az ne váltson ki káros pszichikai hatást sem a gyermekre, sem a felekre nézve. Ezt a követelményt a gyámhatóság arra hivatott munkatársai jobban meg tudják valósítani, mint a bírósági végrehajtó.

Az 1992.évi LXVIII. törvény a bírósági végrehajtás szabályait kiegészítve korszerűen szabályozta azt az esetet, amikor a gyermek átadására vonatkozó határozatot a rendőrség közreműködésével kell végrehajtani. A Javaslat ezt a rendelkezést - figyelembe véve a kedvező tapasztalatokat is - változatlanul indokoltnak tartja. Kimondja tehát, hogy ha egyéb módszerekkel nem érhető el eredmény, és fizikai ráhatás szükséges, a végrehajtás foganatosítása a gyámhatóság hatáskörébe tartozik, amely a rendőrség közreműködésével kényszeríti ki a gyermek átadását. A rendőrség a rá vonatkozó jogszabályokban meghatározott kényszerítő intézkedéseket (eszközöket) alkalmazza.

Lakásügyben hozott bírósági határozat végrehajtása

A 181. és 182. §-hoz

A lakásügyben hozott - tehát a lakás kiürítésére, átadására vagy használatára irányuló, illetőleg a felmondás érvényességét megállapító - bírósági határozat végrehajtása terén a Javaslat változást hoz. Korábban ezt az eljárást az jellemezte, hogy a polgári eljárásjogi szabályok mellett közigazgatási jellegű rendelkezéseket is figyelembe kellett venni, és a végrehajtás aszerint alakult: kinek a tulajdonában van a lakás, továbbá hogy a lakás elhagyására kötelezett jóhiszemű vagy rosszhiszemű lakáshasználó-e, illetőleg adva van-e az újabb elhelyezésének lehetősége. A Javaslat - összhangban a lakások és helyiségek bérletére, valamint az elidegenítésükre vonatkozó egyes szabályokról szóló 1993.évi LXXVIII. törvénnyel - abból indul ki, hogy a lakásokkal kapcsolatos minden jogvita a bíróság hatáskörébe került, és a bíróságnak a lakásügyben hozott határozatát minden esetben bírósági végrehajtás útján kell végrehajtani. Megszünt a jogcím nélkül lakó jóhiszemű és rosszhiszemű bérlő megkülönböztetése is. Igy a lakásvégrehajtás esetén is lényegében azoknak a szabályoknak az alkalmazása indokolt, amelyek a meghatározott cselekmény végrehajtása esetén általában irányadók.

Az ügyek túlnyomó részében tehát minden elhelyezési igény nélkül kiköltöztethető a lakásból az a bérlő, akinek a bérleti jogviszonya megszünt. Az új lakástörvény egyes rendelkezéseitől, illetőleg a bíróság döntésétől függően kivételesen maradhatnak olyan esetek, amelyekben a bérlő csak más elhelyezés mellett költöztethető ki. Ez azonban nem igényel külön szabályozást, mert az ilyen bírósági határozatot éppen úgy kell végrehajtani, mint más - feltételhez kötött - marasztalást tartalmazó bírósági határozatot.

Ezért a Javaslat az általános szabályokra való utalás mellett külön csak azt az esetet szabályozza, amikor a lakásügyi határozat végrehajtásának foganatosításánál a kötelezett nincs jelen. Ilyenkor ui. nem mindíg kerülhet sor ügygondnok kirendelésére, mégis gondoskodni kell a lakásban levő ingóságok őrzéséről.

Mindezek a szabályok akkor is irányadók, ha nem lakás céljára szolgáló helyiséggel kapcsolatos bírósági határozatot kell végrehajtani.

Önkényesen elfoglalt lakás kiürítése

A 183. és 184. §-hoz

A Javaslat szerint a bíróság az önkényesen elfoglalt lakás kiürítését nemperes eljárás során hozott végzésben rendeli el. Ez az eljárás nem is tekinthető sajátos értelemben vett bírósági végrehajtásnak (nincs végrehajtási eljárási illeték és végrehajtható okirat). A bíróság a lakás kiürítését elrendelő végzést haladéktalanul kézbesítteti a feleknek és a végrehajtónak. Ez a rendőrség közreműködésével azonnal kiürítteti a lakást, még akkor is, ha a végzést a kötelezett megfellebbezte, ennek ui. nincs halasztó hatálya. Mindez a fizető-vendéglátás keretében használatba adott és más kereskedelmi szálláshely (szálloda, turistaház) kiürítésére is irányadó.

X. FEJEZET

BIZTOSíTÁSI INTÉZKEDÉS VÉGREHAJTÁSA

A biztosítási intézkedés elrendelésének feltételei

A 185-189. §-hoz

1. A biztosítási intézkedés végrehajtása azért különleges végrehajtási eljárás, mert célja még nem a követelés kielégítése, hanem egyelőre csak olyan helyzet megteremtése, amely biztosítja, hogy később, a megfelelő időben a követelés kielégíthető legyen. Ezt segítik elő a bírósági végrehajtás keretébe tartozó biztosítási intézkedések: a pénzkövetelés biztosítása, továbbá a meghatározott ingóság vagy ingatlan zárlata.

A biztosítási intézkedés elrendelésének két feltétele van.

Egyrészt az kell, hogy valamely - bírósági végrehajtási útra tartozó - követelés olyan stádiumban legyen, amelyben egyelőre még nem elégíthető ki. Ez azt jelenti, hogy a biztosítási intézkedésre a követeléssel kapcsolatos jogvita eldöntésével párhuzamosan kerül sor, vagy pedig a jogvita eldöntése után olyan körülmények között, amikor a kielégítési végrehajtás valamely jogszabályi feltétele nincs meg. Ha kielégítési végrehajtásnak helye lehet, biztosítási intézkedés nem rendelhető el. A biztosítási intézkedés végrehajtása tehát viszonylag önálló eljárás, mert kapcsolódik a követelésnek az arra hivatott szervnél történő érvényesítéséhez, és ettől függően szűnik meg, vagy alakul át kielégítési végrehajtássá.

A biztosítási intézkedés elrendelésének másik feltétele az, hogy a biztosítandó követelés későbbi kielégítése veszélyben legyen. Ha tehát a végrehajtást kérő ezt a veszélyt valószínűsítette, a bíróság végzéssel elrendeli a pénzkövetelés biztosítását, illetőleg a meghatározott dolog zárlatát.

2. Biztosítási intézkedésnek a hatályos jog szerint csak olyan követelés érdekében van helye, amely belföldi bíróság határozatán alapul, illetőleg amelyre nézve belföldi bíróság előtt indítottak keresetet. Ezt a lehetőséget a Javaslat kiterjeszti, mert minden olyan határozat alapján lehetővé teszi a biztosítási intézkedés elrendelését, amelynek alapján egyébként végrehajtási lapot lehetne kiállítani, és erre csak azért nincs mód, mert a határozat még nem jogerős vagy nem előzetesen végrehajtható, illetőleg a teljesítési határidő még nem telt le. Ennek az új szabályozásnak különösen azért van gyakorlati jelentősége, mert így - egyebek között - a belföldi választottbíróság, továbbá a külföldi bíróság és külföldi választottbíróság határozata alapján is mód nyílik biztosítási intézkedés elrendelésére, ami közvetve elősegíti gazdasági kapcsolataink kiépítését és fejlesztését. Mindezekben az esetekben biztosítási intézkedést a végrehajtási lap kiállítására egyébként jogosult bíróság akkor állíthat ki, ha a biztosítási intézkedés alapjául szolgáló határozat még nem jogerős vagy nem előzetesen végrehajtható, illetőleg a határozat jogerős ugyan, de a teljesítési határidő még nem telt le.

Biztosítási intézkedést lehet azonban elrendelni néhány olyan esetben is, amikor a jogvitás eljárásban még nem hoztak határozatot, de a követelés iránt már keresetet indítottak. Erre eddig csak kivételesen volt lehetőség; olyankor, amikor belföldi bíróságnál házassági vagyonjogi keresetet indítottak, vagy egyéb keresetet indítottak, egyúttal a követelés létrejöttét, mennyiségét és lejártát közokirattal vagy teljes bizonyító erejű magánokirattal igazolták.

A Javaslat szerint ez utóbbi feltételek igazolása esetén biztosítási intézkedés rendelhető el az olyan követelés érdekében is, amely iránt belföldi választottbíróságnál indítottak keresetet, feltéve hogy a végrehajtást kérő a kérelméhez csatolta a választottbíróság igazolását arról, hogy a választottbírósági eljárás megindult. Ezt a rendelkezést az indokolja, hogy a választottbíráskodás jelentősége a mi viszonyaink között is egyre inkább növekszik.

A Javaslat is lehetővé teszi, hogy a bíróság a közkereseti társaság tagjával és a betéti társaság beltagjával szemben biztosítási intézkedést rendelhessen el az olyan követelés érdekében, amelyre nézve a társasággal szemben már végrehajtható okiratot állítottak ki. Ez összhangban van azzal, hogy az említett gazdasági társaságok tartozásaiért elsősorban a társaság felel; ha azonban a társasági vagyon a tartozást nem fedezi, az említett tagok is felelnek a saját vagyonukkal. Olyankor tehát, amikor a társasággal szemben kielégítési végrehajtást rendeltek el, ezt követően a társaság említett tagjaival szemben a biztosítási intézkedés elrendelhető anélkül, hogy a társasággal szemben lefolytatott végrehajtás eredményét megvárnák.

A biztosítási intézkedés elrendelése

A 190. §-hoz

A biztosítási intézkedés esetén a végrehajtási kényszercselekmények elrendelése a bíróságtól több feltétel körültekintő megvizsgálását kívánja, és az eljárást megindító döntés érdemi jellege jobban kidomborodik. A Javaslat szerint ezért indokolt, hogy a bíróság ilyenkor végzést hozzon, amellyel a követelés biztosítása tekintetében állást foglal - ez közvetve a követelés alapossága tekintetében való állásfoglalást is jelentheti -, és egyúttal a biztosítási intézkedés végrehajtását is elrendeli.

A Javaslat rendelkezik a biztosítási intézkedést elrendelő végzés kézbesítéséről, kizárja e végzés elleni fellebbezés halasztó hatályát, és a végrehajtó feladatává teszi, hogy a végrehajtást ilyenkor haladéktalanul kezdje meg.

Pénzkövetelés biztosítása

A 191-193. §-hoz

A pénzkövetelés biztosítása arra irányul, hogy a pénzkövetelés jogosultja számára fedezetet teremtsen az adós vagyonában addig is, amíg a követelés kielégítésére nem kerülhet sor.

A pénzkövetelés biztosításának a végrehajtása úgy történik, hogy a pénzkövetelés biztosítását elrendelő végzést - mint végrehajtható okiratot - a végrehajtó átadja az adósnak, és felhívja őt, hogy a biztosítandó összeget azonnal fizesse ki a végrehajtó kezéhez. Ha ennek az adós nem tesz eleget, a végrehajtó az adós vagyontárgyait lefoglalja. Ingó dolog lefoglalására az egyébként is irányadó szabályokat alkalmazza a végrehajtó, az ingatlant pedig úgy foglalja le, hogy megkeresi a földhivatalt a pénzkövetelés biztosítására irányuló végrehajtási jog bejegyzése végett. Munkabért csak akkor tilthat le, ha az adósnak más, végrehajtás alá vonható vagyontárgya nincs.

Ilyenkor a végrehajtási cselekmények a foglalással, illetőleg a zár alá vétellel, követelés lefoglalása és munkabér letiltása esetén pedig a végrehajtói letéti számlára való befizetéssel befejeződnek. A lefoglalt romlandó dolgot ilyenkor is értékesíteni kell. Az adóstól átvett, illetőleg az eljárás során befolyt összeget a végrehajtást kérő részére nem lehet kiutalni, azt a végrehajtói letéti számlán kell kezelni. A végrehajtó a lefoglalt vagyontárgyat a foglalás alól feloldja, ha az adós a foglalás után kifizette a biztosítandó összeget, vagy ha a végrehajtást kérő nem előlegezte a romlandó dolog értékesítésének költségét.

Zárlat

A 194-199. §-hoz

A zárlat - amelyet a Javaslat megkülönböztet a foglalás szigorúbb módját jelentő zár alá vételtől - arra irányul, hogy biztosítsa az egyedileg meghatározott dologra (ingóságra vagy ingatlanra) vonatkozó igényt.

A zárlatnak - mint biztosítási intézkedésnek - a végrehajtása úgy történik, hogy ingó zárlata esetén a végrehajtó a zárlatot elrendelő végzés átadásával egyidejűleg lefoglalja az ingóságot; ez esetleg zár alá vétellel is történhet.

Az ingatlan zárlatát elrendelő végzés átvétele után a végrehajtó haladéktalanul megkeresi a földhivatalt a zárlat bejegyzése iránt. A földhivatal a zárlatot bejegyzi; ezt követően harmadik személy az ingatlannal kapcsolatban jogot csak azzal a feltétellel szerezhet, hogy jogszerzése a végrehajtást kérő érdekét nem sérti, és a zárlat célját nem hiúsítja meg.

A zárlatot tehát lényegében azok szerint a szabályok szerint kell foganatosítani, mint amelyek a kielégítési végrehajtás esetére a foglalást, illetőleg a zár alá vételt szabályozzák. Fontos eltérés jellemzi azonban az ingatlan zárlatát. Míg ui. a követelés kielégítése céljából az ingatlant nem lehet zárgondnok kezelésébe adni, ez a lehetőség a biztosítási intézkedésként szabályozott zárlatnál fennáll. Ez az eltérés az eljárás végső céljával függ össze. Ha a végrehajtás kielégítésre irányul, az ingatlant értékesíteni lehet. Nincs szükség tehát arra, hogy zárgondnok kezelje. Ha viszont egyedileg meghatározott ingatlanra vonatkozó igényt kell biztosítani, még nincs mód az ingatlan értékesítésére.

Ilyen esetben tehát a végrehajtó az ingatlan kezelésére zárgondnokot akkor jelöl ki, ha az adós az ingatlan kezelésében hosszabb távollét miatt vagy más okból akadályozva van, vagy pedig ha a végrehajtást kérő a zárgondnok kijelölését kérte, és ez a végrehajtó szerint indokolt. Termőföld (mezőgazdasági ingatlan) zárgondnokául a végrehajtó elsősorban a községi, városi, fővárosi kerületi jegyző által javasolt személyt (szervet) jelöli ki. A földről szóló jogszabályokkal összhangban ez a rendelkezés irányadó a belterületen levő, 1500 négyzetméternél nagyobb, mezőgazdasági művelés alatt álló beépítetlen földre is. A zárgondnok köteles az ingatlant a rendes gazdálkodás szerint kezelni, gazdálkodásáról és az ingatlan jövedelméről a végrehajtónak elszámolni és a tiszta jövedelmet a végrehajtói letéti számlára befizetni. Az ingatlan zárgondnokának díját - a végrehajtó javaslatának figyelembevételével - a bíróság állapítja meg.

A biztosítási intézkedés megszünése

A 200. és 201. §-hoz

A biztosítási intézkedés átmeneti jellegéből következik, hogy hatálya addig tart, amíg a biztosítandó követelés teljesítése érdekében a kielégítési végrehajtást nem rendelték el, illetőleg amíg a bíróság a biztosítási intézkedést nem szüntette meg.

A követelés biztosítására elrendelt intézkedés végrehajtásának és az ezt követő kielégítési végrehajtásnak a szoros kapcsolatát mutatja, hogy a biztosítási intézkedés végrehajtása során elvégzett foglalás hatálya kiterjed a követelés teljesítése érdekében elrendelt kielégítési végrehajtásra is.

A bíróság a biztosítási intézkedést megszünteti, ha a végrehajtást kérő követelése iránti eljárás az adós marasztalása nélkül ért véget. Ilyenkor a végrehajtást kérő viseli a biztosítási intézkedéssel felmerült költséget. Ha a követelés iránti eljárás csak részben vezetett eredményre, az adós csak e marasztalással arányos, kisebb végrehajtási költséget köteles viselni. Ezek a rendelkezések a zárgondnok költségének és díjának viselésére is irányadók. A végrehajtást kérő köteles megtéríteni azt a kárt, amelyet a biztosítási intézkedés rosszhiszemű kérésével az adósnak okozott.

Bűnügyi zárlat

A 202-204. §-hoz

Ha a büntető ügyben eljáró hatóság (bíróság) a büntető eljárásról szóló törvény 106. és 107.§-a szerint a terhelt egész vagyonára vagy egyes vagyontárgyaira bűnügyi zárlatot rendelt el, ennek foganatosítása a végrehajtó feladata.

Bár a bűnügyi zárlat elrendelésének - és részben feloldásának - feltételeit és módját a büntető eljárási szabályok állapítják meg, a bűnügyi zárlatnak mind az elrendelése, mind a foganatosítása a bírósági végrehajtás körébe tartozik. A bűnügyi zárlat jelentős és viszonylag gyakran alkalmazott jogintézmény. Ennek oka az is, hogy a büntető ügyben hozott határozaton alapuló szankciók esetén - ideértve a büntető ügyben érvényesített polgári jogi igény teljesítésére való kötelezést is - nincs helye előzetes végrehajtásnak. A szankció csak a határozat jogerőre emelkedése után hajtható végre. Emellett éppen a bűncselekményt elkövetők azok, akik a vagyoni jellegű szankció önkéntes teljesítésére kevésbé hajlandók, sőt nemritkán igyekeznek az őket sújtó vagyoni szankció hatását vagyonuk elidegenítésével csökkenteni. Ezért a Javaslat a bűnügyi zárlat haladéktalan foganatosítását írja elő.

A bűnügyi zárlat - az egységes elnevezése ellenére - összetett jellegű jogintézmény. A bűnügyi zárlatra főszabályként a zárlatnak a szabályait, a pénzfizetésre irányuló bűnügyi követelést vagy polgári jogi igényt biztosító bűnügyi zárlatra azonban a pénzkövetelés biztosításának a szabályait kell megfelelően alkalmazni.

A vagyonelkobzásra tekintettel elrendelt bűnügyi zárlat pedig a bűnügyi zárlat sajátos formája. Minthogy ilyenkor a bűnügyi zárlatot elrendelő szerv a teljes vagyonelkobzás lehetőségét tartja szem előtt, ilyen esetben nem egyedileg meghatározott ingóságot vagy ingatlant foglalnak le, hanem a terhelt egész vagyonát (figyelembe véve mégis a végrehajtás alóli mentesség szabályait). Ez az eljárás a bírósági végrehajtás keretébe tartozó biztosítási intézkedések olyan fajtája, amely mind a pénzkövetelés biztosításától, mind a tulajdonképpeni zárlattól különbözik. Az előbbitől megkülönbözteti az, hogy a vagyonelkobzásra tekintettel elrendelt bűnügyi zárlat esetén a foglalás (a kényszercselekmények foganatosítása) nem kerülhető el az azonnali, önkéntes fizetéssel; az utóbbitól pedig az, hogy nem egyedileg meghatározott dologra irányuló igényről van szó.

XI. FEJEZET

KÜLFÖLDI HATÁROZAT VÉGREHAJTÁSA

A 205-210. §-hoz

A külföldi határozat végrehajtásának szabályozásánál a Javaslat figyelembe veszi azokat az - Európa Tanács égisze alatt létrejött és más - nemzetközi egyezményeket is, amelyeket hazánk kötött, illetőleg amelyekhez feltehetően csatlakozni fog. Ezért a külföldi bíróság és a külföldi választottbíróság határozatát (röviden: a külföldi határozatot) a Javaslat szerint éppen olyan feltételek mellett lehet végrehajtani, mint a belföldi bíróság polgári ügyben hozott marasztaló határozatát, illetőleg a büntető ügyben hozott határozatának a polgári jogi igénnyel kapcsolatos marasztalást tartalmazó részét, feltéve hogy a végrehajtásra törvény, nemzetközi egyezmény vagy viszonosság alapján lehetőség van.

A Javaslat a külföldi határozat végrehajthatóságának egyértelművé tétele érdekében külön eljárási cselekményként előírja, hogy a végrehajtás elrendelésére jogosult magyar bíróság a külföldi határozatra végrehajtási tanusítványt vezet. Ebben azt tanusítja, hogy a külföldi határozat a magyar jog szerint a belföldi bíróság (választottbíróság) határozatával azonos módon végrehajtható. Csak ha a tanusítványról szóló végzés jogerőre emelkedett, kerül sor a végrehajtási lap, illetőleg a vele egy tekintet alá eső végrehajtható okirat kiállítására (a letiltó végzés, átutalási végzés meghozatalára).

A Javaslat az általánosan követett kodifikációs gyakorlatnak megfelelően kimondja, hogy a külföldi határozat végrehajtása során a külön törvényben és a nemzetközi egyezményekben foglalt rendelkezéseket is alkalmazni kell (ilyen külön törvény ma elsősorban a nemzetközi magánjogi kódex); figyelembe kell venni továbbá a viszonosságon alapuló joggyakorlatot is (ez pl. egyes nyugati államokkal kapcsolatban időszerű).

N E G Y E D I K R É S Z

J O G O R V O S L A T O K

A bírósági végrehajtás a jogi szankció realizálására, kényszer alkalmazására, jogok korlátozására, sőt megvonására irányul. Ezért a bírósági végrehajtás során nagy jelentősége van a jogorvoslatoknak, amelyek a felek és más érdekeltek jogainak védelmét, a törvényesség érvényre juttatását segítik elő. A végrehajtási eljárásban nyitva álló jogorvoslatokat a Javaslat az eddigi szétszórt és hézagos rendelkezések helyett a Negyedik Részben összefoglalva szabályozza.

XII. FEJEZET

A VÉGREHAJTÁS ELRENDELÉSÉVEL KAPCSOLATOS JOGORVOSLATOK

A végrehajtási lap visszavonása és a végrehajtási

záradék törlése

A 211. és 212. §-hoz

A végrehajtási lap kiállítása, illetőleg egyes okiratoknak végrehajtási záradékkal való ellátása a bíróság intézkedése aziránt, hogy a bíróság (más szerv) határozatán vagy egyes okiratokon alapuló követelést végre kell hajtani. A Javaslat fenntartja azt az egyszerűsítést jelentő konstrukciót, hogy az említett végrehajtható okiratok ellen széles körben és határidő nélkül olyan jogorvoslattal lehet élni, amelyet elsősorban maga a végrehajtható okiratot kiállító bíróság intézhet el, és az erről szóló döntése ellen lehet a másodfokú bírósághoz fellebbezni. A tapasztalat szerint ilyen fellebbezésre ritkán kerül sor.

A Javaslat szerint tehát a jogszabály megsértésével kiállított végrehajtási lapot vissza kell vonni, az ilyen végrehajtási záradékot pedig törölni kell. A bíróság eziránt az érdekelt fél kérelmére, a végrehajtó jelentése alapján vagy a saját kezdeményezéséből végzéssel bármikor intézkedhet. A végzést kézbesíteni kell a végrehajtást kérőnek és az adósnak (röviden: a feleknek), akik a végzés ellen fellebbezhetnek.

Fellebbezés a végrehajtás elrendelésével kapcsolatban

A 213. §-hoz

A bíróság a végrehajtási lap kiállítása, illetőleg egyes okiratok végrehajtási záradékolása helyett akkor hoz a végrehajtás elrendelése céljából külön határozatot (végzést), ha a végrehajtás elrendelése egyúttal valamely jelentősebb kérdésben való döntést is igényel, vagy ha a bíróság a végrehajtás elrendelésével együtt a végrehajtás foganatosításához tartozó eljárási cselekményt is végez. Ennek megfelelően a bíróság végzéssel rendeli el a biztosítási intézkedés végrehajtását (a pénzkövetelés biztosítását, a zárlatot, illetőleg a bűnügyi zárlatot), közvetlen bírósági letiltó végzést hoz, átutalási végzést bocsát ki. Végzést hoz a bíróság akkor is, ha a végrehajtható okiratot a kérelemtől eltérően állítja ki. Ezek ellen a végzések ellen a felek fellebbezhetnek.

Ha pedig a bíróság a végrehajtható okirat kiállítását megtagadta, az erről szóló végzést a végrehajtást kérő fellebbezheti meg. Ilyenkor ui. még az is szükségtelen, hogy az adós az alaptalan kérelemről értesüljön. Mindez összhangban van a 19.§-ban foglaltakkal.

Ha a végrehajtás közvetlen bírósági felhíváson alapul, azt a bírósági határozatot lehet megfellebbezni, amelynek rendelkező része foglalja magában a közvetlen felhívást.

Felülvizsgálati kérelem a végrehajtás elrendelésével

kapcsolatban

A 214. §-hoz

A Javaslat a végrehajtás elrendelésével kapcsolatos jogorvoslatok között az eddig ismert jogorvoslatokon kívül szabályozza azt a felülvizsgálati kérelmet is, amelyet - a törvényességi óvás egyidejű megszüntetésével - a Pp. XIV. Fejezete 1993. január 1-jétől vezetett be.

Ilyen felülvizsgálati kérelemnek - amelyet a jogerős határozat ellen lehet benyújtani jogszabálysértésre hivatkozva, és amelyet a Legfelsőbb Bíróság bírál el - a végrehajtási eljárásban csak kivételesen indokolt helyet adni. Tekintetbe kell ui. venni a különféle végrehajtási perek indításának lehetőségét is, mert ezek lényegében a jogorvoslat célját szolgálják.

Ezért a Javaslat azt mondja ki, hogy a végrehajtás elrendelésével kapcsolatban felülvizsgálati kérelemnek a másodfokon jogerőre emelkedett olyan végzés ellen van helye, amellyel a bíróság a végrehajtható okirat kiállítását megtagadta, biztosítási intézkedés elrendeléséről döntött olyan esetben, amikor a biztosítási intézkedést már a kereseti kérelem alapján kérték, vagy ha a külföldi határozat végrehajtási tanusítvánnyal való ellátásáról, illetőleg végrehajtásának elrendeléséről döntött. Az utóbbi szabály azért is indokolt, mert a nemzetközi egyezmények az említett esetben a kétfokú jogorvoslat lehetőségét tartják szükségesnek, ami a fellebbezés, majd a felülvizsgálati kérelem révén megvalósul.

A felülvizsgálati kérelem benyújtására és elbírálására a Pp. rendelkezései megfelelően irányadók.

Egyéb jogorvoslatok

A 215. és 216. §-hoz

Hiányt pótol a Javaslat akkor, amikor szabályozza a jogorvoslatokat az olyan végrehajtható okiratokkal kapcsolatban is, amelyeket a büntető ügyben a bíróság vagy más szerv állított ki. Ezekben az esetekben a büntető eljárást szabályozó rendelkezések szerinti jogorvoslatoknak van helye.

A bűnügyi követelésről szóló értesítésen - mint végrehajtható okiraton - alapuló végrehajtás esetén tehát először a bírósági gazdasági hivatalhoz lehet fordulni a jogsérelem orvoslása céljából. Ha ez eredménytelen maradt, a végrehajtási eljárás során nyitva álló más jogorvoslattal (végrehajtási perrel), végső esetben a bűnügyi követelésről szóló értesítés alapjául szolgáló bírósági (ügyészségi, nyomozó hatósági) határozat ellen benyújtott jogorvoslattal lehet elérni a sérelem orvoslását.

Ha pedig bűnügyi zárlatot rendeltek el, az ilyen határozat ellen ugyancsak a büntető eljárás szabályai szerint van helye jogorvoslatnak. Ez attól függően alakul, milyen szerv rendelte el a bűnügyi zárlatot.

XIII. FEJEZET

A VÉGREHAJTÁS FOGANATOSíTÁSÁVAL KAPCSOLATOS

JOGORVOSLATOK

Végrehajtási kifogás

A 217. §-hoz

A végrehajtás foganatosításával kapcsolatos jogorvoslatok közül a Javaslat mindenekelőtt a végrehajtó törvénysértő intézkedése, illetőleg intézkedésének elmulasztása (röviden együtt: intézkedése) elleni jogorvoslatot szabályozza. Ennek az elnevezését végrehajtási kifogásra változtatja, mert e jogorvoslat korábbi megjelölésére használt felülvizsgálati kérelem kifejezés a jogerős határozat ellen újonnan bevezetett rendkívüli jogorvoslat megnevezésére szolgál.

A végrehajtási kifogás benyújtására a Javaslat egyrészt szubjektív határidőt állapít meg, ez a kifogásolt végrehajtói intézkedéstől, illetőleg a róla történt tudomásszerzéstől, akadályoztatás esetén az akadály megszünésétől számított 15 nap. Másrészt objektív (végső) határidőt is megállapít; ez utóbbi a végrehajtó intézkedésétől számított 1 év.

Fellebbezés a végrehajtás foganatosításával

kapcsolatban

A 218. §-hoz

A polgári eljárásban általánosan érvényesülő elvből következik, hogy a bíróságnak a végrehajtás foganatosítása során hozott végzése ellen fellebbezésnek van helye.

Felülvizsgálati kérelem a végrehajtás foganatosításával

kapcsolatban

A 219. §-hoz

A Javaslat lehetővé teszi a végrehajtás foganatosításával kapcsolatban is a felülvizsgálati kérelmet, de csak a másodfokon jogerőre emelkedett olyan végzés ellen, amellyel a bíróság az ingatlanárverés megsemmisítéséről határozott. Ezt az ilyen ügyek nagyobb jelentősége és rendszerint bonyolultabb jellege indokolja.

Más jogorvoslatok

A 220. §-hoz

A Javaslat a szabályozás teljessége érdekében arról is rendelkezik, hogy ha a végrehajtás foganatosítása során a jogsérelem a rendőrség, a földhivatal vagy más szerv eljárásában történt, e szervek eljárásáról szóló jogszabályok szerint van helye jogorvoslatnak.

XIV. FEJEZET

A JOGORVOSLATOK EGYÉB SZABÁLYAI

A jogorvoslatok halasztó hatálya

A 221. és 222. §-hoz

A jogorvoslat célja, hogy a törvénysértőnek tartott határozat vagy intézkedés megváltoztatását érje el. Ezért a jogorvoslatokhoz rendszerint halasztó hatály kapcsolódik, ami azt jelenti, hogy a jogorvoslat előterjesztése után a megváltoztatni kért határozathoz (intézkedéshez) nem fűződnek az általa elérni kívánt jogkövetkezmények.

Ezzel az elvvel összhangban mondja ki a Javaslat, hogy a bíróságnak a végrehajtási eljárás során hozott határozata elleni jogorvoslatnak rendszerint halasztó hatálya van. Ez alól azonban - a végrehajtási eljárás sajátos jellegére tekintettel - néhány kivételt állapít meg.

Az egyik kivétel az, amikor a jogorvoslat a rendőrség közreműködésének elrendelésével függ össze. A bíróság a rendőrség közreműködését a meghatározott cselekmény végrehajtása során rendeli el, rendszerint végső módszerként olyan esetben, amikor a végrehajtás eredményessége érdekében már a személy elleni kényszer alkalmazása is szükséges. Indokolt, hogy e határozat elleni fellebbezéssel vagy más jogorvoslattal ne lehessen az eljárást tovább húzni.

A kivételek másik csoportjára a Javaslat általánosságban utal az olyan szabályozással, amely szerint a bíróság határozata elleni jogorvoslatnak nincs halasztó hatálya akkor sem, ha a törvény így rendelkezik. A végrehajtás az esetek túlnyomó részében a bíróság által már megítélt követelés behajtására irányul, amelynek mielőbbi megvalósításához a jogállamban különös érdek fűződik. Ezért meg kell előzni, hogy a végrehajtást az adós indokolatlan jogorvoslatokkal meggátolja. A Javaslat egyes rendelkezései szerint nincs halasztó hatálya tehát a fellebbezésnek, ha az olyan végzés ellen irányul, amelyben a bíróság a következőképpen határozott: a végrehajtási lap helyett közvetlen letiltást bocsátott ki, a végrehajtást felfüggesztette, önkényesen elfoglalt lakás kiürítését rendelte el, biztosítási intézkedést rendelt el.

A Javaslat általános szabályként mondja ki azt is, hogy a végrehajtó és a rendőrség intézkedése elleni jogorvoslatnak nincs halasztó hatálya. Ilyen esetben ui. a halasztó hatály az említettek eljárását teljesen megbénítaná.

Azokban az esetekben azonban, amelyekben a jogorvoslatnak a törvény értelmében nincs ugyan halasztó hatálya, a bíróságnak megvan az a joga, hogy - mérlegelés alapján - a végrehajtást felfüggessze. Ezzel lényegében ugyanolyan hatást érhet el, mintha a jogorvoslatnak halasztó hatálya lenne.

Ügyészi jogorvoslatok

A 223. §-hoz

A Javaslat szabályozza az ügyészi jogorvoslatokat, amelyeknek a bírósági végrehajtásban a jövőben is nagy jelentőségük lesz az eljárás törvényességének biztosítása érdekében azokban az esetekben, amikor nem a bíróság, hanem a végrehajtási eljárásban közreműködő más szerv (végrehajtó, rendőrség, földhivatal stb.) tevékenysége sérti a jogszabályt. Ilyenkor az ügyész mindazokkal a jogorvoslatokkal élhet, amelyeket a törvény szerint a fél vagy más érdekelt terjeszthet elő. Az ügyész is az alatt az idő alatt élhet jogorvoslattal, amely a fél vagy más érdekelt részére nyitva áll. Végrehajtási kifogást azonban az ügyész a végrehajtó törvénysértő intézkedésétől számított 1 éven belül bármikor előterjeszthet, tehát akkor is, ha a szubjektív határidő az ügyészre vonatkozólag már lejárt.

A polgári perrendtartás szerinti jogorvoslatok

A 224. §-hoz

A polgári eljárásjog a jogorvoslatok mindenre kiterjedő rendszerét építette ki, és a velük kapcsolatos eljárást részletesen szabályozta. Minthogy a Javaslat az alapvető rendelkezések között általánosságban kimondja, hogy azokra az eljárási kérdésekre, amelyeket a bírósági végrehajtásról szóló törvény külön nem szabályoz, a Pp. rendelkezéseit kell megfelelően alkalmazni, a Javaslat a jogorvoslatok terén mellőzi a részletkérdések külön szabályozását. Kiemeli azonban, hogy a végrehajtható okiratok és a végrehajtás során hozott bírósági határozatok kijavítására és kiegészítésére, a határidőkre, a határidők elmulasztása miatt benyújtható igazolásra és a jogorvoslatokkal összefüggő minden egyéb eljárási kérdésre a Pp. rendelkezéseit kell megfelelően alkalmazni.

Ö T Ö D I K R É S Z

A V É G R E H A J T Á S S Z E R V E Z E T E

A Javaslat a végrehajtás szervezete terén gyökeres változást hoz. Ezt tükrözi az is, hogy míg a jelenlegi végrehajtási kódex mindössze egyetlen §-ban szól a bírósági végrehajtóról, addig a Javaslat részletesen szabályozza az Ötödik Részben a végrehajtás szervezetét.

XV. FEJEZET

A VÉGREHAJTÁSI SZERVEZET KÖZÖS SZABÁLYAI

Az eljáró szervek és személyek

A 225. §-hoz

A bírósági végrehajtók 1955 óta a bíróságoknál munkaviszonyban (szolgálati viszonyban) álló bírósági tisztviselők. Létszámuk 235, a végrehajtói apparátust a fluktuáció jellemzi: 82 végrehajtó az utóbbi 3 évben került az apparátusba. A végrehajtó jövedelemként munkabért és prémiumot kap.

A végrehajtói szervezet eredményesebbé tételére törekedve a Javaslat abból indul ki, hogy a következő években a végrehajtási ügyek száma jelentősen meg fog növekedni. Emellett a pénzkövetelések behajtása céljából a munkabérre irányuló közvetlen letiltás helyett egyre gyakrabban lesz szükség ingó- és ingatlanvégrehajtásra. A bírósági végrehajtók jelenlegi létszámával az egyre több végrehajtási ügyet nem lehet eredményesen befejezni. Növelni kell tehát a bírósági végrehajtók számát, mégpedig úgy, hogy 5 éven belül mintegy 500 bírósági végrehajtó legyen. Ilyen létszámfejlesztés azonban a bíróságoknál szolgálati viszonyban álló végrehajtókkal nem oldható meg. Az ehhez szükséges létszámhely, béralap és prémiumösszeg nem biztosítható. Emellett a gyakorlat megmutatta, hogy a jelenlegi szervezeti forma nem ad kellő ösztönzést a végrehajtóknak arra, hogy munkájukat a nehezebb ügyekben is eredményesen lássák el.

Ezért a Javaslat a bírósági végrehajtás szervezetének korszerűsítése érdekében

a/ létrehozza az önálló bírósági végrehajtói intézményt mint a bírósági végrehajtás általános szervezeti formáját,

b/ elsősorban az igazságügyi követelések behajtása céljából lehetővé teszi, hogy viszonylag kisebb számú személy továbbra is szolgálati viszonyban álló megyei bírósági végrehajtóként működjék,

c/ létrehozza a bíróságoknál a végrehajtási ügyintézői munkakört, hogy a bírákat a végrehajtás elrendelésével és foganatosításával kapcsolatos egyszerű, de nagy számban előforduló eljárási cselekményektől tehermentesítse.

A felsorolt új szervek mellett a Javaslat utal a végrehajtás elrendelését, illetőleg foganatosítását végző bíróságra, továbbá a törvényben meghatározott más szervekre és személyekre is, és külön megemlíti a végrehajtójelöltet.

A végrehajtói tevékenység keretei

A 226-229. §-hoz

A végrehajtói tevékenység kereteinek meghatározásánál a Javaslat azokat a szabályokat állapítja meg, amelyek egyaránt irányadók az önálló bírósági végrehajtóra, a megyei bírósági végrehajtóra, a végrehajtási ügyintézőre és a végrehajtójelöltre; őket az említett keretek meghatározásánál a Javaslat gyűjtőnévvel végrehajtóként jelöli meg.

A Javaslat itt szabályozza a végrehajtónak az ügy elintézéséből való kizárását érdekeltség vagy elfogultság miatt (a Pp.-re utaló rendelkezéssel), szűk körre szorítja a végrehajtónak a végrehajtói hivatása mellett folytatható egyéb kereső tevékenységét, megtiltja a végrehajtói tevékenységével összefüggésben kezesség vagy más biztosítási kötelezettség vállalását, előírja továbbá a végrehajtó titoktartási kötelezettségét. A Javaslat kimondja azt is, hogy a végrehajtó sem hivatalában, sem hivatalán kívül nem tanusíthat olyan magatartást, amely a feladatának ellátásához szükséges közbizalmat megingathatja, vagy hivatásának tekintélyét csorbíthatja. Ez a rendelkezés azért fontos, mert ehhez kapcsolódóan határozza meg a 266.§ a végrehajtó fegyelmi vétségének fogalmát.

A végrehajtási szervezet felügyelete

A 230. és 231. §-hoz

A végrehajtási szervezet felügyeletét a Javaslat úgy szabályozza, hogy az általános felügyeletet az igazságügyminiszter látja el, átfogó felügyeleti jogköre a megyei bíróság elnökének van, a konkrét és rendszeres ellenőrzést pedig a végrehajtó székhelye szerinti bíróság elnöke, illetőleg az általa kijelölt bíró vagy végrehajtási ügyintéző végzi. A felügyelet gyakorlásának eredményessége érdekében a Javaslat azt is szabályozza, hogy a végrehajtó működését milyen időközönként kell átfogóan megvizsgálni. Indokolt esetben azonban a vizsgálat bármikor elrendelhető.

XVI. FEJEZET

AZ ÖNÁLLó BíRóSÁGI VÉGREHAJTó

A végrehajtói szolgálat keletkezése

A 232-238. §-hoz

Az önálló bírósági végrehajtói szervezet az az általános szervezeti forma, amelyben a végrehajtók túlnyomó többsége a Javaslat szerint működni fog. Az önálló bírósági végrehajtó igazságügyi feladatot ellátó önálló jogállású személy, aki - a jelenlegi szabályozástól eltérően - nincs szolgálati viszonyban. Igy a Javaslat lényegében visszatér ahhoz a szervezeti formához, amely a magyar jogban 1871 és 1955 között létezett, és amely a nyugati államok többségében is eredményesnek bizonyult.

Az önálló bírósági végrehajtót a megyei bíróság elnöke pályázat útján nevezi ki meghatározott székhelyre, valamelyik helyi bíróság mellé. Végrehajtóvá az a büntetlen előéletű magyar állampolgár nevezhető ki, aki a 22. évét betöltötte, középiskolát végzett, egyéves végrehajtási szakmai gyakorlatot szerzett, és letette a végrehajtói szakvizsgát.

Olyan végrehajtói székhely esetén, ahol nagyobb számban élnek nemzeti kisebbséghez tartozók, előnyben kell részesíteni azt a pályázót, aki ismeri a nemzetiség nyelvét. Ez azt tükrözi, hogy jogrendszerünk messzemenően érvényre juttatja a kisebbségek jogait, de ez a rendelkezés elősegíti a végrehajtás eredményességét is.

A végrehajtó önálló jogállásából következik, hogy az áthelyezése csak a beleegyezésével történhet. Kivétel azonban a végrehajtóknak a beleegyezésükkel történő kölcsönös áthelyezése egymás székhelyére; ilyenkor pályázat kiírása sem szükséges.

A Javaslat szerint a végrehajtó a végrehajtói működése körében és az eljárása során okozott kárért a Polgári Törvénykönyv szerint felel. A végrehajtó önálló jogállásával összhangban meg kell teremteni annak a biztosítékát, hogy a kártérítés fedezete a végrehajtó anyagi körülményeitől függetlenül rendelkezésre álljon. Ezért a Javaslat előírja, hogy a végrehajtó köteles legalább egymillió forint értékű felelősségbiztosítást kötni és azt működése alatt fenntartani. Ez utóbbi kötelezettség megszegése, illetőleg felhívás ellenére történő elmulasztása fegyelmi vétségként végső soron hivatalvesztést vonhat maga után.

A végrehajtó a kinevezését követően, de a hivatalba lépését megelőzően köteles a megyei bíróság elnökének bemutatni bélyegzője lenyomatát és bejelenteni irodája címét. Ez az iroda a jövőben csak kivételesen lesz a bíróság épületében. Ha a megyei bíróság elnöke meggyőződött a végrehajtó felelősségbiztosításának megkötéséről, ha jóváhagyta a végrehajtó bélyegzőjét, és megállapította az irodájának alkalmasságát, a végrehajtó a kinevezését követő 1 hónapon belül a megyei bíróság elnöke előtt esküt tesz. Ezzel hivatalba lépett, és megkezdheti a végrehajtói tevékenységét.

A végrehajtói szolgálat megszünése

A 239. és 240. §-hoz

A Javaslat a végrehajtói szolgálat megszünésének eseteit lényegében a kinevezési feltételekkel összhangban, azok hiányára alapozva állapítja meg. Ennek megfelelően megszünik a végrehajtói szolgálat, ha arról a végrehajtó lemondott, ha elvesztette a magyar állampolgárságát, továbbá ha őt a közügyektől vagy a végrehajtói foglalkozástól eltiltották. Megszünik a végrehajtói szolgálat akkor is, ha a végrehajtót a foglalkozásának gyakorlására alkalmatlannak nyilvánították, vagy ha őt fegyelmi büntetésként hivatalvesztéssel sújtották.

A Javaslat meghatározza azt is: milyen időpontban következik be a végrehajtói szolgálat megszünése; mely időponttól kezdődően nem gyakorolhatja tehát a hivatását. Lemondás esetén attól a naptól kezdve, amelyen a végrehajtó a megyei bíróság elnökének a felmentésről szóló okiratát kézhez vette; minden más esetben pedig attól a naptól kezdve, amelyen a szolgálat megszünését okozó körülményről szóló határozat jogerőre emelkedett.

Végrehajtójelölt

A 241. §-hoz

A Javaslat az önálló bírósági végrehajtói szervezet utónpótlásáról kíván gondoskodni, amikor bevezeti az önálló bírósági végrehajtójelölt (röviden: végrehajtójelölt) intézményét. A végrehajtójelöltet a megyei bíróság elnöke nevezi ki egy meghatározott végrehajtóhoz, ennek a végrehajtónak a kérelmére és a Magyar Bírósági Végrehajtói Kamara (röviden: kamara) egyetértésével. Végrehajtójelöltté az a büntetlen előéletű magyar állampolgár nevezhető ki, aki a 18. évét betöltötte, és középiskolát végzett. A végrehajtójelölt a meghatározott végrehajtóval áll munkaviszonyban.

Végrehajtói iroda

A 242. §-hoz

Az önálló bírósági végrehajtó a tevékenységét a székhelyén levő, erre a célra kialakított irodában köteles folytatni, itt kell a feleket fogadnia. Az iroda fenntartásáról maga gondoskodik. Az irodának a székhelyhez való kötöttsége azt szolgálja, hogy a felek bármikor kapcsolatot létesíthessenek és tarthassanak fenn a végrehajtóval.

Az azonos székhelyre kinevezett végrehajtók a megyei bíróság elnökének - a végrehajtói kamara egyetértésével adott - engedélye alapján létesíthetnek közös irodát a gazdaságosabb irodafenntartás és a könnyebb helyettesítés érdekében. Ez azonban nem érinti az önálló felelősségüket, és hivatásukat ilyenkor is személyesen kötelesek gyakorolni. Saját tevékenységéért tehát mindegyik végrehajtó maga felel, és - a helyettesítés esetén kívül - nem járhat el a másik végrehajtó nevében és helyette. Az egyéb foglalkozást gyakorlókkal való irodaközösséget a Javaslat azért zárja ki, mert a végrehajtói tevékenységnek az igazságszolgáltatáshoz kapcsolódó jellegével és önállóságával összeférhetetlen volna pl. az adótanácsadóval vagy ügyvéddel együtt fenntartott közös iroda.

A végrehajtó helyettesítése

A 243-248. §-hoz

A végrehajtói tevékenység hosszabb ideig tartó szünetelése sértené az állampolgárok és a különböző szervek érdekeit, nehezítené az igazságszolgáltatás feladatainak megoldását. Ezért a végrehajtó távolléte esetén gondoskodni kell az ügyek ellátásának folyamatosságáról. A Javaslat 5 munkanapot meghaladó távollét esetére írja elő a helyettesítést. Célszerűségi szempontból elsősorban másik önálló bírósági végrehajtót, kivételesen azonban nyugalmazott végrehajtót, nyugalmazott megyei bírósági végrehajtót vagy nyugalmazott végrehajtási ügyintézőt lehet helyettesként kirendelni. A helyettesítés bizalmi viszony, ezért a helyettes személyére nézve javaslattételi joga van a helyettesített végrehajtónak, akadályoztatása esetén pedig a kamarának.

A helyettest a megyei bíróság elnöke az ugyanabban a naptári évben előforduló valamennyi távollét esetére előre megállapíthatja. Ilyenkor állandó helyettes kirendeléséről van szó. Ettől különbözik az az eset, amikor előreláthatólag hosszabb időszakra szóló helyettesítés szükséges, mert a végrehajtó pl. hónapokig beteg, a végrehajtói állás megüresedett, a végrehajtót a hivatalából felfüggesztették, illetőleg huzamosan távol van. Ilyenkor tartós helyettest lehet kirendelni.

A bizonytalanságból eredő visszaélések megelőzését szolgálja, hogy a helyettesítés tartama alatt a helyettesített végrehajtó nem járhat el.

Amint a végrehajtónál a kinevezés, úgy a helyettesnél a kirendelés adja meg a feljogosítást a végrehajtói feladatok ellátásához. A helyettes részére a kirendelésről - a helyettesítés időtartamát is megjelölve - okiratot kell kiállítani. A nyugállományú személyek közül kirendelt helyettes eskütételre is köteles, és igazolnia kell a felelősségbiztosításának fennállását. Ha helyettesként másik önálló bírósági végrehajtó jár el, a biztosító kártérítési felelőssége a helyettesített végrehajtó felelősségbiztosításán alapul.

A helyettes a végrehajtó jogkörét teljes egészében gyakorolja, és a végrehajtási szabályok szerint kell eljárnia. Annak a körülménynek, hogy helyettes jár el a végrehajtó helyett, az általa készített jegyzőkönyvben feltüntetett aláírásából is ki kell tűnnie.

A helyettesítés általában az egyes végrehajtók megállapodásán alapul, így az esetleges díjazásban is a megegyezésük az irányadó. Tartós helyettesítés esetén a végrehajtói irodának a költségekkel, kiadásokkal csökkentett tiszta bevétele illeti meg a helyettest.

A Magyar Bírósági Végrehajtói Kamara

A 249-253. §-hoz

Az önálló bírósági végrehajtók önkormányzati szerve: a Magyar Bírósági Végrehajtói Kamara (röviden: kamara), amely jogi személy. Minden önálló bírósági végrehajtó és végrehajtójelölt a kinevezésével a kamara tagja lesz.

A kamara képviseli és védi a végrehajtók és a végrehajtójelöltek érdekét, közreműködik a rájuk vonatkozó jogszabályok előkészítésében. Kiadásait a végrehajtók által fizetett kamarai hozzájárulás fedezi. A kamara szervei a következők: közgyűlés, választmány, elnökség, elnök, számvizsgáló bizottság. A kamara szervezetének, működési rendjének és gazdálkodásának részletes szabályait a kamara maga állapítja meg a szervezeti és működési szabályzatában, amelyet az igazságügyminiszter hagy jóvá. Ha a miniszter szerint a szabályzat jogszabályba ütközik, és a kamara a jogellenességet a miniszter felhívása ellenére nem szüntette meg, az igazságügyminiszter a szervezeti és működési szabályzat bírósági felülvizsgálatát kérheti.

A végrehajtó díjazása

A 254. §-hoz

Az önálló végrehajtót a tevékenységéért díj és költségtérítés illeti meg. E végrehajtási költségek tehát a végrehajtó munkadíját, társadalombiztosítási, felelősségbiztosítási költségeit és készkiadásait is fedezik. E költségek között merülnek fel azok a költségek is, amelyeket jelenleg a végrehajtó illetménye, irodai elhelyezése stb. fejében az állam visel. A Javaslat 34.§-a fenntartja azt a szabályt, hogy a végrehajtási költséget a végrehajtást kérő előlegezi, és az adós viseli. A végrehajtási költségek várható emelkedésével párhuzamosan a végrehajtást kérő oldalán az eddiginél nagyobb jelentősége lesz a költségmentességnek. Az önálló végrehajtó díjazásának részletes szabályait a Javaslatban kapott felhatalmazás alapján igazságügyminiszteri rendelet állapítja meg.

XVII. FEJEZET

A MEGYEI BíRóSÁGI VÉGREHAJTó

A megyei bírósági végrehajtó feladata

A 255. §-hoz

A bírósági végrehajtási útra tartozó követelések között sajátos helyzetük van az igazságügyi követeléseknek. Ide tartoznak azok a követelések, amelyek abból erednek, hogy a polgári és büntető ügyekben az állam előlegezett valamely költséget, amely azonban végül is a felet terheli. Ide tartozik a bűnügyi költségnek, a vagyonelkobzásnak és néhány más vagyoni jellegű büntetésnek a végrehajtása, a bűnügyi zárlat foganatosítása. Igazságügyi követelésnek minősül a bíróság által előlegezett gyermektartásdíj is.

A felsorolt igazságügyi követelések száma az összes végrehajtási ügy mintegy 15 %-át teszi ki, a behajtandó összeg általában alacsony, és egyes esetekben - így bűnügyi zárlat esetén - haladéktalan eljárásra van szükség. Emellett a bűnügyi követelések behajtása - éppen mert az adósok nagy része elítélt, és rossz anyagi körülmények között él - gyakran nehézségbe ütközik. Ezért a Javaslat úgy rendelkezik, hogy az igazságügyi követeléseket továbbra is a Fővárosi Bíróságnál, illetőleg a megyei bíróságoknál szolgálati viszonyban maradó fővárosi bírósági, illetőleg megyei bírósági végrehajtók (röviden: megyei bírósági végrehajtók) hajtsák be. Létszámukat a szükséghez képest, az első időszakban mintegy 50 főben indokolt megállapítani.

Ez a szabályozási mód több bürokratikus elemet küszöböl ki az eljárásból. A végrehajtási ügy így jut el a leggyorsabban a bírósági gazdasági hivataltól a végrehajtóhoz. Ezek az ügyek egyébként is általában költségmentesek. Az önálló végrehajtóknál ezeknek az ügyeknek az elsőbbsége - így pl. a bűnügyi zárlat haladéktalan foganatosítása - nehezebben biztosítható. Célszerűségi okból a megyei bírósági végrehajtó jár el akkor is, ha a végrehajtást kérő bármilyen követelés jogosultjaként az Igazságügyi Minisztérium vagy maga az állam (ide nem értve az állami szerveket stb.).

A megyei bírósági végrehajtó szolgálati viszonya

A 256. §-hoz

A megyei bírósági végrehajtó olyan bírósági tisztviselő, aki szolgálati viszonyban áll a megyei bíróságnál. A Javaslat 16.§-ában foglaltak szerint a megyei bíróságra nézve megállapított rendelkezések e tekintetben is - éppen úgy, mint a törvény más rendelkezéseiben - a Fővárosi Bíróságra is irányadók.

A megyei bírósági végrehajtó szolgálati viszonyának keletkezésére lényegében ugyanazokat a szabályokat kell alkalmazni, mint amelyeket a Javaslat az önálló bírósági végrehajtóra nézve mond ki; eltérés természetesen, hogy a megyei bírósági végrehajtó nem a helyi, hanem a megyei bíróságnál működik. Ezek a szabályok állapítják meg - egyebek között - a kinevezési jogot gyakorló vezetőt, a kinevezés feltételeit, szabályozzák a pályázati rendszert. Nem terjednek ki viszont a megyei bírósági végrehajtóra azok a rendelkezések, amelyek az áthelyezésre, a kártérítésre és a felelősségbiztosításra, a bélyegzőre és az irodára vonatkoznak. A megyei bírósági végrehajtó is a Javaslatban megállapított szövegű végrehajtói esküt köteles letenni.

A megyei bírósági végrehajtó szolgálati viszonyának megszünésére is lényegében ugyanazoknak a szabályoknak az alkalmazása indokolt, mint amelyek az önálló végrehajtóra vonatkoznak. A megyei bírósági végrehajtót azonban nem lehet a törvény szerint a foglalkozása gyakorlására alkalmatlannak nyilvánítani, vagy fegyelmi büntetésként hivatalvesztéssel sújtani, így ezekből az okokból a szolgálati viszonya sem szüntethető meg. Megszüntethető viszont minden olyan esetben, amelyben ezt a bírósági tisztviselőkre irányadó rendelkezések lehetővé teszik.

Megyei bírósági végrehajtójelölt

A 257. §-hoz

Az utánpótlás a megyei bírósági végrehajtóknál is szükséges, ezt a Javaslat a megyei bírósági végrehajtójelölt munkakörének bevezetésével kívánja elérni. A megyei bírósági végrehajtójelölt olyan bírósági tisztviselő, aki a megyei bíróságnál áll szolgálati viszonyban, és akit a megyei bíróság elnöke pályázat alapján nevez ki. A kinevezés feltételei megegyeznek azokkal a feltételekkel, amelyek az önálló bírósági végrehajtójelölt kinevezésére is irányadók.

A megyei bírósági végrehajtó helyettesítése

A 258. §-hoz

A megyei bírósági végrehajtó helyettesítése is szükségessé válhat. Ennek oka lehet pl. a végrehajtó akadályoztatása (betegség, tartalékos katonai szolgálat, távollét stb. miatt), de az egyidejűleg haladéktalanul elvégzendő több eljárás lefolytatása is. A Javaslat lényegében fenntartja azt a gyakorlatban bevált rendelkezést, amely lehetővé teszi, hogy a megyei bíróság elnöke indokolt esetben a megyei bírósági végrehajtó helyettesítésével a megye bármely bíróságának végrehajtási ügyintézőjét vagy más, alkalmas dolgozóját megbízza. Bíró azonban nem bízható meg végrehajtói tevékenységgel, mert ez nem egyeztethető össze a bíró feladatával és függetlenségével. Gondosan vizsgálni kell a megbízni kívánt személy alkalmasságát. Ezért - a végrehajtási ügyintézőn kívül - főleg olyan bírósági tisztviselők jöhetnek számításba, akiknek a végrehajtási ügyszakban bizonyos ismereteik vannak, így pl. a megyei bírósági végrehajtójelölt vagy olyan tisztviselő, aki korábban bírósági végrehajtóként, illetőleg a bírósági gazdasági hivatalban a végrehajtási ügyszakban tevékenykedett. Figyelembe kell venni a szakmai felkészültségen túlmenően a végrehajtói feladatok ellátásához megkívánt személyes tulajdonságokat, rátermettséget is.

Utaló rendelkezés

A 259. §-hoz

A megyei bírósági végrehajtó és végrehajtójelölt: bírósági tisztviselő. Ezért a Javaslat azzal a jogszabályszerkesztési módszerrel él, hogy a rájuk vonatkozó részletes szabályokat külön nem állapítja meg, hanem utal arra, hogy az említettekre a bírósági dolgozók előmeneteléről és javadalmazásáról szóló törvényt, valamint a bírósági tisztviselőkre vonatkozó más jogszabályokat kell alkalmazni. Ennek során azonban tekintettel kell lenni azokra az eltérésekre, amelyeket a bírósági végrehajtásról szóló törvény állapít meg. Ezek az eltérések elsősorban a megyei bírósági végrehajtó és végrehajtójelölt szolgálati viszonyának keletkezésére és megszünésére, valamint a fegyelmi felelősségükre vonatkoznak.

XVIII. FEJEZET

A VÉGREHAJTÁSI ÜGYINTÉZő

A végrehajtási ügyintéző feladata

A 260-262. §-hoz

A nyugati jogrendszerekben a végrehajtási ügyszakban - éppen úgy, mint néhány más igazságszolgáltatási jogterületen - önálló jogállású bírósági tisztviselők is működnek. Ezeknek nincs ugyan bírói képesítésük, de olyan feladatokat látnak el a végrehajtási ügyszakban, mint nálunk a bíró. Hasonló jogállásúak voltak nálunk régebben a telekkönyvvezetők, akik a bíróság részéről érdemben intéztek el egyes telekkönyvi ügyeket.

A Javaslat ilyen önálló bírósági tisztviselői munkakört létrehozva szabályozza a végrehajtási ügyintéző jogállását. A végrehajtási ügyintéző - aki a helyi bíróságnál, illetőleg a megyei bíróságnál működik - a bíróság részéről a bíró feladatkörében eljárva végzi el a törvényben meghatározott, a végrehajtás elrendelésével és foganatosításával összefüggő egyes eljárási cselekményeket.

A Javaslat a végrehajtási ügyintéző feladatkörébe olyan eljárási cselekményeket utal, amelyeknek az elintézése egyszerű. Igy a végrehajtás elrendelése terén a végrehajtási ügyintéző akkor jár el, ha a végrehajtandó követelés a belföldi bíróság határozatán alapul, és végrehajtási lap kiállítása vagy közvetlen letiltó végzés kibocsátása indokolt. Minthogy az ilyen ügyek fordulnak elő a leggyakrabban, a végrehajtási ügyintéző a bírákat sok munkától tehermentesítheti. A végrehajtás foganatosításával kapcsolatban a végrehajtási ügyintéző szintén ellát néhány - érdemi döntést nem igénylő - feladatot. Fontos továbbá, hogy az ügy befejezése (irattárba helyezése) előtt a végrehajtási ügyintéző vizsgálja felül az eljáró végrehajtó ügyintézését és költségfelszámítását.

A végrehajtási ügyintéző az arra kijelölt bíró irányításával és felügyelete mellett, de önálló felelősséggel végzi a tevékenységét; a kijelölt bíró az ügyet az eljárás bármely szakaszában magához vonhatja. Ez főleg akkor lehet indokolt, ha az ügy jogi szempontból bonyolultnak tekinthető.

A végrehajtási ügyintéző szolgálati viszonya

A 263. §-hoz

A végrehajtási ügyintézők túlnyomórészt a helyi bíróságnál fognak működni, de a megyei bíróságnál is működhetnek. A végrehajtási ügyintéző az említett bíróságoknál szolgálati viszonyban álló bírósági tisztviselő. Szolgálati viszonyának keletkezésére és megszünésére lényegében ugyanazok a szabályok irányadók, mint amelyeket a Javaslat a megyei bírósági végrehajtóra vonatkozólag állapít meg, végeredményben pedig ezek a szabályok is az önálló bírósági végrehajtóval kapcsolatos rendelkezésekre utalnak vissza. Többletkövetelmény azonban, hogy a végrehajtási ügyintézőnek a végrehajtói szakvizsgát kiegészítő vizsgát kell tennie a végrehajtási ügyintézői ismeretekből. A Javaslat a végrehajtási ügyintéző jogállásának szabályozásánál is utal a bírósági tisztviselőkre vonatkozó jogszabályokra.

A bírósági titkár végrehajtási jogköre

A 264. §-hoz

A bíróságokról szóló - többször módosított - 1972.évi IV. törvény 80.§-a kimondja, hogy a bírósági titkár egyebek között a bíróság hatáskörébe tartozó polgári nemperes eljárásban eljárási cselekményt végezhet, és határozatot hozhat. Minthogy a bírósági végrehajtás a polgári nemperes eljárások közé tartozik, az említett rendelkezésből az következik, hogy a bírósági titkár a Javaslat szerint a bíróság hatáskörébe utalt bármilyen végrehajtási eljárási cselekményt elvégezhet, minden olyan határozatot is meghozhat tehát, amelyet a törvény alapján a bíró hozhat meg; mindez természetesen nem vonatkozik a másodfokú eljárásra és a végrehajtási perekre.

A Javaslat az egyértelmű szabályozás céljából külön is kimondja, hogy a bírósági titkár a Javaslat alapján bevezetésre kerülő végrehajtási ügyintéző feladatkörét is elláthatja, illetőleg e feladatkörbe tartozó bármely eljárási cselekményt elvégezhet. Ennek megfelelően olyan gyakorlat is kialakítható, amely szerint a bírósági titkár a végrehajtási ügyszakban a tevékenységét úgy kezdi meg, hogy először a végrehajtási ügyintéző feladatkörét látja el, majd később - nagyobb jártasságot szerezve - a végrehajtási ügyekben a bíróra háruló valamennyi feladatot elvégzi.

A bírósági titkár az említett feladatokat a bíróság elnökének általános jellegű vagy egyes ügycsoportokra (ügyekre) szóló írásbeli intézkedése alapján láthatja el.

XIX. FEJEZET

FEGYELMI FELELőSSÉG

A fejezet alkalmazási köre

A 265. §-hoz

A végrehajtási eljárásban közreműködő, szolgálati viszonyban álló személyekre a bírósági dolgozók előmeneteléről és javadalmazásáról szóló törvényt, a bírósági tisztviselőkre vonatkozó más jogszabályokat, az utaló rendelkezések következtében végső soron a köztisztviselők jogállásáról szóló törvényt és a Munka Törvénykönyvét kell alkalmazni. Ez vonatkozik arra az esetre is, ha a szolgálati viszonyban álló említett személyek a hivatásbeli kötelességüket vétkesen megszegték, illetőleg magatartásukkal csorbították hivatásuk tekintélyét, vagyis ha fegyelmi vétséget követtek el.

A felsorolt jogszabályok azonban nem vonatkoznak az önálló bírósági végrehajtóra. Ezért az ő fegyelmi felelősségét önállóan kell szabályozni, amit a Javaslat a XIX. Fejezetben végez el. E fejezetnek csupán néhány olyan rendelkezése van, amely nemcsak az önálló végrehajtóra, hanem a végrehajtási ügyekben eljáró, szolgálati viszonyban álló személyekre is irányadó. Ezek a rendelkezések azok, amelyek meghatározzák a fegyelmi vétség fogalmát, a fegyelmi büntetés kiszabásánál figyelembe veendő enyhítő és súlyosbító körülményeket, a fegyelmi vétség elévülését, végül a fegyelmi eljárásban érvényesülő garanciális elveket (amelyek a képviseletre, a nyilvánosság kizárására, az iratbetekintésre vonatkoznak). Ezek a felsorolt rendelkezések sem irányadók azonban a munkaviszonyban álló önálló bírósági végrehajtójelöltre.

Fegyelmi vétség

A 266. §-hoz

A tágabb értelemben vett végrehajtó fogalma alá tartozó személy - tehát az önálló bírósági végrehajtó, a megyei bírósági végrehajtó, a megyei bírósági végrehajtójelölt és a végrehajtási ügyintéző - mindenekelőtt akkor követ el fegyelmi vétséget, ha hivatásbeli kötelességét vétkesen megszegi. A hivatásbeli kötelesség az, amit a bírósági végrehajtási törvény vagy más jogszabály a végrehaJtó feladataként, kötelességeként határoz meg. A Javaslat szerint csak a vétkes magatartás valósít meg fegyelmi tétséget, ennek a megállapításához tehát az kell, hogy a végrehajtó szándékosan vagy gondatlanul járjon el a kötelességszegés során.

Fegyelmi vétség az is, ha a végrehajtó a magatartásával vagy életmódjával a feladatának ellátásához szükséges közbizalmat megingatja, vagy hivatásának tekintélyét csorbítja. Ilyen magatartás pl. az ittas állapotban való eljárás.

Ha a vétkesség enyhébb fokú, és a kötelességszegés nem járt vagy csekély mértékben járt hátrányos következménnyel, a fegyelmi eljárás lefolytatása és a fegyelmi büntetés kiszabása mellőzhető. Ilyen eset lehet pl. a végrehajtási ügy elintézésénél előforduló olyan kisebb mulasztás, amely az eljárás eredményét nem befolyásolta; e körbe sorolható az is, ha a végrehajtó nem tanusít megfelelő magatartást a magánéletben.

Fegyelmi büntetések

A 267. és 268. §-hoz

Az önálló bírósági végrehajtóval szemben a Javaslat - az enyhébbtől a súlyosabb felé haladva - a következő fegyelmi büntetések kiszabását teszi lehetővé: figyelmeztetés, írásbeli megrovás, 50 000 Ft-ig terjedő pénzbírság, hivatalvesztés.

A Javaslat meghatározza azokat a jellegzetesebb enyhítő és súlyosbító körülményeket is, amelyeket a fegyelmi büntetés kiszabásánál figyelembe kell venni.

A fegyelmi vétség elévülése

A 269. §-hoz

A fegyelmi eljárás elvesztheti az időszerűségét, ha a fegyelmi vétség elkövetése után hosszabb idő telt el. Az időmúlás a fegyelmi ügy elbírálását is megnehezíti, mert a bizonyítékok feledésbe merülhetnek vagy megsemmisülhetnek. Ezért a Javaslat szerint a fegyelmi eljárás megindítása egyrészt a cselekménynek a fegyelmi ügyet elbíráló szerv tudomására jutásától számított 3 hónapon belül történhet (szubjektív határidő), másrészt akkor, ha a fegyelmi cselekmény befejezése óta 3 év még nem telt el (objektív határidő). Erre az utóbbi elévülési határidőre - amely összhangban van a köztisztviselőkre vonatkozó szabállyal - azért van szükség, mert később derülhet ki, hogy a végrehajtó pl. az eredménytelen végrehajtási eljárással összefüggésben mulasztást követett el. Ha a fegyelmi vétség egyben bűncselekmény törvényi tényállását is megvalósítja, a cselekmény elévülési ideje azonos a bűncselekmény elévülési idejével.

A fegyelmi ügyben eljáró szervek

A 270-277. §-hoz

A Javaslat az önálló bírósági végrehajtók fegyelmi ügyeinek elbírálása céljából olyan szervezetet hoz létre, amely szem előtt tartja egyrészt a bírósági végrehajtók önálló jogállását, másrészt tevékenységüknek a bíróságokhoz, tehát az igazságszolgáltatás szerveihez való kapcsolódását is. Figyelembe veszi továbbá azt a szervezeti megoldást, amelyet az Országgyűlés 1991-ben alakított ki a közjegyzők fegyelmi ügyeinek elbírálására. Ezért a Javaslat a magyar jogban eddig nem ismert szervet hoz létre, amikor kimondja, hogy az önálló bírósági végrehajtók fegyelmi ügyeit a bírósági végrehajtói fegyelmi bíróság bírálja el. Fegyelmi bíróság valamennyi megyei (fővárosi) bíróságon működik, ezek járnak el a fegyelmi ügyekben elsőfokon. Másodfokon a Legfelsőbb Bíróságon működő bírósági végrehajtói fegyelmi bíróság jár el.

A Javaslat a fegyelmi bíróság összetételét úgy állapítja meg, hogy abban bírák és végrehajtók egyaránt részt vegyenek. Igy érhető el, hogy az ügyek elbírálásában a teljes pártatlanság és a végrehajtói tevékenységgel kapcsolatos szakszerűség egyaránt érvényre jusson. Ennek érdekében a megyei bíróság elnöke, illetőleg a Legfelsőbb Bíróság elnöke a fegyelmi bíróságba 4 évre 3 tagot nevez ki a bírák közül (a megyei bíróság elnöke az egyik bíró helyett megyei bírósági végrehajtót is kinevezhet). A kamara közgyűlése pedig a fegyelmi bíróságba 4 évre minden megyei bírósághoz 3 végrehajtót, a Legfelsőbb Bírósághoz 2 végrehajtót választ fegyelmi bírónak. A fegyelmi bíróság elnökét és elnökhelyettesét maguk a tagok választják meg a bíróként működő tagok közül.

A konkrét ügyben eljáró fegyelmi tanács 3 tagú; elnöke bíró, egy tagja bíró (vagy megyei bírósági végrehajtó), egy tagja végrehajtó.

A fegyelmi tanács munkájának előkészítését vizsgálóbiztos végezheti, aki a fegyelmi bírónak megválasztott végrehajtók közül kerül ki. Tevékenységének pártatlansága érdekében a fegyelmi bíróság elnöke egy évre előre meghatározza, hogy a következő évben a fegyelmi bíróság végrehajtó tagjai - ha ez szükségessé válik - milyen sorrendben látják el a vizsgálóbiztos feladatát.

A Javaslat a fegyelmi ügy tárgyilagos, elfogulatlan elbírálása és a fegyelmi bíróság tekintélyének megőrzése végett szabályozza azt is, hogy sem fegyelmi bíróként, sem vizsgálóbiztosként nem járhat el az, aki ellen büntető vagy fegyelmi eljárás van folyamatban, akire nézve a Javaslatban általánosan szabályozott kizárási ok áll fenn (érdekeltség, rokonság miatt), illetőleg akit esetleg tanuként kell majd meghallgatni. Aki az ügyben vizsgálóbiztos volt, a fegyelmi tanácsban szintén nem járhat el. Külön szabályozza a Javaslat azt az elfogultsági kifogást, amelyet az eljárás alá vont végrehajtó terjeszthet elő a vizsgálóbiztos, a fegyelmi bíróság elnöke, illetőleg a fegyelmi tanács elnöke vagy tagja ellen.

A Javaslat szabályozza azokat a garanciális jogokat is, amelyek elsősorban a fegyelmi eljárás alá vont végrehajtó érdekét szolgálják: a képviseletet, a nyilvánosság kizárását és az iratbetekintést. Ezek a rendelkezések nemcsak az önálló bírósági végrehajtók ügyeit elbíráló fegyelmi bíróság eljárásában, hanem a végrehajtási ügyszakban tevékenykedő más személyek (megyei bírósági végrehajtó, megyei bírósági végrehajtójelölt, végrehajtási ügyintéző) ellen az illetékes bírósági vezető által lefolytatott fegyelmi eljárásban is irányadók.

A fegyelmi eljárás megindítása

A 278. §-hoz

Ha alapos gyanú merült fel arra vonatkozólag, hogy a végrehajtó fegyelmi vétséget követett el, a megyei bíróság elnöke teszi meg a feljelentést a fegyelmi bíróság elnökénél, aki a feljelentést a legrövidebb időn belül közli a gyanusított végrehajtóval. Ez legegyszerűbben a feljelentés másolatának átadásával (kézbesítésével) történhet.

A feljelentés önmagában még nem jelenti a fegyelmi eljárás megindítását. Erről külön határozatban dönt a fegyelmi tanács, a feljelentés beérkezésétől számított 30 napon belül. Ha a fegyelmi tanács a fegyelmi eljárást megindítja, az erről szóló határozatában intézkedik a vizsgálóbiztos kirendeléséről is, feltéve hogy ezt indokoltnak tartja.

Nincs szükség vizsgálóbiztos kirendelésére, ha az ügy egyszerű. Ilyenkor a fegyelmi tanács azonnal tárgyalást tűz ki, vagy fegyelmi intézkedést hoz (ez utóbbit a 291.§ szabályozza).

Fegyelmi vizsgálat

A 279. §-hoz

A fegyelmi vizsgálatot a vizsgálóbiztos folytatja le. E vizsgálat célja: a tényállás tisztázása. Ennek érdekében a vizsgálóbiztos minden esetben köteles meghallgatni az eljárás alá vont végrehajtót, és - szükség esetén - bármilyen bizonyítást lefolytathat. Ha a végrehajtó távol maradt vagy nem nyilatkozott, ez nem gátolja a további eljárást. A vizsgálóbiztos az eljárása eredményéről írásban tesz jelentést a fegyelmi tanácsnak.

Az elsőfokú fegyelmi tanács eljárása

A 280-283. §-hoz

Az elsőfokú fegyelmi tanács a vizsgálóbiztos jelentését figyelembe véve többféle intézkedést tehet, így: a vizsgálat kiegészítését rendeli el, tárgyalás mellőzésével fegyelmi intézkedést hoz, megszünteti az eljárást, illetőleg kitűzi a fegyelmi tárgyalást.

A tárgyalás szabályait a Javaslat úgy állapítja meg, hogy azok megfeleljenek az eljárási jogokkal szemben támasztott, a nemzetközi egyezményekben is rögzített követelményeknek. A tárgyalásra meg kell idézni az eljárás alá vont végrehajtót és képviselőjét, a végrehajtónak - vagy képviselőjének - a távolmaradása azonban a tárgyalás megtartását nem akadályozza. A Javaslat szabályozza a fegyelmi tanács elnökének, az ügy intézésében, körülményeinek ismertetésében jelentős szerepet betöltő ún. előadó bírónak és a jegyzőkönyvvezetőnek a feladatait, a tárgyalás menetét; mindezt olyan módon, hogy biztosítja a szabad bizonyítás elvének érvényre juttatását, az eljárás alá vont végrehajtónak és képviselőjének eljárási jogait.

Fegyelmi határozat

A 284. és 285. §-hoz

A szabad bizonyítás elve a fegyelmi eljárás során abban a tekintetben is érvényesül, hogy a fegyelmi tanács a határozatát a bizonyítékok szabad mérlegelésével kialakított meggyőződése alapján hozza meg. A határozathozatal zárt ülésen, szótöbbséggel történik.

A fegyelmi határozat a tartalmát tekintve kétféle lehet: felmentő vagy a fegyelmi vétséget megállapító. Az utóbbi esetben a határozat a fegyelmi büntetést is tartalmazza, kivéve ha kisebb súlyú fegyelmi vétség esetén a fegyelmi büntetés kiszabását a 266.§ (2) bekezdése alapján mellőzték. A fegyelmi határozatban mindkét esetben dönteni kell az eljárási költség viseléséről is. A fegyelmi határozatot - indokaival együtt - a tárgyalás végén ki kell hirdetni, és 15 napon belül kézbesíteni kell az eljárás alá vont végrehajtó részére.

Jegyzőkönyv fegyelmi ügyben

A 286. §-hoz

A vizsgálóbiztos és a fegyelmi tanács az általa végzett eljárási cselekményekről köteles jegyzőkönyvet készíteni. Ez az eljárás törvényességének garanciája, egyúttal lehetővé teszi a lefolytatott eljárási cselekmények későbbi rekonstruálását, ami különösen akkor jelentős, ha az ügyben másodfokú eljárásra vagy új eljárás kezdeményezésére került sor. A fegyelmi határozat meghozatalát megelőző tanácskozásról és a szavazásról külön jegyzőkönyvet kell készíteni, és azt zárt borítékban meg kell őrizni az ügyiratnál.

Fellebbezés fegyelmi ügyben

A 287. §-hoz

A Javaslat az eljárási alapelveknek megfelelően szabályozza a fegyelmi ügyben nyitva álló fellebbezést mint rendes jogorvoslatot. A megyei bíróság fegyelmi tanácsának határozata ellen az eljárás alá vont végrehajtó a határozat kézbesítésétől számított 15 napon belül fellebbezést nyújthat be, amelyet a Legfelsőbb Bíróságon működő bírósági végrehajtói fegyelmi tanács (röviden: a másodfokú fegyelmi tanács) bírál el. A fellebbezésnek az elsőfokú határozat jogerőre emelkedése és végrehajtása tekintetében halasztó hatálya van.

A másodfokú fegyelmi tanács eljárása

A 288-290. §-hoz

A másodfokú eljárásban mindenekelőtt a fegyelmi tanács elnöke vizsgálja meg, hogy a fellebbezés benyújtásának a törvényben megállapított feltételei megvannak-e, és ettől függően a fellebbezést elutasítja, vagy kitűzi a fellebbezési tárgyalást. Ezen az előadó bíró ismerteti az ügyet, a fellebbező végrehajtó, illetőleg képviselője előadja és megindokolja a fellebbezésben foglaltakat, legvégül azonban itt is - éppen úgy, mint az elsőfokú fegyelmi tanács eljárásában - az eljárás alá vont végrehajtó nyilatkozhat.

Ha az elsőfokú eljárásban olyan hiányosság volt, amely a másodfokú eljárásban nem pótolható, a másodfokú fegyelmi tanács az elsőfokú fegyelmi határozatot hatályon kívül helyezi, és az elsőfokú fegyelmi tanácsot új eljárásra utasítja. A másodfokú fegyelmi tanács minden más esetben az ügy érdemében határoz. Határozatában ugyanazokat a döntéseket hozhatja meg, mint az elsőfokú fegyelmi tanács. A másodfokon hozott határozat jogerős, az - az új eljárás kezdeményezését kivéve - már nem támadható meg.

A másodfokú fegyelmi tanács a határozatát a fellebbezés keretei között hozza meg. Minthogy csak az eljárás alá vont végrehajtó jogosult a fellebbezésre, ez a rendelkezés lényegében azt jelenti, hogy fellebbezés esetén a határozatot a végrehajtó terhére nem lehet megváltoztatni. Jelenti továbbá azt is, hogy ha a végrehajtó csak az eljárási költség tekintetében fellebbezett, akkor a másodfokú fegyelmi tanács a fegyelmi büntetésre vonatkozó részt nem érinti. Annak azonban nincs akadálya, hogy a másodfokú tanács az eredménytelen fellebbezés esetén a végrehajtó által fizetendő eljárási költséget a másodfokú eljárás költségeivel megnövelje.

A Javaslat a másodfokú eljárás egyes kérdéseinek részletes szabályozását mellőzi azzal a jogszabályszerkesztési módszerrel, hogy kimondja: a külön nem szabályozott kérdésekben az elsőfokú fegyelmi eljárás szabályait kell megfelelően alkalmazni.

Fegyelmi intézkedés

A 291. §-hoz

Ha az ügy megítélése ténybelileg egyszerű, vagy ha a fegyelmi eljárás alá vont végrehajtó a terhére rótt cselekmény miatt a vétkességét elismerte, tárgyalás tartása nélkül is lehet vele szemben intézkedni. A fegyelmi intézkedésről szóló határozatban bármely fegyelmi büntetés kiszabható. Az eljárás alá vont végrehajtó a határozat kézbesítésétől számított 15 napon belül tárgyalás tartását kérheti. Ilyenkor a fegyelmi intézkedés a hatályát veszti, és az elsőfokú fegyelmi tanács tárgyalást tűz ki, vagy - ha vizsgálatra van szükség - vizsgálóbiztost rendel ki.

Felfüggesztés

A 292. §-hoz

A végrehajtónak a hivatalából való felfüggesztése azt jelenti, hogy a végrehajtó jogállása továbbra is fennáll, a végrehajtó azonban ténylegesen nem gyakorolhatja a hivatását, nem végezhet végrehajtói tevékenységet. A felfüggesztés átmeneti jellegű intézkedés. Addig tart, amíg a felfüggesztés oka meg nem szűnik, és a végrehajtó újra gyakorolhatja a tevékenységét. A felfüggesztés akkor is véget ér, ha a végrehajtó szolgálata megszünik.

A felfüggesztés oka mindenekelőtt az lehet, hogy a végrehajtót a büntető eljárás során letartóztatták, vagy a végrehajtó ellen a cselekvőképességet érintő gondnokság alá helyezés iránt eljárás indult. E tények megállapítása esetén a felfüggesztést minden további mérlegelés nélkül el kell rendelni. Mérlegelés alapján történik viszont a felfüggesztés akkor, ha ez a fegyelmi vagy a büntető eljárás során más fontos okból indokolt. Ilyen ok lehet pl. ha a végrehajtó akadályozza a fegyelmi ügy kivizsgálását, vagy ha a végrehajtó újabb fegyelmi vétségének, illetőleg bűncselekményének az elkövetésétől lehet tartani.

Sürgős esetben, kivételesen a felfüggesztést a megyei bíróság elnöke is elrendelheti, de köteles erről a fegyelmi tanácsot értesíteni, amely haladéktalanul dönt a felfüggesztésről. A fegyelmi tanács azonban rendszerint a fegyelmi eljárás során határoz a felfüggesztésről. Bármikor is hozza meg a fegyelmi tanács a felfüggesztésről szóló határozatát, ez ellen a végrehajtó fellebbezhet, aminek azonban nincs halasztó hatálya. Ez tehát kivétel az alól az általános elv alól, hogy a fellebbezés a határozat végrehajtását gátolja. Az ilyen ügy jellegére tekintettel a másodfokú fegyelmi tanács gyorsan, 8 napon belül véglegesen dönt a felfüggesztés tárgyában.

A büntető eljárással kapcsolatos rendelkezések

A 293. §-hoz

A fegyelmi eljárás során felmerülhet a végrehajtó bűncselekményének alapos gyanuja. Ilyenkor a fegyelmi bíróságot feljelentési kötelezettség terheli, és a büntető eljárás befejezéséig a fegyelmi eljárást fel kell függeszteni.

Fontos érdek fűződik ahhoz, hogy a végrehajtó ellen indított büntető eljárásról és a végrehajtó letartóztatásáról a megyei bíróság elnöke tudomást szerezzen. Ezért a büntető ügyben eljáró nyomozó hatóságot, illetőleg ügyészséget a Javaslat szerint ilyen értesítési kötelezettség terheli. A büntető eljárást befejező jogerős határozatot pedig nemcsak a megyei bírósági elnök, hanem a kamara részére is kézbesíteni kell, hogy szükség esetén intézkedhessenek.

Uj eljárás kezdeményezése

A 294. §-hoz

A Javaslat a törvényesség érvényre juttatása és az állampolgári jogok védelme érdekében az új eljárás kezdeményezésének szabályozásával mintegy rendkívüli jogorvoslatot enged meg a jogerős fegyelmi határozat ellen. A megyei bíróság elnöke vagy a fegyelmi eljárás alá vont végrehajtó új eljárást kezdeményezhet akkor, ha olyan tényre, bizonyítékra, bírósági, hatósági határozatra hivatkozik, amelyet a fegyelmi bíróság nem bírált el, bár az említett tény, bizonyíték, határozat lényeges hatással lett volna a fegyelmi határozatra. A felsorolt körülményeknek olyanoknak kell lenniük, amelyek a fegyelmi határozat meghozatalának időpontjában már fennálltak, de a fegyelmi tanács azokat nem vette - rendszerint nem is vehette - figyelembe. Uj eljárás kezdeményezhető akkor is, ha az alapügyben a fegyelmi bíróság valamelyik tagja bűncselekményt elkövetve szegte meg a kötelességét. Ebben az esetben pedig az szükséges, hogy e bűncselekmény elkövetését jogerős bírósági határozat állapítsa meg.

A végrehajtó javára minden korlátozás nélkül helye van új eljárás kezdeményezésének, a végrehajtó terhére azonban csak akkor, ha a fegyelmi vétség elévülésére nézve megállapított szubjektív, illetőleg objektív határidő még nem telt el, és a végrehajtó még szolgálatban van. Az elévülési határidő eltelte után ui. az általános jogelveknek megfelelően nem lehet már joghátrányt alkalmazni, a szolgálat megszünése után pedig a joghátrány alkalmazása céltalan, ezért szükségtelen.

A fegyelmi eljárás költsége

A 295. §-hoz

A fegyelmi eljárás során költség merülhet fel pl. a tanuk kihallgatásával, utazásával, a szakértő közreműködésével, más bizonyítékok beszerzésével kapcsolatban. Ezeket a költségeket az állam előlegezi. A költség viselésére nézve a Javaslat úgy rendelkezik, hogy ha a végrehajtó vétkességét megállapították, ő köteles az eljárás költségét az állam javára megtéríteni. A költség viseléséről a fegyelmi tanácsnak minden esetben határoznia kell. Ha a végrehajtót felmenti, úgy rendelkezik, hogy a költséget az állam viseli. Ha viszont a végrehajtó vétkességét állapítja meg, úgy dönt, hogy a költséget egészen vagy részben a végrehajtó köteles az állam javára megtéríteni. A fegyelmi tanács az ügy összes körülményét figyelembe véve határozhatja el a költség részleges megtérítését. Ezt indokolhatja pl. az, ha igen nagy összegű költségről van szó, és a fegyelmi vétség kisebb súlyú. Mindezek a szabályok nem vonatkoznak azonban a képviselettel felmerülő költségre, mert azt az állam nem előlegezi és nem is viseli.

A fegyelmi büntetés nyilvántartása

A 296. §-hoz

Az a körülmény, hogy a végrehajtót fegyelmi büntetéssel sújtották, a végrehajtó számára hátrányos jogkövetkezményekkel jár, így pl. megszünik a fegyelmi bírói tisztsége. Ilyen következményeket a kamara szervezeti és működési szabályzata is megállapíthat, pl. a kamarai tisztségviselésből való kizárást. Ezért a Javaslat úgy rendelkezik, hogy a jogerős fegyelmi büntetést fel kell tüntetni a végrehajtók névjegyzékében, amelyet a kamara vezet. A kamara a névjegyzékben történt bejegyzésekről tájékoztatja az Igazságügyi Minisztériumot, mint amely az igazságszolgáltatás területén tevékenykedő személyekről - így a végrehajtókról is - központi nyilvántartást vezet.

A fegyelmi eljárást a megyei bíróság elnöke kezdeményezi a feljelentésével. Indokolt tehát, hogy megkapja a fegyelmi bíróság jogerős határozatát, bármi legyen is a tartalma (fegyelmi büntetés kiszabása, felmentés vagy az eljárás megszüntetése). A fegyelmi bíróság ugyanígy megküldi a jogerős határozatát a kamarának is, amelynek - mint az önálló bírósági végrehajtók önkormányzati szervének - szintén értesülnie kell a tagjával szemben lefolytatott fegyelmi eljárás eredményéről.

A fegyelmi büntetés jogkövetkezményének megszünése

A 297. §-hoz

A Javaslat azon az elvi alapon áll, hogy a fegyelmi büntetéshez fűződő hátrányos jogkövetkezmények bizonyos idő elteltével a törvény erejénél fogva megszünnek. Ez az idő a fegyelmi határozat jogerőre emelkedésétől számítva figyelmeztetés - mint a legenyhébb büntetés - esetén 1 év, más fegyelmi büntetés esetén 3 év. Ez utóbbi időtartamhoz viszonyítva kivétel áll fenn a pénzbírsággal kapcsolatban, mert az ehhez fűződő jogkövetkezmények mindaddig fennmaradnak, amíg a végrehajtó nem fizette ki a pénzbírságot. Az említett határidők eltelte után a végrehajtó visszanyeri a korlátozás nélküli jogállását, amivel összhangban a fegyelmi büntetést törölni kell a végrehajtók névjegyzékéből.

Alkalmatlanság

A 298. és 299. §-hoz

Az önálló bírósági végrehajtó az egészségi állapotának megromlása, testi vagy szellemi fogyatkozása miatt a feladatainak ellátására alkalmatlanná válhat. Lehet azonban, hogy ennek ellenére nem mond le önként az állásáról. A végrehajtó tevékenységének jellegével nem fér össze, hogy az ilyen személy végrehajtóként működjék. Ezért a Javaslat szerint a megyei bíróság elnöke ilyen esetben felszólítja a végrehajtót, hogy a végrehajtói szolgálatáról mondjon le. Ha ennek a végrehajtó nem tett eleget, a fegyelmi eljárás szabályainak megfelelő alkalmazásával a fegyelmi bíróság dönt az alkalmatlanságról, és kimondja a végrehajtó szolgálatának megszünését. E határozat ellen halasztó hatályú fellebbezésnek van helye, amelynek az elbírálása a másodfokú fegyelmi eljárás szabályai szerint történik.

Fegyelmi eljárás a szolgálati viszonyban álló

személyekkel szemben

A 300. §-hoz

A megyei bírósági végrehajtó és végrehajtójelölt, valamint a végrehajtási ügyintéző: szolgálati viszonyban álló bírósági tisztviselő. Az ellenük lefolytatható fegyelmi eljárást és a velük szemben kiszabható fegyelmi büntetéseket a Javaslat nem szabályozza önállóan és részletesen, hanem csak utal a bírósági tisztviselők szolgálati viszonyát szabályozó rendelkezésekre. Ezek önmaguk is tovább utalnak a köztisztviselők jogállásáról szóló törvényre és a Munka Törvénykönyvére. Az illetékes vezető tehát a felsorolt jogszabályok szerint folytatja le a szolgálati viszonyban álló személyekkel szemben a fegyelmi eljárást, figyelembe véve azokat a sajátos szabályokat is, amelyeket a bírósági végrehajtási törvény alapján a végrehajtási ügyszakban eljáró valamennyi személlyel kapcsolatban alkalmazni kell.

-----STARTING---POINT---VEGE---

H A T O D I K R É S Z

Z Á R ó R E N D E L K E Z É S E K

XX. FEJEZET

A TÖRVÉNY HATÁLYBALÉPÉSE ÉS VÉGREHAJTÁSA

Hatálybalépés

A 301. §-hoz

A Javaslat a törvény hatálybalépsének időpontját úgy állapítja meg, hogy a bírósági végrehajtásról szóló új törvény megalkotása után - a jogalkotásról szóló 1987.évi XI. törvénynek megfelelően - kellő idő maradjon az új törvény alkalmazására való felkészülésre. Különösen nagy feladatot jelent az önálló bírósági végrehajtói szervezet létrehozása és a végrehajtási ügyintézői munkakör bevezetése.

Átmeneti rendelkezések

A 302-306. §-hoz

Átmeneti rendelkezésként a Javaslat kimondja, hogy az új törvényt a hatálybalépésekor folyamatban levő ügyekben is alkalmazni kell, de a korábbi jogszabályok szerint elvégzett eljárási cselekmények megtartják a hatályukat, és jogkövetkezményeik fennmaradnak. Ezzel a Javaslat elejét veszi az olyan értelmezési problémáknak, mint amelyek pl. a pénzintézeti letiltások lehetőségének megszünése után merültek fel.

A végrehajtás új szervezetének kialakítása szintén átmeneti rendelkezések kimondását teszi szükségessé. Az első időszakban az új szervezet részben a már most is végrehajtóként működő személyekre épülhet, akik a Javaslat előkészítésének szakaszában kinyilvánították azt a szándékukat, hogy nagyobb részük önálló bírósági végrehajtóként, másik részük szolgálati viszony keretében kíván a végrehajtási ügyszakban tevékenykedni. A Javaslat rendelkezik arról, hogy az ő kívánságukat az újonnan létesülő munkakörök betöltésénél figyelembe kell venni, és arra törekszik, hogy a jelenlegi végrehajtók közül a rátermettek továbbra is a végrehajtási ügyszakban maradjanak. A végrehajtói szakvizsgát tett végrehajtót kívánságára önálló bírósági végrehajtóvá kell kinevezni. Azok a végrehajtók, akiknek a szolgálati viszonya megszünik, a felmentési idejükre átlagkeresetet, továbbá - az önálló végrehajtóvá kinevezettek kivételével - végkielégítést is kapnak.

A Javaslat szerint az új végrehajtási szervezet a törvény hatálybalépésétől számított 4. hónap 1. napján kezdi meg a működését. A Magyar Bírósági Végrehajtói Kamarát a törvény hatálybalépését követő 6 hónapon belül kell megalakítani.

Felhatalmazás

A 307. §-hoz

Az igazságügyminiszter feladat- és hatásköréről szóló kormányrendelet szerint az igazságügyminiszter látja el az igazságszolgáltatással összefüggő jogalkotási feladatokat. Ezek közé tartozik a bírósági végrehajtásról szóló törvény előkészítése. A Javaslat 230.§-a pedig kimondja, hogy a végrehajtási szervezet feletti általános felügyeletet az igazságügyminiszter látja el. Ennek megfelelően a Javaslat szerint az igazságügyminiszter kap felhatalmazást arra, hogy az új törvény végrehajtásához szükséges részletes szabályokat rendelettel állapítsa meg. A Javaslat felsorolja azokat a tárgyköröket, amelyekről igazságügyminiszteri rendelet kibocsátása szükséges. Ezek az új bírósági végrehajtói szervezet kialakítására, a végrehajtói ügyvitel szabályozására, a bírósági árverési csarnokok létesítésre irányulnak. A végrehajtói díjszabásra és néhány más kérdésre vonatkozó szabályokat az igazságügyminiszter a pénzügyminiszterrel egyetértésben állapítja meg.

Hatályukat vesztő rendelkezések

A 308. §-hoz

A Javaslat a bírósági végrehajtás eljárási és szervezeti kérdéseit átfogóan rendezi. Ezért hatályon kívül helyezi mindazokat a jogszabályi rendelkezéseket, amelyek ellentétben állnak az új törvénnyel, vagy az új szabályozás következtében tárgytalanná váltak.

Módosuló rendelkezések

A 309-316. §-hoz

A jogszabályok közötti összhang megteremtése érdekében a Javaslat elfogadásával párhuzamosan indokolt egyes jogszabályok kisebb módosítása, illetőleg kiegészítése is. Ez utóbbiak közül kiemelkedik az a rendelkezés, amely a bíróságokról szóló törvényt egészíti ki a végrehajtási ügyintézőre vonatkozó új szabállyal; ez a § az Országgyűlésben kétharmados többséggel történő elfogadást tesz szükségessé. A bírósági dolgozók javadalmazását szabályozó törvényt a Javaslat ugyancsak kiegészíti annak érdekében, hogy a szolgálati viszony keretében működő megyei bírósági végrehajtók megfelelő végrehajtói pótlékot és végrehajtási jutalmat kaphassanak.