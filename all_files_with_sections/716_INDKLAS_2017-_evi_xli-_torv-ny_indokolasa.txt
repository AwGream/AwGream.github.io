2017. évi XLI. törvény indokolása

a Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény módosításáról

-----STARTING---POINT---ALTALANOS--- 

A törvényben foglaltak alapvetően két kérdéskört ölelnek át: egyrészt a Nemzeti Agrárgazdasági Kamara a megvalósított informatikai fejlesztéseknek köszönhetően - a kötelező tagság keretei között - egyre naprakészebb tagi nyilvántartással rendelkezik, ami szükségessé teszi a rendszer finomhangolását, másrészt szükséges a kamara ügyféli jogállásával, valamint perképességével kapcsolatos még rendezetlen jogi helyzetre megoldási javaslat kidolgozása.

A kamarai tagokról vezetett nyilvántartás naprakésszé tétele érdekében a kamara törvény alapján más adatkezelőktől adatokat vesz át. Az eddigi tapasztalatok szerint ezen nyilvántartási rendszer egyértelműen a gazdaság fehérítése irányába hat.

A mező- és erdőgazdasági földek forgalmáról szóló 2013. évi CXXII. törvény egyes rendelkezései, illetve a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény 103/A. § (1) bekezdése szövegrésze alaptörvény-ellenességének megállapításáról és megsemmisítéséről, alkalmazásuk kizárásáról, valamint alkotmányos követelmények megállapításáról szóló 17/2015. (VI. 5.) AB határozat megállapította, hogy a mező- és erdőgazdasági földek forgalmáról szóló 2013. évi CXXII. törvényben a földbizottságok számára biztosított jogosultság a termőföldre vonatkozó adásvételi szerződés megakadályozására nem ellentétes az Alaptörvény XIII. cikkében biztosított, a P) cikkel a termőföld tekintetében korlátozott tulajdonhoz való joggal.

Az Alkotmánybíróság hivatkozott határozatában a földbizottságok eljárásával kapcsolatos alkotmányos követelményként megállapította, hogy az Alaptörvény XXVIII. cikk (7) bekezdésében biztosított jogorvoslathoz való alapjog érvényesülése csak akkor biztosított, ha

a) a földbizottságok állásfoglalása a törvényben megkövetelt értékelést olyan részletességgel tartalmazza, hogy annak okszerűsége érdemben is elbírálható a hatósági eljárásban, a hatósági döntés ténybeli megalapozottsága és jogszerűsége pedig nemcsak formai szempontból, hanem érdemben is felülbírálható a bírósági felülvizsgálat során, illetve

b) a helyi önkormányzat képviselő-testületének a földbizottság állásfoglalása ellen benyújtott kifogást elbíráló határozata, mint közbenső érdemi döntés ellen bírósági felülvizsgálat igénybe vehető.

A helyi földbizottságok ügyféli jogairól szóló 175/2016. (VII. 1.) Korm. rendelet értelmében a helyi földbizottság vagy az annak feladatát a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény 103. §-a alapján ellátó Magyar Agrár-, Élelmiszergazdasági és Vidékfejlesztési Kamara az ügyfél jogait gyakorolja az e feladatkörét érintő közigazgatási hatósági eljárásokban.

A Kamara földbizottsági feladatkörében eddig már több mint százezer ügyben járt el a részére megállapított törvényes határidőn belül. Az elutasítások aránya átlag az ügyek 2%-a körül alakul.

Az elutasítások ellen - az AB határozatában foglaltakkal összhangban - az érintettek az érintett település önkormányzatánál élhetnek jogorvoslattal. Jelenleg számos olyan per, illetve felülvizsgálati kérelem van folyamatban, amikor a képviselőtestület, vagy annak nevében eljáró személy (polgármester) vagy önkormányzat bizottsága a kamara állásfoglalását megváltoztatta, amellyel a kamara nem értett egyet. A folyamatban levő perek közül a Kúria a közelmúltban egy felülvizsgálati kérelem kapcsán arra az álláspontra helyezkedett, hogy a kamara bár a kormányrendelet szerint ügyféli jogállással rendelkezik, azonban ez a jogállása nem foglalja magában az un. kereshetőségi (keresetindítási) jogot.

A földforgalom szabályozási rendjének egyik fontos alapeleme a földbizottsági eljárás, amely épp azt hivatott biztosítani, hogy a törvényben általános érvénnyel meghatározott birtokpolitikai prioritások az egyedi ügyekben is érvényesüljenek, miközben a jogorvoslat lehetősége is biztosított.

Miután a bírói gyakorlat a kamara ügyféli jogállását és a kereshetőségi (keresetindítási) jogát egymástól szétválasztja, ezért a törvény egyik legfontosabb rendelkezése - az eredeti jogalkotói szándékok egyértelmű érvényre juttatása érdekében - a kamara ügyféli jogállásának valamint kereshetőségi (keresetindítási) jogának a törvényi szinten való rendezése.

A törvény többi rendelkezése a földbizottsági feladatok ellátásához, valamint a kamara működéséhez szükséges technikai rendelkezéseket állapítja meg.

-----STARTING---POINT---RESZLETES---

Az 1. §-hoz

A törvény 2. § b) pontja telephellyel, kereskedelmi képviselettel rendelkező gazdálkodó szervezeteket említ, azonban a törvény 1. §-a szerint a törvény hatálya ezekre nem terjed ki.

Ennek okán a jogi koherencia megteremtése érdekében az 1. §-t szükséges összhangba hozni a 2. § b) pontjával.

A 2. §-hoz

Az (1) bekezdésben foglaltak szerinti módosítás oka, hogy nem célszerű tárgyévre szűkíteni a kettős tagsági nyilvántartottságot megszüntető szabály alkalmazhatóságát.

A (2) bekezdésben foglaltak szerinti kiegészítés oka, hogy a kamarai tagsági nyilvántartás és státusz folytonosságának biztosítása könnyebben kezelhető legyen mind a kamara, mind a tagjai részéről.

A 3. §-hoz

Az őstermelői igazolvánnyal kapcsolatos jogszabályok lehetőséget adnak az őstermelői igazolvány hatóság általi visszavonására, amely esetben az érintett őstermelői jogviszonya megszűnik és eltiltásra is kerül bizonyos időre az őstermelői tevékenység folytatásának lehetőségétől az érintett. A törvény ezen rendelkezést vezeti át, ezen túlmenően technikai szövegpontosítást tartalmaz.

A 4. §-hoz

Az egyéni vállalkozó kamarai tag székhelyének, telephelyének, fióktelepének adatai sokkal relevánsabb adatok, mint a lakcíme, ezért került kiegészítésre ezen adatkörrel a törvény.

Tekintettel arra, hogy az egyéni vállalkozói tevékenység szüneteltetése alatt az agrárkamarai tagsági jogviszony szünetel, ezért ezen információ nyilvántartása elengedhetetlen. Az egyéni cég adat nem tekinthető családtagi adatnak, ezért került törlésre.

Célszerű bővíteni a nyilvántartott adatok körét egyéb releváns nyilvántartás általi azonosítóval, mivel nem minden gazdálkodó szervezet vonatkozásában értelmezhető a cégjegyzékszám. A gazdálkodó szervezet törvényes képviselőjének, valamint kapcsolattartásra feljogosított személynek elérhetőségi adatainak nyilvántartása indokolt a gazdálkodó szervezetekkel való gyors kommunikáció érdekében.

Célszerű bővíteni a nyilvántartott adatok körét a kamara által kiadott kamarai tagsági igazolvány számával és érvényességi adataival.

A kiegészítés rögzíti, hogy a tagjegyzék az önkéntes, pártoló és tiszteletbeli tagok vonatkozásában milyen adatokat tartalmaz. Az önkéntes, pártoló és tiszteletbeli tag vonatkozásában azért szükséges külön rendelkezni a tagjegyzékben rögzítendő adatok köréről, mivel nem minden önkéntes, pártoló és tiszteletbeli tag minősül gazdának vagy gazdálkodó szervezetnek.

A kiegészítés megteremti a lehetőségét annak, hogy a tagjegyzék olyan adatokat is tartalmazzon, amelyet a kamarai tag önkéntesen, hozzájárulása alapján ad meg, mint például a telefonszáma, email címe.

Indokolt a tagjegyzékben nyilvántartani azt, ha a kamarai tag a kamarai szolgáltatások igénybevételéből kizárásra került.

Az 5. §-hoz

Technikai jellegű szövegpontosítás.

A 6. §-hoz

A rendelkezésben foglaltak pontosítást szolgálnak, figyelemmel arra, hogy a földművesekről, a mezőgazdasági termelőszervezetekről vezetett nyilvántartásból történő adatszolgáltatást esetenként eltérő szervezet végzi [lásd a 38/2014. (II. 24.) Korm. rendelet 22/A. §-át]. Ezen túlmenően célszerű bővíteni az ingatlanügyi hatóság adatszolgáltatási kötelezettségét a mezőgazdasági termelőszervezettel, mivel nem minden mezőgazdasági termelőszervezetnek van cégjegyzékszáma.

A (2e) bekezdésben foglaltakat az indokolja, miszerint a földbizottsági ügyekben eddig lefolytatott bírósági eljárások egyik tapasztalata, hogy a kamara az adásvételi szerződés elutasítását csak abban az esetben tudja megvédeni, ha azt részletes indokolással látja el (pl. a felhalmozási célú elutasítási ok). Annak érdekében, hogy a kamara ezen kötelezettségének eleget tudjon tenni, a kamara számára biztosítani kell azt, hogy adatszolgáltatást vagy lekérdezést igényelhessen a tulajdonos valamennyi ingatlanáról, ide értve a tulajdonosok jegyzékét (névmutatót) is.

Sükséges rögzíteni, hogy azon esetben, ha a bíróság tartja nyilván az adott személyt (pl.: civil szervezetek bírósági nyilvántartása), akkor az adatszolgáltatás lehetősége adott legyen annak érdekében, hogy a kamara a törvényben meghatározott nyilvántartás vezetési feladatainak eleget tudjon tenni. A módosítással rögzítésre kerül az is, hogy a polgárok személyi, lakcím és értesítési cím adatait tartalmazó nyilvántartásból is jogosult a kamara az e törvényben meghatározott agrárkamarai nyilvántartások vezetéséhez szükséges, e törvényben meghatározott adatokra, továbbá az agrárkamarai közfeladatok ellátásához szükséges nyilvános adatokra, mint például a földműves kamarai tag elhalálozásának időpontjára vonatkozó adat, amely adat szükséges a tagjegyzék naprakész vezetéséhez.

A 7. §-hoz

Az (1) bekezdésben foglaltak szerinti módosítás a 16. § (10) bekezdésének kiegészítésére figyelemmel állapít meg rendelkezést, amely szerint a kamara jogosult tagjai részére kamarai igazolványt kiadni, ezért szükséges rendezni az igazolvány visszaadásának szabályait.

A (2) bekezdésben foglaltak szerinti módosítás indoka, hogy a kamara nem csak térítésmentes szolgáltatásokat nyújt tagjai részére. Ezen szolgáltatások egy része ugyanis a kamarai tagok számára kedvezményes díjtétellel kerül nyújtásra.

A 8. §-hoz

A kamarai tagdíj mellett a tag által az alapszabályban meghatározottak szerint fizetendő pótlék, valamint a meg nem fizetett kamarai nyilvántartásba vételi díj is köztartozásnak minősül.

A 9. §-hoz

A törvény az általános indokolásban kifejtetteknek megfelelően törvényi szinten rendezi a kamara ügyféli jogállását, valamint keresetindítási jogát.

A 10. §-hoz

A kiegészítés egyértelművé teszi, hogy az őstermelői igazolvány kiállításához az őstermelői nyilvántartásban szereplő ügyféladatokhoz a kamara hozzáférhet.

A 11. §-hoz

A kamarának az agrártanácsadással kapcsolatos egyes hazai feladatait rögzíti.

A 12. §-hoz

A kamara szolgáltatási feladatainak hatékony ellátása érdekében a módosítással egyértelművé válik, hogy a kamara jogosult kamarai igazolvány kibocsátására tagjai részére. A módosítás megteremti annak a lehetőségét, hogy egyes kamarai szolgáltatásokat kamarai igazolvány birtokában lehessen igénybe venni, ezzel is biztosítva, hogy a kamara által nyújtott kedvezményes díjú vagy térítésmentes szolgáltatásokat csak a kamara tagjai vehessék igénybe.

A kiegészítés megteremti annak lehetőségét, hogy bárki ellenőrizhesse azt, hogy egy kamarai igazolvány vonatkozásában áll-e fenn ténylegesen kamarai tagság. Ezzel csökkenthető annak kockázata, hogy a kamara volt tagja az igazolvány visszaadási kötelezettségének elmulasztása esetén az igazolvány használatával visszaélhessen. Továbbá a kamarai szolgáltatást nyújtó ellenőrizhesse, hogy a kamarai igazolványt felmutató személy a 10. § (3) bekezdés szerinti kizárás hatálya alatt áll-e.

A 13. §-hoz

A kamara alelnökeinek a mikro-, kis, - és középvállalkozások ügyeinek intézéséért való felelősségének erősítését tartalmazza.

A 14. §-hoz

Jogtechnikai pontosítás, miszerint az agrárkamara által működtetett állandó választottbíróság működésére a választottbíróságokról szóló törvény rendelkezéseit kell alkalmazni.

A módosítás ezen túlmenően megteremti az összhangot a termőföld tulajdonjogának megszerzését vagy használatát korlátozó jogszabályi rendelkezések kijátszására irányuló jogügyletek feltárásáról és megakadályozásáról szóló 2014. évi VII. törvény 3. § (1)-(2) bekezdésében alkalmazott jogtechnikai megoldással.

A 15. §-hoz

A törvény a kamarai választásokkal összefüggésben egyértelművé teszi, hogy a választások lebonyolításának időpontját az országos küldöttgyűlés állapítja meg. A kamarai választások lebonyolításának esetleges előre hozatalának a lehetőségét a kamarai választások lebonyolításával összefüggő gyakorlati szempontok indokolják.

A kamarai választások lebonyolításának egyik fontos garanciális szabálya, hogy a kamarai tagság sajátos összetétele miatt az egyes gazdasági, illetve szakmai érdekek sajátosságok kiegyensúlyozott formában jelenjenek meg. A törvény ezt a felelősséget egyértelműen a nyertes listát állító jelölő szervezetnél állapítja meg. Ezen megoldást egyrészt az egyértelmű felelősségi viszonyok, másrészt a stabil, kiszámítható kamarai működés indokolja.

A 16. §-hoz

A törvény pontosítja, hogy a kamarai választások lebonyolításával összefüggő technikai eljárási szabályok megállapítása az országos küldöttgyűlés hatáskörébe tartozik.

Az Országos Kamarai Választási Bizottság (OKVB) egyik legfőbb feladata, hogy mint testület a kamarai választások zavartalan és törvényes lebonyolításához a szükséges feltételeket biztosítsa.

A törvény az alakuló küldöttgyűlések zavartalan lebonyolításához szükséges jogosítványt biztosít az OKVB-nek. Az esetleges többes jelölésekre is figyelemmel pontosítja az OKVB egyeztetési kötelezettségét.

A 17. §-hoz

A törvény a kamarai választásokkal összefüggésben határozza meg, hogy egyes tisztségek mely időpontban szűnnek meg. E rendelkezésnek a kamara folyamatos működése szempontjából van jelentősége.

A 18. §-hoz

A törvény megteremti annak a lehetőségét, hogy a kamara tagjai részére egyre bővülő körben szolgáltatási tevékenységet is végezzen.

A 19. §-hoz

Annak érdekében, hogy a földforgalmi ügyekben az eredeti jogalkotói szándék egyértelműen érvényesülni tudjon, rendelkezni kell arról is, hogy a módosított rendelkezéseket a folyamatban levő ügyekben és folyamatban lévő jogorvoslati eljárásokban is alkalmazni kelljen. A Pp. 339/A. §-a értelmében a bíróság a közigazgatási határozatot - jogszabály eltérő rendelkezése hiányában - a meghozatalakor alkalmazandó jogszabályok és fennálló tények alapján vizsgálja felül. Az egyértelmű jogalkalmazás érdekében rögzíteni kell, hogy a választottbírósági kikötésre vonatkozó rendelkezés hatálya a már megkötött és a módosítás hatálybalépésekor is érvényes esetekre nem terjed ki.

Figyelemmel arra, hogy a törvény ebben az esetben jogot állapít meg, és nem pedig jogot szüntet meg, így a rendelkezés nem esik a visszamenőleges hatályú szabályozás tilalmába.

A 20-22. §-hoz

A 2. § c) pontjának hatályon kívül helyezése a törvény szövege belső koherenciájának biztosítása miatt indokolt.

-----STARTING---POINT---VEGE---

A törvény rövid (3 napos) hatályba léptetését az indokolja, hogy azokat a jelenleg is folyamatban levő eljárások tekintetében is alkalmazni lehessen. Alapvető jogbiztonsági érdekek sérülnének, ha ugyanazon tényállások alapján egymástól eltérő ítéletek születnének meg. Három rendelkezés esetén pedig tizenöt és harmincegy napos felkészülési időt biztosít a törvény.