2004. évi CXI. törvény indokolása

a Nemzetközi Munkaügyi Szervezet Általános Konferenciája 88. ülésszakán elfogadott, az anyaság védelméről szóló 183. számú Egyezmény kihirdetéséről

Indokolás

A Nemzetközi Munkaügyi Szervezet 1952. évi, az anyaság védelméről szóló (módosított) Egyezmény módosításáról szóló 183. számú Egyezménye a szülő nő számára biztosított szülési szabadság időtartamát, valamint igénybevételének módját határozza meg és rendelkezik a szülő nőt megillető pénzbeli és egészségügyi szolgáltatások igényelhetőségéről is. A 183. számú Egyezmény 2002. február 7-én lépett hatályba.

A 183. számú Egyezmény jelentős mértékben módosítja az anyaság védelméről szóló korábbi 103. számú Egyezményt, amelyet az Országgyűlés 1956-ban erősített meg és a 2000. évi LVIII. törvénnyel hirdetett ki. A 103. számú Egyezmény 16. cikke értelmében, az azt részben vagy egészben módosító Egyezmény ratifikálása ipso iure magában foglalja a 103. számú Egyezmény azonnali felmondását az új egyezmény hatályba lépésével egyidejűleg.

A 183. számú Egyezmény a korábbi szabályozáshoz képest további garanciákat fogalmaz meg a hatálya alá tartozó nők és gyermekeik védelmében, így kimondja a terhes, illetve szoptató nők egészségre ártalmas munkára kötelezésének tilalmát, a kötelező szülési szabadság időtartamát 12 hétről 14 hétre emelte, előírta, hogy biztosítani kell, hogy a nők nagy többsége megfeleljen a pénzbeli juttatásokra jogosító feltételeknek, továbbá nagyobb hangsúlyt fektet a terhes és szoptatós nők munkahelyi védelmére, valamint a hátrányos megkülönböztetés tilalmára. Az Egyezmény pontosítja a felmondási tilalom szabályait, rögzíti a bizonyítási teher megfordítását és a szülési szabadságról visszatéréskor ugyanazon vagy azzal egyenértékű munkakörbe való visszahelyezés kötelezettségét.

A Magyar Köztársaság Országgyűlése a 183. számú Egyezményt a 71/2003. (VI. 24.) OGY határozatával erősítette meg. A Magyar Köztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 2003. november 4-én megtörtént. Az Egyezmény rendelkezéseinek megfelelő nemzeti szabályozást a csatlakozó tagállamoknak az azt követő 12 hónapon belül meg kell alkotniuk, hogy a tagállam megerősítő okiratát nyilvántartásba vették. Ennek megfelelően Magyarországnak 2004. november 4-étől az Egyezmény rendelkezéseinek meg kell felelnie. A magyar jogrendszer az Egyezmény rendelkezéseivel összhangban áll.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.