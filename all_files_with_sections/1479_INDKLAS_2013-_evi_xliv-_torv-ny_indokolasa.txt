2013. évi XLIV. törvény indokolása

a közérdekű önkéntes tevékenységről szóló 2005. évi LXXXVIII. törvény módosításáról

-----STARTING---POINT---ALTALANOS--- 

Az Országgyűlés 2005-ben konszenzussal fogadta el a közérdekű önkéntes tevékenységről szóló 2005. évi LXXXVIII. törvényt (a továbbiakban: Köt.) abból a célból, hogy az önkéntes tevékenység össztársadalmi szempontból legjelentősebb részére egy olyan új, önálló jogviszonyt hozzon létre, amelyben az önkéntes a leglényegesebb vonatkozásokban a munkavállalóéhoz hasonló védelemben részesül, és az önkéntes által kapott, költségtérítés-jellegű juttatások adó- és járulékmentesek. 2013. március 11-én az ötezredik fogadó szervezet regisztrációja történt meg az Emberi Erőforrások Minisztériumánál.

A Köt. hatálybalépése óta eltelt időszakban a törvény egy lényeges tartalmi módosításon esett át, hatályát az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény 2011. december 22-étől kiterjesztette a nem közhasznú civil szervezetekre. Időszerű volt tehát a törvény felülvizsgálata. Ennek érdekében civil szervezetek bevonásával tárcaközi munkacsoport felállítására került sor, amelynek munkája nyomán született meg jelen törvény.

-----STARTING---POINT---RESZLETES---

Az 1. §-hoz

A törvény elhatárolja az iskolai közösségi szolgálat fogalmától a közérdekű önkéntes tevékenységet.

A 2. §-hoz

Az önkénteseket fogadni kívánó szervezeteknek ez irányú szándékukat be kell jelenteniük a társadalmi esélyegyenlőség előmozdításáért felelős minisztériumnak. A bejelentési adatlap és a csatolandó mellékletek köre azonban az időközben módosult törvényeknek és a jogalkalmazói észrevételeknek köszönhetően újraszabályozásra szorul. A bejelentési lap tekintetében az utóbbi években alkalmazott szabályozási elveknek megfelelően a törvény az adatlapot már nem, csak annak adattartalmát szabályozza. Ezzel lehetővé válik a miniszter által rendszeresítendő adatlap rugalmasabb hozzáigazítása a jogalkalmazói igényekhez.

A 3. §-hoz

A törvény megteremti az összhangot a közigazgatási hatósági eljárás és szolgáltatás általános szabályairól szóló 2004. évi CXL. törvénynek a hatósági nyilvántartásra vonatkozó, 2013. július 1-jétől hatályos szabályaival, amikor kimondja, hogy a fogadó szervezet által bejelentett adatokról vezetett nyilvántartás közhiteles hatósági nyilvántartás.

A 4. §-hoz

A törvény elsősorban a civil szervezetek beérkezett észrevételei alapján szabályozza újra a fogadó szervezet által a minisztériumnak bejelentendő adatok körét.

Az 5-6. §-hoz

Pontosítja a törvény szövegét, és hozzáigazítja fogalomhasználatát az időközben módosult más jogszabályokéhoz.

-----STARTING---POINT---VEGE---

A 7. §-hoz

A törvény a közigazgatási hatósági eljárás és szolgáltatás általános szabályairól szóló 2004. évi CXL. törvénynek a hatósági nyilvántartásra vonatkozó új rendelkezéseivel egyidejűleg, 2013. július 1-jén lép hatályba.