2009. évi XCVII. törvény indokolása

a külföldi bizonyítványok és oklevelek elismeréséről szóló 2001. évi C. törvény módosításáról

-----STARTING---POINT---ALTALANOS--- 

A külföldi bizonyítványok és oklevelek elismeréséről szóló 2001. évi C. törvény (a továbbiakban: Etv.) által szabályozott elismerési eljárás alapelve, hogy az eljáró hatóság a külföldi bizonyítvány vagy oklevél által tanúsított végzettségnek, illetve szakképesítésnek vagy szakképzettségnek valamely Magyarországon megszerezhető végzettséggel és/vagy képzettséggel való egyenértékűségét vizsgálja, és az egyenértékűség megléte esetén a külföldi végzettséget és/vagy képzettséget valamely magyar végzettséggel és/vagy képzettséggel egyenértékűként ismeri el. Tekintettel arra, hogy a bolognai folyamattal összefüggésben a felsőoktatásról szóló 2005. évi CXXXIX. törvényben (a továbbiakban: Ftv.) foglaltak szerint megváltozott a magyar felsőoktatásban megszerezhető fokozatok (végzettségek) rendszere, a főiskolai és egyetemi végzettséget felváltotta az alapfokozat és a mesterfokozat, szükségessé vált az Etv. azon részének módosítása, amely a külföldön szerzett oklevelek által tanúsított felsőfokú végzettségi szint magyarországi elismerését szabályozza. Tömegesen először 2009 nyarán végeznek Magyarországon azok a hallgatók, akik már nem főiskolai oklevél, hanem alapfokozat megszerzésére irányuló képzésben vesznek részt, ezért ekkortól fognak majd nagy számban megjelenni a magyar munkaerőpiacon is az alapfokozatot tanúsító oklevelek, illetve a későbbiekben a mesterfokozatot tanúsító oklevelek. A fentiek miatt tehát mostanra vált indokolttá az Etv. vonatkozó rendelkezéseinek módosítása. Mivel a munkaerőpiacnak időre lesz szüksége ezen új fokozatok megismeréséhez, ezért az Etv. jelen módosítása értelmében lesz egy kétéves átmeneti időszak, amikor a külföldön szerzett oklevele elismerését kérő megjelölheti, hogy az oklevele által tanúsított végzettségi szintet főiskolai vagy egyetemi végzettségi szintként, avagy alapfokozatként vagy mesterfokozatként kéri az eljáró hatóság által elismerni.

Az Etv. a tanulmányok mérhetőségével kapcsolatban továbbra is a képzés években megadott időtartamát veszi figyelembe, jóllehet a kredit, illetve a tanulmányi eredmények, kompetenciák mint újabb eszközök is megjelenhetnének viszonyítási alapként. Mivel azonban az Európai Unió kötelező érvényű közösségi joganyaga, az Európai Parlament és a Tanács szakmai képesítések elismeréséről szóló 2005/36/EK irányelvének 11. cikke is a képzéseket években kifejezett tanulmányi idővel határozza meg, ezért szükséges, hogy az Etv.-ben is ily módon járjunk el. Az év fogalma a felsőoktatásban gyakorlatilag a tanévet jelenti, melynek tekintetében vannak ugyan országonként eltérések, mégis főszabályként a szeptember/októbertől június/júliusig terjedő időszakot jelenti a felsőoktatásban világszerte. Az Európai Felsőoktatási Térségben egyre szélesebb körben alkalmazott European Credit Transfer and Accumulation System (ECTS) szerint 60 ECTS kredit felel meg egy tanévnyi tanulmánynak. Az Etv. nem definiálja az év fogalmát, értelemszerűen azt tekinti egy évnek, ami az adott képzést folytató ország oktatási rendszere szerint annak minősül.

Az Etv. jelen módosítása lehetővé teszi, hogy a nem egyetemi szintű felsőoktatási intézményekben szerzett felsőfokú végzettségeket alapfokozatként lehessen elismerni. Korábban is voltak és jelenleg is vannak olyan felsőoktatási intézmények, amelyek ún. nem egyetemi szintű felsőoktatási intézménynek minősülnek. (A 2001. évi XCIX. törvénnyel kihirdetett, ún. Lisszaboni Elismerési Egyezmény értelmező jelentése az ilyen típusú intézmények között említi például a magyar főiskolát, a német Fachhochschulét vagy a holland hogescholét.) Az intézmény jogállása gyakran meghatározza az általa adományozott fokozat szintjét is, bár az elmúlt években történtek e téren változások, például a magyar főiskolákon is lehetővé vált már nem kizárólag csak főiskolai, hanem egyetemi végzettséget is szerezni. Az elismerésre vonatkozó hazai törvényi szabályozás megalkotásánál figyelemmel kell lenni arra is, hogy az Etv. rendelkezései jól alkalmazhatóak legyenek nem csak a közelmúltban, hanem az akár évtizedekkel ezelőtt megszerzett oklevelek elismerésére is.

-----STARTING---POINT---RESZLETES---

Az 1. §-hoz

A rendelkezés szövegpontosító rendelkezést tartalmaz az Ftv. 67. §-ában foglaltakkal összhangban, figyelemmel arra, hogy a „Doctor of Liberal Arts” fokozat művészeti képzésben szerezhető.

A 2-3. §-hoz

A módosító rendelkezés célja az Etv. végzettségi szint elismerésére vonatkozó rendelkezéseinek megfeleltetése az Ftv. rendelkezéseinek. E jogszabályhely összhangot teremt a magyar felsőoktatásnak a bolognai folyamattal összefüggésben megváltozott képzési rendszerével, valamint a magyar felsőoktatási intézményekben szerezhető fokozatokkal, azaz azzal, hogy a főiskolai és egyetemi végzettséget felváltotta az alapfokozat és a mesterfokozat.

Az Etv. a tanulmányok mérhetőségével kapcsolatban továbbra is a képzés években megadott időtartamát veszi figyelembe, jóllehet a kredit, illetve a tanulmányi eredmények, kompetenciák mint újabb eszközök is megjelenhetnének viszonyítási alapként. Mivel azonban az Európai Unió kötelező érvényű közösségi joganyaga, az Európai Parlament és a Tanács szakmai képesítések elismeréséről szóló 2005/36/EK irányelvének 11. cikke is a képzéseket években kifejezett tanulmányi idővel határozza meg, ezért szükséges, hogy az Etv. továbbra is években meghatározott tanulmányi időből induljon ki.

Az Etv. jelen módosítása lehetővé teszi, hogy a nem egyetemi szintű felsőoktatási intézményekben szerzett felsőfokú végzettségeket alapfokozatként lehessen elismerni. Korábban is voltak és jelenleg is vannak olyan felsőoktatási intézmények, amelyek ún. nem egyetemi szintű felsőoktatási intézménynek minősülnek. Az elismerésre vonatkozó szabályozás arra is figyelemmel van, hogy az Etv. rendelkezései jól alkalmazhatóak legyenek nem csak a közelmúltban, hanem az akár évtizedekkel ezelőtt megszerzett oklevelek elismerésére is.

A 4. §-hoz

Az ügyfélbarát rendelkezés az európai közösségi jog hatálya alá tartozó elismerés esetében - az Etv. 7. § (6) bekezdésében meghatározottakon túl - bővíti azon dokumentumok körét, amelyek hiteles másolatnak minősülnek.

Az 5. §-hoz

E jogszabályhely az 1-3. § módosításaival összefüggő szövegmódosításokat tartalmaz.

-----STARTING---POINT---VEGE---

A 6. §-hoz

Mivel a munkaerőpiacnak időre lesz szüksége az új fokozatok megismeréséhez, ezért az Etv. jelen módosítása értelmében lesz egy kétéves átmeneti időszak, amikor a külföldön szerzett oklevele elismerését kérő megjelölheti, hogy az oklevele által tanúsított végzettségi szintet főiskolai vagy egyetemi végzettségi szintként, avagy alapfokozatként vagy mesterfokozatként kéri az eljáró hatóság által elismerni. 2012. május 31-e után pedig az elismerési eljárásban csak alapfokozatként, illetve mesterfokozatként történő elismerés kérhető.

E jogszabályhely tartalmazza a hatályba léptető rendelkezést, valamint a módosításokhoz szorosan kapcsolódó, a törvényi koherenciát biztosító hatályon kívül helyező rendelkezéseket.