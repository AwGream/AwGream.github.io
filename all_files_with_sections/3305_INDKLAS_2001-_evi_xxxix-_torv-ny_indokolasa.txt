2001. évi XXXIX. törvény indokolása

a külföldiek beutazásáról és tartózkodásáról

-----STARTING---POINT---ALTALANOS--- 

A külföldiek beutazásáról, magyarországi tartózkodásáról és bevándorlásáról szóló 1993. évi LXXXIV. törvény (a továbbiakban: Idtv.) jogharmonizációs célú felülvizsgálata során nyilvánvalóvá vált, hogy a szükséges új szabályozás már meghaladja a törvénymódosítás kereteit, ezért az új idegenrendészeti törvény megalkotása nem kerülhető el. Jogharmonizációs kötelezettségünk az idegenrendészeti szabályozás területén az Európai Unió schengeni közösségi vívmányain túlmenően a záró rendelkezések között beiktatott közösségi normákra terjed ki.

1. A törvény tételesen felsorolja a beutazás feltételeit, amelyek között a schengeni közösségi normáknak megfelelően új elemként szerepel annak az előírása, hogy a külföldi beutazása nem veszélyeztetheti a közrendet vagy a nemzetbiztonságot, illetve az Európai Gazdasági Térségről szóló Szerződésben részes (a továbbiakban: EGT) tagállam nemzetközi kapcsolatait. A törvény az egyes feltételek teljesítése alól csak humanitárius okból, nemzeti érdekből, vagy nemzetközi szerződésben vállalt kötelezettség teljesítése céljából, továbbá meghatározott esetben az alap- vagy középfokú oktatási intézményben tanulók számára ad felmentési lehetőséget.

2. A vízumszabályozás körében - összhangban a közös határokon történő ellenőrzés fokozatos eltörléséről szóló, Schengenben, 1985. június 14-én létrejött Egyezmény végrehajtásáról szóló, Schengenben, 1990. június 19-én aláírt Egyezményben (a továbbiakban: Schengeni Végrehajtási Egyezmény) foglaltakkal - a beutazás és a tartózkodás céljától függően kiadható vízumok 4 típusát határozza meg, így: a repülőtéri tranzitvízumot („A” típusú vízum), az átutazó vízumot („B” típusú vízum), a rövid időtartamú beutazó vízumot („C” típusú vízum) és a tartózkodási vízumot („D” típusú vízum). Az „A”, „B” és „C” típusú vízum - tartalmát és kiadásának szabályait tekintve - a csatlakozást követően egységes schengeni vízumként kerül kiadásra, míg a „D” típusú vízum, amely a hosszabb távú, három hónapot meghaladó tartózkodást teszi lehetővé, a csatlakozás után kizárólag nemzeti vízumként fog funkcionálni. A „D” típusú vízum kibocsátására vonatkozóan a tagállamok nagyfokú szabadságot élveznek, kibocsátásakor azonban figyelembe kell venni a külső határok biztonságához fűződő uniós érdekeket. A szabályok kimunkálása során a tagállamok jellemző jogi megoldásait is figyelembe vettük.

A schengeni közösségi vívmányok alapján a jelenlegitől lényegesen eltérően szabályozza a törvény a vízum érvényességét. Az a rendelkezés, hogy a rövid időtartamú beutazó vízum („C” típusú vízum), amely 6 hónapon belül egyszeri vagy többszöri beutazásra és megszakítás nélküli tartózkodás esetén legfeljebb 90 napig, megszakítás esetén az első belépés időpontjától számított 6 hónapon belül, valamennyi beutazást figyelembe véve összesen 90 napig terjedő tartózkodásra jogosít, jelentős szigorításnak tekinthető a határainkon kívül élő magyarok szempontjából. A rendelkezés ugyanis egyformán fog érvényesülni a vízumkötelezett, illetve a vízummentes egyezmény hatálya alá tartozó külföldiekre. A schengeni előírás (Schengeni Végrehajtási Egyezmény 20. Cikkének 1. bekezdése) alkalmazása azt jelenti, hogy a vízummentesség alapján beutazó külföldi tartózkodását - 6 hónapon belül - 90 napra kell korlátozni. A magyar nemzetiségűeknek is megszűnik az a - jelenleg általános gyakorlatként ismert - lehetősége, hogy 30, illetve 90 naponkénti ki- és visszautazással gyakorlatilag folyamatosan, tartózkodási engedély nélkül éljenek az országban. Az új vízumszabályozás szigorát enyhíti - a magyar nemzetiségűek esetén is alkalmazható - schengeni normákban foglalt lehetőség, hogy a „C” típusú vízum többszöri beutazásra is kiadható, melynek érvényességi ideje egy év. Ez esetben a vízum hat havonként, kétszer, legfeljebb 90 napos tartózkodási lehetőséget biztosít. A törvény lehetővé teszi, hogy a Kormány rendeletben meghatározza azokat az okokat, amelyek esetén a vízum egy évet meghaladó, de legfeljebb öt év érvényességi idővel is kiadható.

A jelenleg érvényben lévő vízummentes utazást biztosító egyezményeink a fentiek szerinti időkorlátot nem tartalmazzák, szemben a tagállamoknak a Schengeni Végrehajtási Egyezmény hatályba lépését követően kötött hasonló tárgyú szerződéseivel. A korlátozó rendelkezés beépítése a törvénybe azt jelenti, hogy nem szükséges a megkötött egyezményeinket módosítani, mivel mindazon kérdésben, amelyről nemzetközi szerződés másként nem rendelkezik, a törvény előírásait kell alkalmazni. A szigorú norma alkalmazására jelenleg azonban még nincs kötelezettségünk, ezért a tervezet úgy rendelkezik, hogy e jogszabályhely csak a csatlakozás időpontjában lép majd hatályba.

Új eleme a vízumszabályoknak, hogy a külföldi számára a kiadott tartózkodási vízum, annak érvényességi idején belül - a tartózkodás céljától függően - 6 hónapig, illetve 1 évig terjedő időszakra, további külön engedély nélküli tartózkodási lehetőséget biztosít. A hatályos szabályozás szerint a külföldi jelenleg csak legfeljebb 90 napig tartózkodhat a vízum birtokában - külön engedély nélkül - az ország területén. Az új szabály nemcsak a külföldi számára előnyös, hanem egyszerűsíti az idegenrendészeti hatóság munkáját is.

3. A törvény jelentősen megváltoztatja a tartózkodási engedélyek jelenlegi szabályait. Az 1 évet meg nem haladó tartózkodásra kiadható ideiglenes tartózkodási engedély, illetve az 1 évet meghaladó tartózkodásra kiadható huzamos tartózkodási engedély és az állandó magyarországi tartózkodásra jogosító bevándorlási engedély helyett csak kétféle tartózkodási jogcímet határoz meg:

a) a tartózkodási engedélyt, amely legfeljebb 2 évre (kivételesen 4 évre) adható ki, de alkalmanként további 2 évvel meghosszabbítható, és

b) a letelepedési engedélyt, amely életvitelszerű, folyamatos és határozatlan idejű magyarországi tartózkodásra jogosít.

Az új, legfeljebb 2 évre kiadható tartózkodási engedély bevezetése lényegesen egyszerűbbé teszi mind a külföldi, mind a hatóság számára az eljárást. A joggyakorlatban gondot okoz ugyanis, hogy az ideiglenes, illetve a huzamos tartózkodási engedély kérelmek esetében - bár a külföldinek szinte azonos kritériumoknak kell mindkét engedély megszerzéséhez megfelelnie - indokolatlanul eltér az eljárás rendje, eltérőek a hatásköri szabályok és különböznek a jogorvoslati lehetőségek is. Az érvényességi idő maximálása egyben azt is eredményezi, hogy hosszabbítás esetén az idegenrendészeti hatóságnak ismételt ellenőrzési kötelezettsége van. A törvény szerint az ügyintézés határideje a jelenlegi 8 napról 15 napra változik, amelyet alapvetően az indokol, hogy a hatóságok számára a 8 nap nem elegendő a körültekintő vizsgálat lefolytatására, ezért az ügyek meghatározó többségében a határidő meghosszabbításának lehetőségével kellett élniük.

A törvény hiányt is pótol azzal, hogy meghatározza a tartózkodási engedély kiadására, illetve meghosszabbítására irányuló kérelem benyújtási határideje elmulasztásának jogkövetkezményét. Ha a külföldi a mulasztását kimenteni nem tudja, az engedély kiadását vagy meghosszabbítását a hatóság megtagadhatja. E rendelkezésnek a hiánya a tapasztalatok szerint a bírói joggyakorlatban is gondot okozott, és eltérő jogi megoldásokat eredményezett.

A törvény a bevándorlási engedély helyett bevezeti a letelepedési engedélyt. A letelepedési engedély nem csak elnevezésében tér el a bevándorlási engedélytől, hanem tartalmában is jelentős változást jelent. A bevándorlás fogalmát az Idtv. jelenleg - a nemzetközi gyakorlattól eltérően - igen leszűkített értelemben, azaz csak az e célból kiadott speciális engedélyre használja, így a közösségi normák és terminológiák átvétele érdekében is szükséges az elnevezés változtatása.

A hatályos Idtv.-nek nemzetközi összehasonlításban igen sajátos és szinte egyedülálló jogintézménye a bevándorlás. A tagállamok nemzeti szabályozása ugyan tartalmazza a hosszú távú - néhány tagállam esetében határidő nélküli - tartózkodás jogcímét, azonban nem találtunk arra vonatkozóan példát, hogy a tartózkodási jogcímhez olyan széles körű jogosultságok kapcsolódnának, mint a magyar bevándorlási engedélyhez. A bevándorolt külföldi függetlenül az állampolgárságától hazánkban szinte azonos jogokat élvez a magyar állampolgárral. Nyilvánvaló, hogy a hazai szabályozás elsősorban az áttelepedő - a kérelmezők mintegy 80%-át kitevő - határon túli magyarokra van tekintettel. Ezzel összefüggésben azonban fel kell hívni a figyelmet a következőkre. A magyar nemzetiségűek meghatározó többségének célja a magyar állampolgárság megszerzése. A magyar állampolgárságról szóló 1993. évi LV. törvény a magyar nemzetiségűek kedvezményes honosítását - egyéb feltételek mellett - akkor teszi lehetővé, ha a kérelmező legalább 1 év óta Magyarországon lakik. A hatályos lakcím-nyilvántartási szabályok értelmében bejelentett lakóhelye csak a bevándorolt külföldinek lehet. A tapasztalatok arra utalnak, hogy a magyar nemzetségűek esetében ugyanakkor igen nagy nehézséget jelent a hosszadalmas bevándorlási eljárás.

A letelepedési engedély - amelyhez a jövőben már nem kapcsolódnának széles körű, amúgy a magyar állampolgárokat megillető jogosítványok - megszerzése a magyar nemzetiségűek számára könnyebbé válhat. Az új megoldás esetén is mód nyílik a magyar állampolgárság kedvezményes megszerzésére, ugyanis a tervezet újra definiálja a lakóhely fogalmát, így a bevándorlási engedélyre vonatkozó szabályok megszűnése nem nehezíti meg a magyar származásúak honosítását. A letelepedett külföldi lakóhelye azonban nem azonos a magyar állampolgáréval, hiszen a letelepedett a lakóhelye bejelentésével nem kerül a személyi adat- és lakcím-nyilvántartás hatálya alá. A letelepedett külföldi lakóhelyét az idegenrendészeti nyilvántartás tartalmazza majd. Az eltérő szabályozást ebben az esetben is az indokolja, hogy a letelepedettnek sem a választójoggal kapcsolatban, sem a szociális ellátások tekintetében nem lesznek azonos jogai a magyar állampolgárokkal, de még a bevándoroltakkal sem. Természetesen a letelepedett részére egyes jogosultságokat - pl. alapfokú oktatás - az ágazati törvényekben biztosítani kell majd.

A törvény nem érinti a korábban kiadott bevándorlási engedélyhez kapcsolódó jogosultságokat, amelyek a külföldit az engedély visszavonásáig továbbra is megilletik. Indokolt azonban az, hogy a törvény azonos módon szabályozza a letelepedési, illetve a bevándorlási engedéllyel rendelkezők esetében a kiutasítást, az engedély visszavonását, és az érintett úti okmánnyal történő ellátását.

A törvény az általános, a hazainál szigorúbb uniós tagállami gyakorlatnak megfelelően 5 évi megszakítás nélküli jogszerű magyarországi tartózkodás után teszi lehetővé a letelepedési kérelem benyújtását. Emellett megköveteli a külfölditől azt is, hogy a tartózkodása életvitelszerű legyen. Ennek indoka az, hogy a tapasztalatok szerint a külföldiek egy része a bevándorlási engedélyt - amely az EU-tagállamok számára garancia a visszatérésre - eddig valamely nyugat-európai államban történő tartózkodási jogosultság megszerzése érdekében kérelmezte. Alátámasztani látszik ezt az a körülmény, hogy sok esetben a külföldiek a bevándoroltak részére rendszeresített személyazonosító igazolvány kiváltását követően elhagyják a Magyar Köztársaság területét, és külföldön vállalnak munkát, illetve folytatnak jövedelemszerző tevékenységet. Ezt az EU-tagállamok nemzeti szabályai általános jelleggel valamilyen módon szankcionálják. A törvény lehetővé teszi ezért a törvény hatályba lépése előtt kiadott bevándorlási engedély, illetve majd a letelepedési engedély visszavonását, ha a külföldi az ország területét életvitelszerű tartózkodás céljából elhagyta, külföldön rendszeresen vagy tartósan munkát vállalt. A letelepedési kérelem benyújtását megelőző „várakozási idő” megemelése nem érinti a magyar nemzetiségű, illetve alapvetően a családegyesítés céljából Magyarországon letelepedni szándékozó kérelmezőket.

A bevándorlási engedély megszerzésének lehetősége a törvény hatálybalépésének napján megszűnik. Ez nem érinti a törvény hatályba lépése előtt kiadott bevándorlási engedélyek érvényességét, az ahhoz kapcsolódó jogok és kötelezettségek összességét. A folyamatban lévő ügyekben követendő eljárás az, hogy a kérelmező írásban, letelepedési engedély iránti kérelemként tarthatja fenn a korábbi bevándorlási kérelmet.

A törvény összhangban a nemzeti családegyesítési politikák harmonizálása tárgyában, az Ad hoc Bevándorlási Csoport 1993. június 1-jén hozott határozatában foglaltakkal, további rendelkezésekkel egészül ki a családi együttélés jogának biztosítása érdekében. Ugyanakkor biztosítja azt is, hogy a kedvezményes lehetőség ne szolgáljon eszközül a szabálytalan letelepedéshez. A rendelkezés e tekintetben figyelembe veszi a Tanács 1997. december 4-i, az érdekházasságok ellen alkalmazható intézkedésekről szóló határozatában foglaltakat.

4. A törvény új elemmel bővíti a tartózkodásra jogosító engedélyek körét. Az ideiglenes tartózkodásra jogosító igazolás kiadásának szabályait jelenleg az Idtv. végrehajtási rendelete határozza meg. Tekintettel arra, hogy ez a szabályozási kör alapvetően érinti a külföldi jogait, indokolt az erre vonatkozó, a hatályosnál bővebb és részletesebb szabályozás beemelése a törvénybe.

5. A külföldiekre vonatkozó rendészeti szabályok megváltoztatásának és kiegészítésének indoka alapvetően az, hogy összhangban a Tanács 1999. december 22-i, az illegális bevándorlás és illegális munkavállalás elleni harc eszközeinek harmonizálására és az ellenőrzési módszerek javítására kiadott ajánlásában foglaltakkal, valamint az illegális migráció fékezésére irányuló közösségi elvárásokra és nemzeti érdekeinkre is figyelemmel, a szabályozást olyan módon kell kialakítani, amely a leghatékonyabb, leggyorsabb, így az ország számára leggazdaságosabb módszerek és eszközök alkalmazását teszi lehetővé.

E rendelkezéssel függ össze, hogy a törvény átemeli a menedékjogi szabályozásból a befogadott jogintézményét, és az emberi jogainak védelme miatt hazájába vissza nem küldhető külföldiek körét egységesen az idegenrendészeti szabályozás körében kezeli.

Az érintett külföldiek (befogadottak) formális elismerésére nem kerül sor, tehát a törvény sajátos jogállást nem teremt, ugyanakkor biztosítja az ország elhagyására vonatkozó kötelezettség körében a védelmet a külföldi számára az olyan országba történő visszaküldéssel szemben, ahol emberi jogainak védelme nem biztosított. A befogadottak a törvény szerint - hasonlóan egyes tagállamok jogi megoldásához - humanitárius célú tartózkodási engedélyt kapnának, az ellátásukra és támogatásukra vonatkozó szabályokat a Kormány rendeletben fogja megállapítani. A befogadott a külföldiekre vonatkozó általános szabályok szerint vállalhat munkát.

Az állampolgári jogok országgyűlési biztosának ajánlására tekintettel a törvény új rendelkezéseket tartalmaz a légi úton érkező, a beutazás feltételeivel nem rendelkező külföldivel szembeni eljárásra, a külföldi kötelezettségére, a vele szemben alkalmazható szabadság-korlátozás lehetőségére vonatkozóan.

Módosítja a személyazonosságát és a magyarországi tartózkodás jogszerűségét igazolni nem tudó külföldi előállítására vonatkozó szabályokat, meghatározza, hogy az előállítás időtartama a 12 órát nem haladhatja meg.

A törvény új fogalmat ad a non-refoulement szabályai körében, amelynek lényege az, hogy a külföldit visszairányítani, visszautasítani vagy kiutasítani csak olyan országba lehet, amelyben emberi jogainak védelme biztosított.

Új jogintézményként vezeti be a törvény a visszautasítást, amelyet a határőrség rendelhet el azzal a külföldivel szemben, akinek az esetében visszafogadási egyezmény alkalmazásának van helye.

Változnak az idegenrendészeti őrizet elrendelésének, valamint a kötelező tartózkodási hely kijelölésének a szabályai is, amellyel a személyes szabadság korlátozása a jelenleginél lényegesen differenciáltabbá válik, időtartama rövidül és az intézkedés végrehajtásához szükséges minimumra korlátozódik. (A személyes szabadság korlátozásának 18 hónapos időtartamát illette az Európai Bizottság a legsúlyosabb kritikával.)

Bevezetésre kerül a maximálisan 30 napra elrendelhető visszautasítási őrizet és a kiutasítást előkészítő őrizet.

Ezzel összefüggésben megváltozik a közösségi szállások szerepe, amelyek a jövőben olyan külföldiek számára szolgálnak kötelező tartózkodási helyként, akiknek az esetében az idegenrendészeti intézkedések végrehajtására csak hosszú időn belül kerülhet sor vagy valamely okból a végrehajtás egyáltalán nem lehetséges, és akiknek az esetében nem indokolt a szálláshelyről történő eltávozás szigorú korlátozása.

A törvény a felelősségi szabályok körében is kiegészül a korábbiakhoz képest, és az illegálisan tartózkodó külföldit engedély nélkül foglalkoztató munkáltatót kötelezi a kiutaztatási költségek megtérítésére. A törvény a munkáltatóval szemben lehetővé teszi a közrendvédelmi bírság kiszabását is.

A törvény a légi jármű üzemben tartójára vonatkozó felelősségi szabályok alkalmazását kiterjeszti a menetrend szerint közlekedő közúti személyszállító jármű és a vízi jármű üzemben tartójára is.

6. A törvény az adatkezelésre vonatkozó szabályok körében alapvetően csak pontosító rendelkezéseket tartalmaz, új elemként megteremti a vízum kérelmekre vonatkozó központi nyilvántartás létrehozásának a jogi feltételeit, valamint törvényi szintre emeli a meghívók, valamint az úti okmány elvesztését bejelentő személyek adatainak a kezelését.

7. A törvény önálló szabályozást tartalmaz az EGT polgárainak beutazása és tartózkodása tekintetében. Az Európai Unió Alapító Szerződésének 18. (régi 8a) Cikkének (1) bekezdése kimondja, hogy „az Unió minden állampolgárának joga van arra, hogy a tagállamok területén szabadon mozogjon és tartózkodjon, az Európai Unió Alapító Szerződésében meghatározott korlátozások és feltételek, valamint az azok végrehajtására hozott rendelkezések fenntartásával. A személyek szabad mozgásának [39. (régi 48.) Cikk] egyik alapvető eleme, hogy a dolgozók a Közösségen belül szabadon mozoghatnak - a közrend, a közbiztonság és a közegészség által meghatározott korlátozások fenntartásával - abból a célból, hogy állásajánlatra jelentkezzenek és ebből a célból a tagállam területére szabadon belépjenek és ott munkát vállaljanak, illetőleg, hogy a foglalkoztatás megszűnése után - meghatározott feltételek fennállása esetén - a tagállamban maradhatnak. Végezetül a letelepedés joga alapján [44. (volt 54.) cikk d) pontja] az eredetileg munkavállalóként a tagállamban tartózkodó Uniós állampolgárok a tagállamban maradhatnak, ha ott vállalkozói tevékenységet folytatnak. Ezeknek az alapelveknek a végrehajtására vonatkozó részletes szabályokat tartalmazza az Európai Tanács 90/364/EGK irányelve a tartózkodás jogáról, a 90/365/EGK irányelve azon munkavállalók és egyéni vállalkozók tartózkodási jogáról, akik megszüntették foglalkozási tevékenységüket, valamint a 93/96/EGK irányelv a diákok tartózkodási jogáról. Ezek az irányelvek határozzák meg, hogy az egyes kategóriákba tartozó személyek és azok családtagjai milyen feltételekkel és milyen időtartamig telepedhetnek le a tagállamokban.

Az Európai Unió Alapító Szerződése lehetővé teszi, hogy a tagállamok a közrend, a közbiztonság és a közegészség védelmére tekintettel a 64/221/EGK irányelvben lefektetett feltételek figyelembe vételével és eljárási szabályok mentén korlátozzák a letelepedési jogot. Kimondja azonban az irányelv, hogy egy bűncselekmény miatti elítélés önmagában nem alapozhatja meg e korlátozást. Tételesen felsorolja továbbá azokat a betegségeket és egyéb egészségkárosodásokat, amelyek alapot adnak korlátozásra. E rendelkezéseket - a végrehajtási rendelet szintjén - be kell építeni a hazai szabályozásba, azzal azonban, hogy az irányelvben foglaltaktól nem lehet eltérni.

A tartózkodás joga egyéb területekre is kihatással jár, illetőleg összefüggésben van.

a) Az egyik ilyen terület az Unió állampolgárainak választójoga, amelynek gyakorlását a tagállamoknak biztosítaniuk kell egyrészt az önkormányzati választásokon, másrészt az európai parlamenti választásokon. A jog gyakorlásának egyik alapvető feltétele a választók nyilvántartásába történő felvétel;

b) a hivatkozott közösségi szabályok több, más ágazat szabályozási körébe tartozó (pl: munkajogi jellegű) követelményt is tartalmaznak. Figyelmet érdemlő követelmény e területen az, hogy az Unió állampolgára harmadik állambeli hozzátartozójának is munkavállalási és vállalkozási lehetőséget kell biztosítani a tagállam területén.

8. A módosításhoz olyan egyéb törvények módosítása kapcsolódik, amelyek a hatályos jogból már eddig is indokolatlanul hiányoztak vagy a jogbiztonság követelményének megfelelően pontosítást igényeltek. Ezek közül kiemelendő pl. az a szabály, amely a büntetőeljárásról szóló törvény módosításával lehetővé teszi a külföldi úti okmányának elvételét, vagy az a rendelkezés, amely az őrizetben lévő külföldi jogait és kötelezettségeit egyértelműen meghatározza.

9. A törvény új idegenrendészeti szervezeti rendszer kialakításáról rendelkezik.

Figyelembe véve a közigazgatás továbbfejlesztésére, továbbá a rendvédelmi szervek profiltisztítására vonatkozó célkitűzéseket is, a migrációval kapcsolatos feladatrendszerek szervezeti közelítése első lépcsőben - az Idtv.-nek, valamint a határőrizetről és a Határőrségről szóló 1997. évi XXXII. törvénynek a szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló 1999. évi LXXV. törvénnyel végrehajtott módosítása következtében - a BM Bevándorlási és Állampolgársági Hivatal (a továbbiakban: BM BÁH) 2000. január 1-jei létrehozásával központi szinten megvalósult. Területi és helyi szinten a migrációval foglalkozó szervek rendszere azonban továbbra is széttagolt. A kormányzati migrációs politika hatékonyabb megvalósítása és ezzel összefüggésben az Európai Unió követelményrendszerének történő eredményesebb megfelelés érdekében is célszerű az egységes struktúra irányába ható szervezeti korszerűsítés folytatása.

A menekültügyi, valamint az idegenrendészeti hatósági feladatok nem azonos súllyal, és nem azonos nagyságrenddel jelentkeznek az ország különböző területein, ezért figyelemmel a közigazgatás továbbfejlesztéséről szóló 1052/1999. (V. 21.) Korm. határozatban foglaltakra, a BM BÁH területi szerveit indokolt kialakítani a fővárosban és hét régióban.

A régiók területén az ügyfélszolgálati kirendeltségek működtetésével elkerülhető a külföldiek nagyobb távolságú kényszerű utazása, megelőzhető az ügyfelek régióközpontokba történő koncentrálódása és tömeges sorban állása. Az ügyfélfogadással foglalkozók és a hatósági döntéshozók ily módon történő fizikai elkülönítése, az ügyintézési folyamatok szétválasztása - amely jellemzi az EU-tagállamok többségének a gyakorlatát - a korrupció megelőzését is hatékonyan szolgálhatja.

Ennek megfelelően a törvény a BM BÁH regionális központjainak hatáskörébe utalja mindazon idegenrendészeti feladatok ellátását, amelyek jelenleg a hatályos szabályozás szerint a megyei rendőr-főkapitányságok hatáskörébe tartoznak, illetve azokat a jelenleg a Határőrség hatáskörébe tartozó idegenrendészeti feladatokat is, amelyek nem függnek össze közvetlenül az államhatáron megjelenő jogellenes cselekményekkel. Ez azzal az előnnyel jár, hogy további hatósági feladatok kerülnek át a „civil” igazgatási szférába, másfelől pedig mindkét rendvédelmi szerv a vonatkozó törvényekben megfogalmazott alapvető feladataik ellátásához szükséges módszerek, eljárások és tevékenységi formák (megelőzés, ellenőrzés, felderítés, bűnüldözés) feltételeinek EU-konform kialakítására, a más érintett hatóságokkal összehangolt hatékony alkalmazására koncentrálhatja a kapacitását, mind az államhatár (mindenekelőtt a leendő külső határok), mind a közbiztonság és a belső rend védelme érdekében.

A törvény megszünteti a közigazgatási hivatalok idegenrendészeti hatáskörét. Ennek indoka az, hogy a bevándorlási engedélyt felváltja a letelepedési engedély, amely szorosan kapcsolódik a vízumhoz és a tartózkodási engedélyhez, így nem célszerű semmiképpen a különféle tartózkodási jogcímek szétválasztása. Miután a törvény azonos módon tartalmazza a bevándorlási, illetve a letelepedési engedéllyel rendelkezők kiutasítását, az engedély visszavonását, illetve részükre az úti okmány kiadását, nem célszerű e tekintetben sem a hatáskörök megkettőzése.

Mindezek alátámasztják annak indokoltságát, hogy a letelepedési kérelmekkel, illetve a bevándorlási engedéllyel rendelkezőkkel kapcsolatos feladatokat a jövőben a BM BÁH regionális szerve lássa el, egységben a többi, kapcsolódó idegenrendészeti feladattal együtt. A közbiztonsági kérdésekhez szorosan kapcsolódó idegenrendészeti és menekültügyi feladatok ugyanis speciális jellegűek. Egyszerre hordozzák az általános államigazgatási ügyintézés jegyeit, ugyanakkor a külföldiek ellenőrzése, a személyes szabadság korlátozása, de mindenekelőtt maga az ügyféli kör az általános követelményektől eltérő szakértelmet kíván. Emellett az egyes ügyintézések megkövetelik a szoros együttműködést a rendvédelmi szervekkel is.

Mindezen követelményeknek - mint azt a bevándorlási ügyintézés tapasztalatai is tükrözik - a közigazgatási hivatalok nem, vagy csak aránytalan nehézségek árán tudnának megfelelni. Egyébként is célszerűtlen a közigazgatási hivatalokat elsőfokú hatósági jogkörökkel terhelni.

Emellett figyelemmel kellett lenni az Európai Unió tagállamainak gyakorlatára, így különösen a svéd, a dán és a holland példára, ahol hasonló szervezeti megoldás érvényesül, azaz egységes szervezeti rendszerben, egymás mellett működnek az idegenrendészeti, a menekültügyi, illetőleg az állampolgársági feladatokat ellátó szervezeti egységek, továbbá a területi szervezeti tagozódás is közelít a tervezett magyar struktúrához. Az Európai Unió szakértői jelezték, hogy más tagállamokban is (pl. Németországban) hasonló módon keresik az új lehetőségeket a koordináltabb szervezeti együttműködéshez, a migrációs trendek alakulására tekintettel.

-----STARTING---POINT---RESZLETES---

I. Fejezet

Általános rendelkezések

Az 1-3. §-hoz

1. Az általános rendelkezések a törvény szabályozási tárgykörét, az idegenrendészeti ügyben eljáró hatóságokat, valamint a törvényben foglalt speciális szabályok alkalmazásához elengedhetetlenül szükséges alapelveket, valamint az értelmező rendelkezéseket foglalják magukba.

2. A törvény tárgyi hatálya az idegenrendészeti ügyekre terjed ki, amely magában foglalja a külföldiek beutazására, magyarországi tartózkodására irányuló engedély iránti kérelmekkel, az itt tartózkodók jogaival és kötelezettségeivel kapcsolatos ügyeket, valamint a törvény szabályait megszegő vagy más jogsértést elkövető, a közrendre veszélyt jelentő külföldiekre vonatkozó hatósági intézkedéseket, eljárásokat és szankciórendszereket.

3. A törvény személyi hatálya kiterjed a külföldiekre - beleértve a hontalanokat is -, mely kategórián belül különbséget tesz az Európai Gazdasági Térségről szóló Egyezményben részes tagállam állampolgárai és családtagjaik, valamint az Észak-atlanti Szerződés tagállamai közötti, fegyveres erőik jogállásáról szóló, 1951. június 19-én, Londonban kelt Megállapodás hatálya alá tartozó polgári állomány tagjai és a hozzátartozók (a továbbiakban: polgári állomány) vonatkozásában, továbbá az idegenrendészeti ügyekben érintett magyar állampolgárokra, valamint külföldi és hazai szervezetekre.

A törvénynek a hatályos Idtv.-hez képest lényeges új eleme, hogy hatálya alá vonja a külön törvény szerint a menekültügyi hatóság által elismert menekültek és menedékesek kivételével a menedékjogi eljárásban érintett kérelmezőket és az ideiglenes védelemben részesített külföldieket (befogadottakat), továbbá a letelepedési engedély iránti kérelmet benyújtott külföldit is.

A törvény alkalmazása szempontjából külföldinek kell tekinteni azt a magyar állampolgárt, aki egyidejűleg más államnak az állampolgárságával is rendelkezik és Magyarországon nincs bejelentett lakóhelye, továbbá beutazása és tartózkodása során személyazonosságának igazolására külföldi állam által kiállított érvényes úti okmányát használja fel. A magyar állampolgárság igazolása esetén főszabályként az idegenrendészeti eljárást meg kell szüntetni, kivéve, ha a külföldiek úti okmányának elvételére vonatkozó szabályok alkalmazása válik szükségessé. A kivétel megfogalmazását az indokolja, hogy eddig a jogsértő cselekményt elkövető személlyel szemben a büntető eljárást folytató szerv, vagy a szabálysértési hatóság a hatályos útlevél-jogszabályok alapján csak a magyar úti okmány elvételére tudott intézkedni. Az érintett viszont külföldi úti okmánya birtokában elhagyhatta a Magyar Köztársaság területét, megnehezítve vagy lehetetlenné téve ezzel a büntető vagy szabálysértési eljárás lefolytatását.

4. A törvény az eddigiektől eltérő módon lényegesen szűkebb szervezeti körben határozza meg az idegenrendészeti ügyekben eljáró hatóságokat. Idegenrendészeti hatósági jogkörrel ruházza fel a központi idegenrendészeti szervet, a BM Bevándorlási és Állampolgársági Hivatalt, valamint annak területi szerveit, a Határőrség idegenrendészeti szerveit, továbbá a vízumkiadásra feljogosított külképviseletet és a Külügyminisztériumot. A törvény csak közreműködői jogokat biztosít a Rendőrség, a Vám- és Pénzügyőrség számára és teljesen megszünteti a közigazgatási hivatalok idegenrendészeti hatáskörét.

5. A törvény az általános rendelkezések körében - összhangban a közösségi jog által alkalmazott fogalmakkal - meghatározza azokat a definíciókat, amelyek az egyes rendelkezések alkalmazása során az egységes értelmezést biztosítják.

6. A törvény a bevezető rendelkezésekben is nyomatékot kíván adni azon alkotmányos alapelveknek, amelyek biztosítják a törvényesen az ország területén tartózkodó külföldi számára a szabad mozgás, a tartózkodási hely szabad megválasztásának és az utazásnak a jogát, melyek korlátozása csak a törvény keretei között lehetséges. Fontos garanciális rendelkezése a törvénynek az, hogy az eljáró hatóság köteles a külföldit a jogairól és kötelezettségeiről, jogai érvényesítésének módjáról és lehetőségeiről az általa értett nyelven tájékoztatni.

II. Fejezet

A beutazás és a tartózkodás szabályai

A 4. §-hoz

A törvény összhangban a közös határokon történő ellenőrzés fokozatos eltörléséről szóló, Schengenben, 1985. június 14-én létrejött Megállapodás végrehajtásáról szóló, Schengenben 1990. június 19-én aláírt Egyezmény (a továbbiakban: Schengeni Végrehajtási Egyezmény) 5. Cikkében foglaltakkal, taxatíve felsorolja azokat a feltételeket, amelyeket a külföldinek a beutazás és tartózkodás engedélyezése érdekében teljesítenie kell. E feltételek teljesítése nemcsak a Magyar Köztársaság területére történő belépésnek és az itt-tartózkodásnak, hanem a csatlakozást követően a külső határok átlépésének és a szerződő felek területén való tartózkodásnak is alapkövetelménye.

Csak a csatlakozást követően kell azonban alkalmazni azt a szabályt, amely a beutazás engedélyezéséhez feltételül szabja, hogy a külföldi beutazása ne veszélyeztesse a közbiztonságot vagy nemzetbiztonságot, illetőleg az EGT valamely tagállamának nemzetközi kapcsolatait (Schengeni Végrehajtási Egyezmény 5. Cikk 1. bekezdés).

Valamely feltétel hiányában a beutazás csak akkor engedélyezhető, ha azt humanitárius ok (pl. olyan körülmény, amely a külföldit menekülésre készteti, nemzeti érdek vagy nemzetközi szerződésben vállalt kötelezettség teljesítése) indokolja. Tekintettel arra, hogy ilyen ok fennállása esetén a beléptetés engedélyezése egy meghatározott állam mérlegelésén alapul - a Schengeni Végrehajtási Egyezmény 5. Cikk 2. pontja alapján -, a belépést és a tartózkodást az engedélyt kiadó állam, jelen esetben a Magyar Köztársaság területére kell korlátozni.

A jelenlegi gyakorlattól alapvető eltérést fog eredményezni a törvény 4. § (4) bekezdésében foglalt rendelkezés, amely szerint a vízum nélkül beutazó külföldiek az első belépés időpontjától számított hat hónap alatt legfeljebb kilencven napig tartózkodhatnak külön engedély nélkül az ország területén, amennyiben rendelkeznek a tartózkodáshoz szükséges egyéb feltételekkel is. Ezzel ugyanis a csatlakozást követően, összhangban a Schengeni Végrehajtási Egyezmény 20. Cikk 1. pontjában foglaltakkal, megszűnik a vízummentesen beutazó külföldiek esetében az a lehetőség, hogy harminc, illetve kilencven naponkénti ki- és visszautazással évekig tartózkodjanak az országban anélkül, hogy ehhez az idegenrendészeti hatóságtól tartózkodási engedélyt kérnének.

A törvény 4. § (5) bekezdése a Tanács 1994. november 30-ai döntésének megfelelően szabályozza az iskolai kirándulás keretében, tanulócsoport tagjaként utazó iskolai tanulók - az általános szabályokhoz képest eltérő -beutazásának lehetőségét. A kedvezményes feltételek melletti utazás joga azonban csak olyan harmadik országbeli tanulóra terjed ki, aki jogszerűen tartózkodik valamely EGT tagállam területén. A törvény ezen rendelkezésének alkalmazására azonban csak a csatlakozást követően kerülhet sor.

A törvény felsorolja azokat a rendkívüli eseteket, amelyek bekövetkezésekor a belügyminiszter akár valamennyi beutazási feltétel teljesítése alól felmentést adhat.

Az 5-6. §-hoz

1. A törvény a beutazáshoz és tartózkodáshoz szükséges egyik feltételként határozza meg - összhangban a Schengeni Végrehajtási Egyezmény 5. Cikk 1. pont c) alpontjában foglaltakkal - az olyan anyagi fedezet meglétét, amely biztosítja a külföldi számára a tartózkodási célnak megfelelő létfenntartási körülményeket, beleértve az egészségügyi ellátást is, valamint a származási országba vagy olyan más államba történő visszautazás feltételeit, amelybe a külföldi belépési jogosultsággal rendelkezik.

2. A törvény felsorolja az anyagi fedezet megléte igazolásának lehetséges módozatait, amelyek közül külön is kitér az érvényes meghívólevéllel történő igazolás kérdésére. A 6. § részletesen szabályozza a meghívó fél - amely nem csak magyar és meghatározott tartózkodási jogosultsággal rendelkező külföldi természetes személy, hanem magyar vagy Magyarországon székhellyel rendelkező külföldi jogi személy is lehet - kötelezettségeit és anyagi helytállását. A meghívásra irányuló nyilatkozat jogi súlyát megnöveli az idegenrendészeti hatósági hozzájárulás szükségessége mellett annak rögzítése, hogy a külföldi megfelelő ellátásáért és kiutazása költségeinek biztosításáért a meghívót polgári peres úton érvényesíthető kötelezettség terheli.

A törvény a meghívólevélre kötelező formanyomtatvány alkalmazását írja elő. A csatlakozást követően azonban meghívás csak a schengeni acquis elemét képező harmonizált formanyomtatványon eszközölhető [SCH/Com-ex (98) 57].

III. Fejezet

A beutazásra és tartózkodásra jogosító engedélyek

A 7. §-hoz

A törvény a beutazási és tartózkodási engedélyek között nevesíti a vízumot, a tartózkodási engedélyt, a letelepedési engedélyt, valamint a hatályos idegenrendészeti törvény szabályai szerint korábban kiadott bevándorlási engedélyt. Csak tartózkodásra jogosító engedélyként határozza meg az ideiglenes tartózkodásra jogosító igazolást.

A csatlakozást követően azonban a külföldi nemcsak a magyar hatóságok által kiadott valamely beutazásra és tartózkodásra jogosító engedély birtokában léphet be és tartózkodhat a Magyar Köztársaság területén, hanem más EGT tagállam illetékes hatósága által kiadott engedély alapján is.

Vízum

A 8-12. §-hoz

A törvény - összhangban a Schengeni Végrehajtási Egyezmény 3. Fejezete 9-18. Cikkében foglaltakkal - a beutazás és a tartózkodás céljától függően kiadható vízumok négy típusát határozza meg, jelentősen átalakítva ezzel a hatályos törvény vonatkozó szabályait. A repülőtéri tranzitvízum („A” típusú vízum), az átutazó vízum („B” típusú vízum), és a rövid időtartamú beutazó vízum („C” típusú vízum) a csatlakozást követően egységes schengeni vízummá válik, míg a hosszú távú, kilencven napot meghaladó tartózkodásra jogosító ún. tartózkodási vízum („D” típusú vízum) olyan vízum lesz, amelynek kiadása során alapvetően a nemzeti jogszabályok és nem a tagállamokra nézve kötelező érvényű közösségi rendelkezések érvényesülnek azzal a megkötéssel, hogy a vízum kiadása ez esetben sem sértheti a külső határok biztonságához fűződő közösségi érdekeket.

A Schengeni Végrehajtási Egyezmény 11. Cikk 1. a) alpontjában foglaltaknak megfelelően a rövid időtartamú beutazó vízum („C” típusú vízum), hat hónapon belül egyszeri, vagy többszöri beutazásra és megszakítás nélküli tartózkodás esetén legfeljebb kilencven napig, megszakítás esetén az első belépés időpontjától számított hat hónapon belül, valamennyi beutazást figyelembe véve összesen kilencven napig terjedő tartózkodásra jogosít. A rendelkezés, figyelemmel a Schengeni Végrehajtási Egyezmény 20. Cikkében foglaltakra, egyformán fog érvényesülni a vízumkötelezett, illetve a vízummentes egyezmény hatálya alá tartozó külföldiekre.

A többszöri belépésre jogosító „A”, „B” és „C” típusú vízumok legfeljebb egy évig érvényesek. A törvény lehetővé teszi, hogy a Kormány rendeletben meghatározza azokat az okokat, amelyek esetén a vízum érvényessége egy évet meghaladó, de legfeljebb öt év érvényességi idővel is kiadható.

A törvény összhangban a Schengeni Végrehajtási Egyezmény 10. Cikk 3. pontjában, a 11. Cikk 2. pontjában, a 14. Cikk 1. pontjában, valamint a 16. Cikkében megfogalmazottakkal, úgy rendelkezik, hogy a vízumot területi korlátozással is ki lehet adni. Területileg korlátozott vízum kiadásának szabályait a Végrehajtó Bizottság SCH/Com-ex (95) decl 4 számú nyilatkozata tartalmazza. A területileg korlátozott vízum kiadására humanitárius okokból, nemzeti érdek, illetve nemzetközi kötelezettségvállalás alapján kerülhet sor, amikor a kérelmező nem teljesíti a Schengeni Végrehajtási Egyezményben meghatározott feltételeket vagy rendkívül indokolt esetben, a három hónapos tartózkodásra jogosító vízum hat hónapos érvényességi idején belül, új vízum kiadását kéri. A területi korlátozással kiadott vízum intézményét csak a csatlakozást követően lehet alkalmazni.

A vízum kiadásának megtagadásáról az államigazgatási eljárás általános szabályai szerint határozatot kell hozni, amely ellen nincs helye jogorvoslatnak.

Új eleme a vízumszabályoknak, hogy a külföldi számára a kiadott tartózkodási „D” vízum (Schengeni Végrehajtási Egyezmény 18. Cikk), annak érvényességi idején belül - a tartózkodás céljától függően - legfeljebb 1 évig terjedő időszakra, további külön engedély nélküli tartózkodási lehetőséget biztosít.

Az egy éves tartózkodási lehetőség alól a törvény két kivételt állapít meg. A szezonális munkavállaló külföldi részére kiadott tartózkodási vízum egy éven belül legfeljebb hat hónapig, a humanitárius okból kibocsátott tartózkodási vízum pedig legfeljebb hat hónapig terjedő tartózkodásra jogosít.

A törvény a Végrehajtó Bizottság 16. SCH/Com-ex (93) 24 számú határozatában foglaltakkal összhangban rendelkezik a kiadott vízum érvénytelenítéséről, megsemmisítéséről. A csatlakozást követően az érvénytelen vízum megsemmisítéséről értesíteni kell a vízumot kibocsátó állam illetékes hatóságát.

A korábbi szabályozáshoz hasonlóan a vízumkérelmet az előírt formanyomtatványon, fő szabályként a külföldi állandó vagy szokásos tartózkodási helye szerint illetékes magyar külképviseleten, személyesen kell benyújtani. Ezen rendelkezés összhangban van a Schengeni Végrehajtási Egyezmény 12. Cikkében foglaltakkal.

A törvény - figyelemmel a harmadik országok állampolgárainak egyéni vállalkozási tevékenység végzése céljából a tagállamok területére történő beléptetésének korlátozásáról szóló, a Tanács 1994. november 30-i határozatában foglaltakra - kiemeli, hogy a külföldiek önálló vállalkozóként történő gazdasági célú letelepedésről szóló törvény hatálya alá nem tartozó külföldi részére tartózkodási vízum iránti kérelem akkor teljesíthető, ha a jövedelemszerző tevékenysége a Magyar Köztársaság számára gazdasági haszonnal jár, vagy tudományos, illetőleg kulturális értéket képvisel.

A tartózkodási engedély

A 13-17. §-hoz

A törvény jelentősen megváltoztatja a tartózkodási engedélyek jelenleg hatályos szabályait. Az egy évet meg nem haladó tartózkodásra kiadható ideiglenes tartózkodási engedély, illetve az egy évet meghaladó tartózkodásra kiadható huzamos tartózkodási engedély és az állandó magyarországi tartózkodásra jogosító bevándorlási engedély helyett csak kétféle tartózkodási jogcímet - tartózkodási engedély, letelepedési engedély - határoz meg.

A tartózkodási engedély, amelyet az érvényes tartózkodási vízummal Magyarországon tartózkodó külföldi kérelmezhet a tartózkodási idő meghosszabbítása céljából, legfeljebb két évre adható ki, és alkalmanként további két évvel meghosszabbítható. A törvény a Tanács 1993. október 29-i 93/96/EGK irányelvével összhangban - 2. Cikk 1. pont - szabályozza a felsőfokú tanulmányokat folytató, valamint szakmai továbbképzésben vagy szakmai gyakorlaton részt vevő külföldiek tartózkodásának szabályait, amely szerint a tartózkodási engedély érvényességi ideje az egy évet nem haladhatja meg, és az alkalmanként egy évvel meghosszabbítható.

A törvény szerint az idegenrendészeti hatóság a munkavégzés vagy más jövedelemszerző tevékenység céljából kérelmezett tartózkodási engedélyt első alkalommal négy évre adhatja ki, amely az érvényességi idő lejártát követően az általános szabályok szerint alkalmanként további két évvel meghosszabbítható.

A törvény a családi együttélés biztosítása érdekében figyelemmel a Tanács 1990. június 28-i (90/364/EGK) Irányelvében foglaltakra - 1. Cikk 2. pont - szabályozza a tartózkodási jog jogosultja családtagjának tartózkodási szabályait. Új eleme a szabályozásnak, hogy a tartózkodási engedéllyel rendelkező külföldiek Magyarországon született gyermeke részére a tartózkodási engedély a jogszabályi feltételek vizsgálata nélkül kerül kiadásra.

A törvény szerint - eltérően a hatályos törvényi rendelkezésektől - a feltételek hiányában is adható tartózkodási engedély a befogadottnak, és azoknak a külföldieknek, akik menekültkénti vagy menedékeskénti elismerésüket kérték. Ezzel - hasonlóan a tagállamok jogi megoldásához - egységessé válik a különböző okból és jogcímen az ország területén tartózkodó külföldiek okmányokkal történő ellátása, amely alól csak az elismert menekültek és a menedékesek képeznek kivételt, tekintettel arra, hogy részükre az okmányt a külön törvény alapján továbbra is a menekültügyi hatóság állítja ki. Ugyancsak humanitárius tartózkodási engedélyt lehet kiadni a bűncselekmény felderítése érdekében a hatóságokkal hathatósan együttműködő külföldieknek.

A jelentős nemzetbiztonsági vagy bűnüldözési érdekből kiadásra kerülő humanitárius tartózkodási engedély szabályai tekintetében a törvény figyelembe vette a 2000. december 14-én Palermóban a Magyar Köztársaság nevében aláírásra került, az ENSZ nemzetközi szervezett bűnözés elleni Egyezményének az emberkereskedelem, különösen a nők és gyermekek kereskedelme megelőzéséről, visszaszorításáról és büntetéséről szóló kiegészítő Jegyzőkönyve 7. Cikkében foglaltakat is.

Tartózkodási engedélyt kap a hontalan személy, illetve a Magyarországon született és felelős személy felügyelete nélkül maradt gyermek feltéve, ha nem magyar állampolgár vagy más jogcímen nem szerzett tartózkodási jogosultságot.

A törvény szerint a tartózkodási kérelmekkel kapcsolatos ügyintézés határideje a jelenlegi 8 napról 15 napra változik, amelyet alapvetően az indokol, hogy a hatóságok számára a 8 nap nem elegendő a körültekintő vizsgálat lefolytatására, ezért az ügyek meghatározó többségében a határidő meghosszabbításának lehetőségével kellett élniük.

A törvény hiányt is pótol azzal, hogy meghatározza a tartózkodási engedély kiadására, illetve meghosszabbítására irányuló kérelem benyújtási határidejének elmulasztásához kapcsolódó jogkövetkezményeket. Ha a külföldi a mulasztását kimenteni nem tudja, az engedély kiadását vagy meghosszabbítását a hatóság megtagadhatja. E rendelkezésnek a hiánya a tapasztalatok szerint a bírói joggyakorlatban is gondot okozott, és eltérő jogi megoldásokat eredményezett.

A tartózkodási engedély kiadása vagy meghosszabbítása megtagadásához alapul szolgáló okokat a törvény alapvetően a közrend és közbiztonság megóvásához fűződő érdekek figyelembevételével fogalmazza meg, tekintettel a Tanács 1964. február 25-i, a külföldiek beutazására és tartózkodására vonatkozó különleges közrendi, közbiztonsági vagy közegészségügyi előírások összehangolásáról szóló 64/221/EGK Irányelvében foglalt rendelkezésekre is.

A törvény - szemben a hatályos szabályozással - kivételesen lehetővé teszi a tartózkodási engedély meghosszabbítását abban az esetben is, ha időközben megváltozott vagy meghiúsult a tartózkodás célja. Ennek az az indoka, hogy a joggyakorlatban felmerültek olyan esetek, pl. a külföldi kórházi ápolásának szükségessége stb., amikor az ország elhagyására és az új vízum beszerzésére való kötelezés aránytalanul súlyos hátrányt okozott az érintettek számára.

A törvény a tartózkodási engedély kiadásának, meghosszabbításának vagy visszavonásának kötelező esetei alól kiveszi a humanitárius célból kiadott tartózkodási engedéllyel rendelkezőket. Esetükben ugyanis a döntés meghozatalára csak az engedély kiadására javaslattételi jogosultsággal rendelkező szerv indítványa alapján kerülhet sor.

Letelepedési engedély

A 18-23. §-hoz

A letelepedési engedély a beutazásra és tartózkodásra jogosító engedélyek sajátos típusa, amely határidő nélküli állandó magyarországi tartózkodásra jogosít. A törvény meghatározza a letelepedési engedély kiadásához szükséges alapvető feltételeket, amelyeket a kérelmezőnek együttesen kell teljesítenie, kivéve, ha a belügyminiszter valamely feltétel hiányában is engedélyezi kivételes méltányosságból a letelepedést.

A törvény a letelepedési kérelem benyújtását megelőző tartózkodási időt 3 évben állapítja meg és megköveteli a külfölditől azt is, hogy a tartózkodása megszakítás nélküli, jogszerű és életvitelszerű legyen. A rendelkezés azt kívánja biztosítani, hogy csak a megalapozott, valós letelepedési szándék esetén kerüljenek engedélyek kiadásra. A hatályos szabályozáshoz képest a hosszabb várakozási idő lehetőséget biztosít a hatóságok számára a külföldi alaposabb ellenőrzésére, beilleszkedésének fokozottabb figyelemmel kísérésére, amely azért is fontos, mivel a letelepedési engedély birtokában a külföldi - a külön törvényben foglaltak szerint - magyar állampolgárságért folyamodhat.

A külföldi tartózkodása akkor jogszerű, ha a Magyarországra történő beutazásától kezdődően érvényes, az arra illetékes idegenrendészeti hatóság által kiadott tartózkodási engedéllyel rendelkezik. Megszakítás nélküli tartózkodása pedig azt feltételezi, hogy a külföldi évente kilencven napnál hosszabb időt nem tölt külföldön, illetőleg a tartózkodási engedély iránti kérelmét a törvényben meghatározott határidőben nyújtja be.

A letelepedés engedélyezésének feltételeként írja elő a törvény a magyarországi lakhatás és megélhetés biztosítottságát. Alapvető társadalmi érdek fűződik ahhoz, hogy csak az a külföldi kaphasson letelepedési engedélyt, aki magyarországi egzisztenciáját képes megteremteni, létfenntartásáról megfelelően tud gondoskodni. A letelepedési engedély megadásának további feltétele, hogy a külföldivel szemben a törvényben meghatározott kizáró ok ne álljon fenn, tehát a külföldi letelepedése ne járjon a közrend, közbiztonság veszélyeztetésével.

A törvény a letelepedés engedélyezésének feltételeként meghatározott öt éves megszakítás nélküli, jogszerű és életvitelszerű tartózkodás alól felmentést a jogszerű tartózkodók tekintetében a családegyesítők, a korábban volt magyar állampolgárok és a magyar nemzetiségű külföldiek esetében enged. Ugyanakkor, az érdekházasságok kiszűrése érdekében beépíti azt a garanciális elemet, melynek értelmében a felmentés megadásához legalább egy éves családi életközösség meglétét kívánja meg. A felmentés megadásának további feltétele, hogy a kérelmező a házasságot a kérelem benyújtását megelőzően legalább két éve megkötötte. A javasolt szabályozás összhangban van a Tanács 1997. december 4-i, az érdekházasságok ellen alkalmazható intézkedésekről szóló Állásfoglalásával.

A letelepedés feltételeinek meglétét a külföldinek a kérelem benyújtásakor kell igazolnia. A törvény a kérelem érdemi vizsgálat nélkül történő elutasítását teszi lehetővé azokban az esetekben, amelyekben a feltételek fennállását a kérelmező nem igazolta és részére a feltételek teljesítése alól felmentés sem adható.

A letelepedési engedély iránti kérelmet formanyomtatványon, személyesen kell benyújtani. A törvény lehetővé teszi, hogy közös kérelmezés esetén a nagykorú családtag a család többi tagjának a letelepedési kérelmét is benyújtsa. A törvény a letelepedési kérelem benyújtását kizárólagos illetékességgel a kérelmező jövőbeni magyarországi lakóhelye szerint illetékes területi idegenrendészeti hatóságnál teszi lehetővé.

A törvény a letelepedés feltételeinek bizonyítására okiratok, vagy azok hiteles másolatának csatolását írja elő. Az okiratok közül a családi állapotot, valamint a büntetlenséget igazoló okiratok vonatkozásában lehetővé teszi, hogy azokat, amennyiben beszerzésük aránytalanul nagy nehézségekbe ütközik, a kérelmező nyilatkozatával pótolja.

A törvény - az eddigi szabályozásnak megfelelően - tartalmazza, hogy a letelepedési engedély ügyében a Nemzetbiztonsági Hivatal és a Rendőrség szakhatóságként véleményt nyilvánít.

A letelepedési engedély a külföldit nemcsak állandó magyarországi tartózkodásra jogosítja, hanem arra is, hogy az ország területét elhagyja, és oda szabadon visszatérjen. A törvény - összhangban a tagállamok gyakorlatával - azonban súlyos jogkövetkezményt fűz ahhoz, ha a külföldi a Magyar Köztársaság területét hat hónapnál hosszabb ideig hagyja el, vagy külföldön rendszeresen vagy tartósan munkát vállal. Ez esetben ugyanis a letelepedési engedélyt az idegenrendészeti hatóság visszavonhatja. A szigorúbb szabályozás indoka az is, hogy a jogalkalmazás során a hatóságok nagy számban találkoztak olyan esetekkel, amikor a külföldi az állandó tartózkodási jogosultságot csak azért kérelmezte, mivel ennek birtokában nagyobb eséllyel pályázhatott más országban munkavállalási lehetőség elnyerésére, nem pedig azért, hogy Magyarországon éljen.

A törvény ugyanakkor kötelezi az idegenrendészeti hatóságot arra, hogy a bevándorlási vagy letelepedési engedéllyel rendelkező külföldi tartózkodásának feltételeit legalább ötévenként ellenőrizze. A szabályozás tekintetében a törvény megfelel a nemzetközi gyakorlatnak, és fontos társadalmi, közbiztonsági érdek indokolja az ellenőrzés rendszeressé tételét.

A törvény rögzíti, hogy a letelepedett külföldi köteles személyes adatainak közlésével lakóhelyét bejelenteni. E kötelezettség teljesítése a külföldinek azért is alapvető érdeke, mivel esetleges honosítási kérelmének benyújtásához ez szükséges, és a külön törvényben meghatározott várakozási idő számítása a lakóhely bejelentésének időpontjától kezdődik.

A törvény a nemzetbiztonsághoz, a közbiztonsághoz és a közegészséghez fűződő érdekek szem előtt tartásával taxatíve felsorolja azokat az okokat, amelyek fennállása kizárja a letelepedési engedély kiadását. A kizáró rendelkezések közül - a családi egységhez fűződő jog biztosítása érdekében - kivételt enged a közegészséget veszélyeztető betegségben szenvedő külföldi esetében, ha a letelepedési engedélyt Magyarországon élő magyar állampolgár házastársával vagy magyar állampolgár kiskorú gyermekével történő együttélés céljából kérelmezi.

A törvény egyrészt a letelepedési vagy a hatályos szabályok szerint korábban kiadott bevándorlási engedély visszavonására biztosít lehetőséget az idegenrendészeti hatóság számára, másrészt a letelepedési, bevándorlási engedély visszavonásának kötelező eseteit tartalmazza. Az engedély visszavonására a Hivatalt, illetőleg a területi idegenrendészeti hatóságot jogosítja fel.

Lehetőséget ad az engedély visszavonására, amennyiben az engedély alapjául szolgáló indokok megszűntek, vagy az engedélyezés alapjául szolgáló körülmények jelentősen megváltoztak, továbbá ha az engedély megszerzése érdekében a külföldi az idegenrendészeti hatósággal hamis adatot vagy tényt közölt. Az engedélyezés alapjául szolgáló körülmények megváltozása esetén történő visszavonás elé ugyanakkor időbeli korlátot is állít. A rendelkezés értelmében az engedélyezés alapjául szolgáló feltételek olyan jelentős változása esetén is, amely az engedély kiadását már kizárná, csak akkor van lehetőség az engedély visszavonására, ha az engedély kiadásától számítva öt év még nem telt el.

Az engedély visszavonása kötelező azokban az esetekben, amikor a kiskorú külföldi további magyarországi tartózkodásának feltételei nem biztosítottak, vagy a családegyesítés címén kiadott engedély további fenntartása - vagy azért mert a házastárs a Magyar Köztársaság területét a külföldi letelepedés szándékával elhagyta, vagy azért, mert a külföldi házastárs jogszerű magyarországi tartózkodása megszűnt - a család szétválását eredményezné.

Ideiglenes tartózkodásra jogosító igazolás

A 24. §-hoz

A törvény a hatályos törvényhez képest új elemmel bővíti a beutazásra és tartózkodásra jogosító engedélyek körét. Részletesen szabályozza az ideiglenes tartózkodásra jogosító igazolás kiadásának szabályait, amelyet az érintett szervek hivatalból, egy hónapi, a kijelölt helyen való tartózkodásra kötelezés esetén legfeljebb hat hónapi érvényességgel adnak ki, amely meghosszabbítható. A törvény értelmében személyazonosságának és tartózkodása jogcímének, indokának igazolása céljából az idegenrendészeti hatóság ideiglenes tartózkodásra jogosító igazolással azt a külföldit látja el, aki nem rendelkezik a beutazáshoz és a tartózkodáshoz szükséges engedéllyel, vagy akinek azért nincs birtokában az érvényes úti okmánya, mert azt büntető vagy szabálysértési eljárás keretében az illetékes hatóság visszatartotta, továbbá azt, akit az idegenrendészeti szerv valamely jogsértő cselekmény miatt kijelölt helyen való tartózkodásra kötelezett.

Különös tartózkodási szabályok

Az EGT állampolgár és családtagjai beutazása és tartózkodása

A 25-30. §-hoz

Az Európai Unió Alapító Szerződése 8/A. Cikke szerint az Unió minden polgárának - aki az Európai Unió tagállamának állampolgára - joga van arra, hogy a tagállamok területén szabadon mozogjon, és ott tartózkodjon az Alapító Szerződésben megállapított korlátok között, a Tanács által meghatározott könnyítések figyelembevételével. Az Európai Gazdasági Térségről szóló Egyezmény - amelynek jelenlegi részes felei az Európai Unió, valamint Norvégia, Liechtenstein és Izland - értelmében az Európai Gazdasági Térség (a továbbiakban: EGT) tagállamok állampolgárait e tekintetben ugyanazok a jogok illetik meg, mint az Európai Unió polgárait. Ezért a személyek szabad mozgásának és tartózkodásának szabályait, az ezt szabályozó rendelkezések hatályát ki kell terjeszteni az EGT minden állampolgárára, beleértve az Unió polgárai mellett az EGT többi tagállamának állampolgárait is.

Tekintettel arra, hogy ennek megfelelően a szabad mozgás joga korlátlan, az EGT állampolgárok alanyi joga, hogy vízum nélkül léphessenek be más tagállam területére. Természetesen ez a jog nem illeti meg az EGT állampolgár harmadik országbeli családtagját, akiket ugyanakkor a tartózkodás tekintetében kedvezmények illetnek meg.

A tartózkodás feltételeit - kivéve azt az esetet, amikor a Bizottság rendeletben szabályozta a munkavállalók azon jogát, hogy a foglalkoztatás befejezése után a tagállamok felségterületén maradhatnak - a Tanács által kiadott Irányelvek keretei között a tagállamoknak maguknak kell meghatározniuk.

A szabályozás során ennek megfelelően figyelembe vett irányelvek és azok tartalma a következő:

1. A Tanács 90/364/EGK Irányelve a tartózkodás jogáról kimondja, hogy a tagállamok tartózkodási jogot biztosítanak a tagállamok polgárainak és családtagjaiknak (az ott meghatározott körben) ahhoz, hogy másik tagállamban tartózkodjanak, azzal a feltétellel, hogy

- teljes körű betegségbiztosítással rendelkeznek;

- elegendő anyagi fedezettel rendelkeznek ahhoz annak elkerüléséhez, hogy a tartózkodási idő alatt a fogadó állam szociális támogató rendszerének terhet jelentsenek. Ennek következtében a tagállamok jogosultak meghatározni azt az anyagi fedezetet, amelyet e követelmények szerint elegendőnek tartanak. Az anyagi fedezet mértékének rendeletben történő meghatározására a belügyminiszter kap felhatalmazást.

A tartózkodási jog gyakorlását az e célból kibocsátandó „tartózkodási engedély az EGT állampolgár számára” elnevezésű okmány igazolja, amelynek érvényességi ideje fő szabály szerint öt év, és meghosszabbítható. Családtag esetében a tartózkodási engedély érvényessége annak az EGT állampolgárnak a tartózkodási engedélyéhez igazodik, akinek jogán a családtag a tartózkodási engedélyt kapta.

A tagállamok ettől az Irányelvtől csak közrendi, közbiztonsági és közegészségügyi okokból térhetnek el, az alábbi Irányelvben foglaltak szerint:

2. A Tanács 64/221/EGK Irányelve a külföldi állampolgárok utazására és tartózkodására vonatkozó különleges közrendi, közbiztonsági vagy közegészségügyi előírások összehangolásáról kimondja, hogy a közrend vagy a közbiztonság érdekében hozott intézkedéseknél kizárólag az érintett egyén személyes magatartása a mérvadó, továbbá, hogy a büntetőügyekben hozott ítéletek önmagukban nem szolgálhatnak ezen intézkedések alapjául. Ezért mondja ki a törvény, hogy a tartózkodás joga nem illeti meg azt, akinek a tartózkodása a nemzetbiztonságot vagy a közbiztonságot sérti.

Közegészségügyi szempontból a tartózkodási engedély kiadásának megtagadása csak az Irányelv Függelékében meghatározott betegségeken alapulhat, de ebben az esetben is csak akkor, ha ez a betegség az első tartózkodási engedély kérelmezése előtt már fennállt. A Függelékben meghatározott betegségfajták tekintetében, e szabály harmonizációja céljából szükséges rendeletalkotási felhatalmazást adni az egészségügyi miniszternek.

A tartózkodási engedély kiadásának megtagadása, illetőleg az engedély visszavonása esetén az érintettnek a tagállam területét el kell hagynia. Erről a döntésről az érintettet tájékoztatni kell és biztosítani kell részére az általános szabályok szerinti jogorvoslatot. A törvény ezért biztosítja a bírósági felülvizsgálat lehetőségét.

A fentiekben részletezett Irányelvek a tartózkodás céljától független, általános tartózkodási szabályokat állapítanak meg. A tartózkodás céljára figyelemmel eltérő szabályokat állapítanak meg a következő Irányelvek:

- a Tanács 68/360/EGK Irányelve a munkavállalókra vonatkozó utazási és tartózkodási jog megszüntetéséről;

- a Tanács 90/365/EGK Irányelve olyan munkavállalók és önálló vállalkozók tartózkodási jogáról, akik felhagytak tevékenységük gyakorlásával;

- a Tanács 73/148/EGK Irányelve a tagállami állampolgárok Közösségen belüli mozgására és tartózkodására vonatkozó korlátozások eltörléséről a vállalkozás és szolgáltatások nyújtása tekintetében;

- a Tanács 75/34/EGK Irányelve valamely tagállam állampolgárainak egy másik tagállamban, az ott folytatott önálló vállalkozási tevékenység befejezését követő tartózkodási jogáról;

- a Tanács 93/96/EGK Irányelve a diákok tartózkodási jogáról.

Ezeknek az Irányelveknek megfelelő részletes szabályokat tartalmaznak a törvény 26-29. §-ai. A törvény előkészítése során figyelemmel kellett lenni arra, hogy a vonatkozó Irányelvek az önálló vállalkozói kört szélesebben értelmezik, mint az a hazai jogrendszerben ismert. E körbe tartozik ugyanis minden olyan személy, aki olyan önálló tevékenységet végez, amelyből legálisan szerez jövedelmet (szellemi szabadfoglalkozású, művész, stb.) Ezért alkalmazza a törvény az „önfoglalkoztató” fogalmát erre a személyi körre.

A Bizottság 1251/70/EGK rendelete a munkavállalók azon jogáról, hogy a foglalkoztatás befejezése után a tagállam felségterületén maradhatnak, hasonló szabályokat tartalmaz az önfoglalkoztatókra, mint a felsorolásban hivatkozott 75/34/EGK Irányelv a vállalkozók tekintetében. A rendelet az Európai Unióhoz történő csatlakozásunkat követően közvetlenül alkalmazandó jogszabályként jelenik majd meg, ezért a benne foglalt rendelkezéseket most nem kell szabályozni, mert azok automatikusan hatályosulnak majd.

Az EGT állampolgárok letelepedési jogával kapcsolatosan a törvény csak az alapvető jogokat és kötelezettségeket tartalmazza, a hivatkozott Irányelveknek megfelelő részletes szabályozás rendeletben történő kialakítására a Kormány kap felhatalmazást.

Az Észak-atlanti Szerződés tagállamai közötti, fegyveres erőik jogállásáról szóló, 1951. június 19-én, Londonban kelt Megállapodás hatálya alá tartozó polgári állomány tagjai és a hozzátartozók beutazása és magyarországi tartózkodása

A 31. §-hoz

A törvény az általános beutazási, tartózkodási szabályokhoz képest eltérő rendelkezéseket tartalmaz az Észak-atlanti szerződés tagállamai közötti, fegyveres erőik jogállásáról szóló, 1951. június 19-én, Londonban kelt Megállapodás hatálya alá tartozó, a Megállapodás I. Cikk a), b) és c) pontjában meghatározott polgári állomány beutazására és tartózkodására vonatkozóan. Az érintettek mentesülnek beutazásuk esetén egyes beutazási feltételek - vízum, közegészségügyi hatósági orvosi igazolás csatolása, megélhetés és lakhatás, valamint a kiutazás feltételeinek igazolása - teljesítése alól, feltéve, hogy a Megállapodás III. Cikk 3. pontja szerinti státusukat igazolják. A törvény ugyancsak eltérő szabályokat állapít meg a polgári állomány tagjával szemben indult büntető eljárás, valamint idegenrendészeti kiutasítás esetén is.

IV. Fejezet

A külföldiekre vonatkozó rendészeti szabályok

Az idegenrendészeti kiutasítás, illetőleg a beutazási és tartózkodási tilalom

A 32-33. §-hoz

Az Európai Unió Tanácsának az illegális bevándorlás és az illegális munkavállalás elleni harc eszközeinek harmonizálására és az ellenőrzési módszerek javítására kiadott 1995. december 22-i Ajánlásának, valamint az Európai Gazdasági Közösség Tanácsának a külföldi állampolgárok beutazására és tartózkodására vonatkozó különleges közrendi, közbiztonsági, vagy közegészségügyi előírások összehangolásáról szóló 1964. február 25-i 64/221/EGK Irányelvének megfelelően tartalmazza a törvény az idegenrendészeti kiutasításra vonatkozó szabályokat. Meghatározza az idegenrendészeti kiutasítás és a beutazási és tartózkodási tilalom elrendelésének kötelező és lehetséges eseteit, amelyek a hatályos törvényi szabályozáshoz képest több vonatkozásban kiegészítésre kerültek. Így beutazási és tartózkodási tilalmat kell elrendelni azzal a külföldivel szemben is, aki kábítószert, kábító agy pszichotrop anyagot előállít, vagy kereskedelmi célból birtokol, továbbá akivel szemben az Európai Unió valamely tagállama beutazási, tartózkodási tilalmat rendelt el.

A 32. § (1) bekezdés e) pontjában rögzített szabályozás a hatályos törvényben foglaltaknál szigorúbb rendelkezést tartalmaz, amikor az idegenrendészeti kiutasítást vagy a beutazási és tartózkodási tilalom elrendelését olyan szándékos bűncselekmény elkövetése esetén is kötelezővé teszi, amelyet a magyar törvény legalább egy évi szabadságvesztés büntetéssel fenyeget. Ez a rendelkezés a Schengeni Végrehajtási Egyezmény 96. Cikk 2. a) pontján alapul, amely kötelezővé teszi a Schengeni Információs Rendszerbe az ilyen cselekményt elkövető külföldi adatainak rögzítését.

E szabály alkalmazása - hasonlóan ahhoz az esethez, amikor az idegenrendészeti kiutasítás, illetve a beutazási- és tartózkodási tilalom elrendelésének oka az, hogy az Európai Unió valamely tagállama rendelt el a külföldivel szemben tilalmat - csak a csatlakozást követően kötelező számunkra.

A törvény 32. § (2) bekezdése határozza meg a beutazási és tartózkodási tilalom elrendelésének mérlegelésen alapuló eseteit, amelyek a hatályos törvényben nem szereplő új pontokkal kerültek kiegészítésre. Így beutazási és tartózkodási tilalom rendelhető el azzal szemben, aki a szabálysértési eljárásban jogerősen kiszabott pénzbírságot, vagy a helyszíni bírság kiszabására jogosult szerv részéről eljáró személy által kiszabott helyszíni bírságot nem fizette meg, a pénzbírság megfizetéséig, de legkésőbb a helyszíni bírság kiszabásától, illetőleg a bírságot megállapító határozat jogerőre emelkedésétől számított két évig. A két éves időtartam meghatározására a szabálysértésekre vonatkozó általános elévülési idő figyelembevételével került sor. A rendelkezés beépítésének indoka az, hogy a külföldiek meghatározó többségével szemben - mivel elhagyja az országot anélkül, hogy a kiszabott pénzbírságot, vagy helyszíni bírságot megfizetné - nem érvényesíthető az államnak a jogsértő cselekmények miatti jogos büntető igénye.

Beutazási és tartózkodási tilalom rendelhető el azzal szemben is, aki a házastárssal történő együttélés céljából kért beutazási, vagy tartózkodási engedélyt, de a házastárssal családi életközösséget nem létesített, vagy valószínűsíthető, hogy a házasságkötés érdekében vagyoni előnyt szolgáltatott (érdekházasság). Ezen szabályozás megfelel az Európai Unió Tanácsának az érdekházasságok ellen alkalmazható intézkedésekről szóló 1997. december 4-i Állásfoglalásának.

A törvény lehetővé teszi az idegenrendészeti kiutasítást, illetve a beutazási- és tartózkodási tilalom elrendelését akkor is, ha a külföldit nemzetközi szerződés, pl. visszafogadási egyezmény alapján kiutasítás idegenrendészeti eljárás lefolytatásának mellőzésével adták vissza más állam hatóságának.

A törvény az idegenrendészeti kiutasítás elrendelésére csak a területi idegenrendészeti hatóságot jogosítja fel, azonban beutazási és tartózkodási tilalom elrendelésére e szerv mellett a Hivatal és a Határőrség idegenrendészeti szervei is jogosultak.

A törvény meghatározott szervek számára - a hatáskörükbe tartozó feladatokkal összefüggésben - biztosítja a beutazásra és tartózkodásra vonatkozó tilalom elrendelésének a kezdeményezését, amelynek alapján a tilalmat vagy a Hivatal, vagy pedig a területi idegenrendészeti hatóság rendelheti el.

A hatályos törvényi rendelkezéshez képest új szabály, hogy a beutazási és tartózkodási tilalom elrendelésének maximális időtartama - néhány kivételtől eltekintve - öt év, amely alkalmanként legfeljebb további öt évvel meghosszabbítható. A törvény jelenleg az elrendelő szerv számára évenkénti felülvizsgálati kötelezettséget ír elő, azonban nem szab időkorlátot a tilalom fenntartására.

A törvény kizárja a beutazási és tartózkodási tilalom elrendelésével szemben a jogorvoslat lehetőségét, biztosítja azonban azt, hogy a külföldi kérheti a tilalom törlését a személyes adatok védelméről szóló törvény szabályai szerint.

A visszairányítás

A 34-35. §-hoz

A visszairányítást a törvény intézkedésként határozza meg, amellyel szemben államigazgatási úton kizárja a jogorvoslat lehetőségét. A külföldi az intézkedés alkalmazása során felmerült jogsérelem orvoslására a határőrizetről és a Határőrségről szóló törvény alapján azonban panasszal élhet.

Fontos garanciális szabály, hogy a visszairányítást csak a végrehajtást korlátozó rendelkezések, azaz a törvény 43. §-ában a non-refoulement elvének megfelelően megfogalmazott rendelkezés figyelembe vételével lehet alkalmazni.

A törvénynél fogva válik érvénytelenné a vízum, ha a visszairányításra beutazási és tartózkodási tilalom elrendelése miatt került sor.

A törvény biztosítja a Határőrség számára, hogy a visszairányítás végrehajtásáig a külföldit meghatározott helyen - határterületen, a repülőtér meghatározott helyén, meghatározott járművön - való tartózkodásra kötelezhesse, amelynek időtartama a vízi úton, vasúton vagy közúton érkezett külföldi esetében az érkezéstől számított negyvennyolc óráig, a légi úton érkezett külföldi esetében pedig az érkezéstől számított legfeljebb nyolc napig tarthat. Ha e határidők eredménytelenül telnek el, az erre hatáskörrel rendelkező szerv idegenrendészeti kiutasítást alkalmazhat.

A visszautasítás

A 36. §-hoz

A visszautasítás jogintézménye új eleme a törvénynek, amely annak érdekében született, hogy a Határőrség a lehető legegyszerűbb és leggyorsabb módon tudjon érvényt szerezni a visszafogadási egyezményekben foglalt rendelkezéseknek. Csak azzal a jogsértő külföldivel szemben alkalmazható, akinek az esetében visszafogadási egyezmény alapján van lehetőség más állam felé a visszaadás érvényesítésére, vagy akinek az esetében a Magyar Köztársaságnak áll fenn visszavételi kötelezettsége. A törvény mindkét esetre harminc napos határidőt állapít meg. A visszautasítás végrehajtását is akadályozza az, ha olyan országba történne a végrehajtás, amely a külföldi számára nem minősül biztonságos származási vagy biztonságos harmadik országnak.

A törvény a hatósági intézkedésként meghatározott visszautasítással szemben kizárja államigazgatási úton a jogorvoslat lehetőségét, nyitva áll azonban a külföldi előtt a panasztétel joga.

Az idegenrendészeti kiutasítás elrendelése

A 37-43. §-hoz

A törvény eltérő szabályt állapít meg az EGT állampolgára és családtagja kiutasítására vonatkozóan, ugyanis azt csak akkor teszi lehetővé, ha az érintett az ország elhagyására vonatkozó kötelezettségének nem tesz eleget. Ebből következően az érintett jogsértő cselekménye esetén, annak súlyától függően - összhangban a Tanács 1964. február 25-i, a külföldi állampolgárok beutazására és tartózkodására vonatkozó különleges közrendi, közbiztonsági vagy közegészségügyi előírások összehangolásáról szóló 64/221/EGK számú Irányelvében foglaltakkal - a hatóságnak az érintett külföldit először határidő megjelölésével az ország elhagyására kell kötelezni és ennek nem teljesítése szolgálhat csak alapul az idegenrendészeti kényszerintézkedés alkalmazásához.

2. A törvény az olyan külföldi kiutasítását, aki életvitelszerűen, határidő nélküli tartózkodási jogosultság birtokában az engedély kiadásától számítva öt év óta Magyarországon tartózkodik, csak olyan okból teszi lehetővé, amely a nemzetbiztonságot vagy a közbiztonságot súlyosan veszélyezteti. Az ilyen esetben a külföldi fokozottabb jogi védelmét a huzamosabb időt felölelő integrálódásuk indokolja. Hasonló rendelkezést tartalmaz a törvény a Magyar Köztársaság területén született, vagy kísérő nélküli kiskorúként beutazott, valamint a magyar állampolgárral házassági, illetőleg családi életközösségben élő külföldiekre vonatkozóan is.

3. A törvény különleges védelmet biztosít - az Európai Unió Tanácsa által kiadott, a harmadik ország állampolgárai közé tartozó kísérő nélküli kiskorúakról szóló 1997. június 26-i 97/C 221/03 Állásfoglalásának megfelelően - a 18. életévét be nem töltött kiskorú részére is, amikor kimondja, hogy a jogszerű tartózkodás feltételeivel nem rendelkező kísérő nélküli kiskorú csak akkor utasítható ki, ha a származási államában, vagy más befogadó államban a család egyesítése, vagy az állami, illetve egyéb intézményi gondoskodás megfelelően biztosított.

Ezen rendelkezést a törvény a menedékjogot kérő, a menekültként, vagy menedékesként elismert külföldi - a menedékjogról szóló törvényben meghatározott - közvetlen családtagja esetében is alkalmazni rendeli.

4. Nem utasítható ki a külföldi önmagában azért mert bűncselekményt követett el, csak ha a bíróság kiutasítását rendelte el.

5. A törvény kötelezően előírja, hogy az idegenrendészeti kiutasítást elrendelő határozat meghozatala előtt az idegenrendészeti hatóságnak vizsgálnia kell, hogy az nem ütközik-e valamely - a 43. §-ban meghatározott - tilalomba. Amennyiben megállapításra kerül, hogy a külföldi kiutasítása emberi jogait sértené, a kiutasítást nem lehet elrendelni.

6. A törvény előírja, hogy a jogerős kiutasítást, valamint a beutazási és tartózkodási tilalom elrendelését a külföldi útlevelébe be kell jegyezni. Ez alól a hatóság csak akkor tekinthet el, ha a külföldi önkéntes hazatérési program keretében hagyja el az országot. Jelenleg a Nemzetközi Migrációs Szervezet és a Belügyminisztérium között létrejött Megállapodás keretei között folyik humanitárius megfontolásokból ilyen önkéntes alapon történő, a magyar állam által finanszírozott hazautaztatás.

7. Új szabálya a törvénynek, hogy a kiutasítás költségét már nemcsak a külföldi vagy meghívás esetén a meghívó köteles viselni, hanem az a munkáltató is, aki a jogellenesen tartózkodó külföldit engedély nélkül foglalkoztatja.

8. A törvény az idegenrendészeti kiutasítás időtartamát - a Btk. határozott időtartamra elrendelhető kiutasítás mellékbüntetés időtartamával összhangban - egy és tíz év között teszi lehetővé.

Az idegenrendészeti kiutasítással szemben a külföldi a határozat közlésétől számított nyolc napon belül fellebbezéssel élhet, továbbá kérheti a bíróságtól a kiutasítást elrendelő másodfokú határozat felülvizsgálatát is. A bíróság a felülvizsgálati kérelmet soron kívül nem peres eljárásban bírálja el és a határozatot megváltoztathatja.

9. A törvény a visszairányítás, a visszautasítás, illetve a kiutasítás elrendelését vagy végrehajtását tilalmazza minden olyan ország esetében, amely a külföldi tekintetében nem minősül biztonságos országnak, tehát olyan országok esetében, amelyekkel kapcsolatban vélelmezni lehet a külföldi emberi jogainak megsértését.

A bíróság, a szabálysértési hatóság, illetőleg a menekültügyi hatóság által elrendelt kiutasítás végrehajtása

A 44-45. §-hoz

A kiutasítást elrendelők köre a menedékjogról szóló törvény módosításával kibővült a menekültügyi hatósággal. A törvény hasonlóan a bírósági vagy szabálysértési hatósági kiutasításhoz a menekültügyi eljárás keretében hozott kiutasítás végrehajtását az idegenrendészeti hatóság hatáskörébe utalja és megállapítja a végrehajtással összefüggő hatósági feladatokat is.

Az őrizet

Az idegenrendészeti őrizet

A 46. §-hoz

A törvény - szemben a korábbi rendőrhatósági, illetve határőrségi jogkörrel - az idegenrendészeti őrizet elrendelését a területi idegenrendészeti hatóság hatáskörébe utalja. Az idegenrendészeti őrizet elrendelésére alapvetően a közbiztonság megóvása, a kiutasítás végrehajtása és újabb jogsértő cselekmény elkövetésének megelőzése érdekében kerülhet sor. Kötelezővé teszi a törvény az elrendelést, ha a külföldi kiutasítását súlyos, a szervezett bűnözés körébe tartozó bűncselekmény elkövetése indokolja.

A visszautasítási őrizet

A 47. §-hoz

A visszautasítási őrizet új jogintézmény, amelyet a Határőrség olyan külföldivel szemben alkalmazhat, akinek az esetében esély van arra, hogy a visszautasítás intézkedés rövid időn belül végrehajtható. Ha ez a külföldi elfogásától vagy a visszafogadási egyezmény alapján történő átvételétől számított harminc napon belül nem realizálható, a területi idegenrendészeti szerv a külföldivel szemben idegenrendészeti kiutasítást rendelhet el. Az idegenrendészeti kiutasítás elrendelésével egyidejűleg az idegenrendészeti őrizet elrendelésének is helye lehet.

A visszautasítási őrizet - hasonlóan az idegenrendészeti őrizethez - legfeljebb öt napra rendelhető el, amelyet a bíróság a külföldi kiutazásáig, de legfeljebb az elrendeléstől számított harminc napig meghosszabbíthat.

A kiutasítást előkészítő őrizet

A 48. §-hoz

A kiutasítást előkészítő őrizet olyan jogintézmény, amely alkalmazására az idegenrendészeti eljárás lefolytatásának érdekében van szükség. A gyakorlati tapasztalatok szerint az idegenrendészeti intézkedés alá vont külföldiek jelentős része próbálja meg magát az eljárás alól kivonni azzal is, hogy eltűnik a hatóság látóköréből, gyakran újabb jogsértést, pl. illegális határátlépést elkövetve.

A Magyar Köztársaság területére illegálisan beutazott vagy illegálisan itt-tartózkodó külföldiek többsége személyazonosítására alkalmas okmánnyal nem rendelkezik vagy azt a hatóság elől elrejti. A tisztázatlan személyazonosságú külföldiek fokozott veszélyt jelentenek a közbiztonságra, ezért a törvény kifejezetten csak e személyi körre biztosítja a kiutasítást előkészítő őrizet elrendelésének a lehetőségét.

Ha a hatóságnak harminc napon belül sem sikerül a külföldi személyazonosságát, esetleg tartózkodásának jogszerűségét tisztázni, az őrizetet meg kell szüntetni. A külföldi számára az idegenrendészeti hatóság kötelező tartózkodási helyet jelölhet ki.

Az őrizet elrendelése

A 49-52. §-hoz

A törvény az őrizet valamennyi típusa esetén kizárja a fellebbezést. A határozat bíróság előtt felülvizsgálati kérelemmel támadható meg, amelynek azonban nincs az őrizet végrehajtására halasztó hatálya.

A törvény új elemként célszerűségi okokból rögzíti, hogy a megyei bíróság elnöke az őrizet meghosszabbítását kezdeményező idegenrendészeti szerv javaslatára az őrizet helye szerint illetékes helyi bíróság helyett más bíróság illetékességét is megállapíthatja. Ez a lehetőség biztosítja azt, hogy ne háruljon aránytalan teher néhány helyi bíróságra, amely nyilvánvalóan növelné az eljárás időtartamát is.

A törvény a felülvizsgálati kérelemmel kapcsolatos eljárás lefolytatására átveszi a hatályos törvény szabályait.

Az őrizet végrehajtása

Az 53-55. §-hoz

A törvénynek a külföldiek jogai védelme szempontjából fontos rendelkezése, hogy az őrizet maximális időtartamába valamennyi őrizettípus időtartama beleszámít, tehát az egyes szabadságkorlátozások összes időtartama együttesen sem haladhatja meg a tizenkét hónapot.

A törvény - eltérően a hatályos szabályoktól - az őrizet foganatosításának helyeként a büntetés-végrehajtási intézet mellett a Határőrség e célra fenntartott objektumát jelöli ki. Megszünteti tehát az őrizetnek a rendőrségi fogdában történő végrehajtása lehetőségét. Pontosítja továbbá a büntetés-végrehajtási intézetben történő végrehajtás szabályát azzal, hogy arra csak akkor ad lehetőséget, ha a külföldi szándékos bűncselekmény miatt kiszabott szabadságvesztés büntetésből szabadul.

A törvény hiányt pótol azzal, hogy törvényi szinten határozza meg az idegenrendészeti őrizet végrehajtásának alapvető szabályait, a külföldi jogait és kötelezettségeit, megszüntetve ezzel azokat a különbségeket, amelyek a végrehajtás helyétől függően alacsonyabb szintű jogszabályokban eltérően kerültek megállapításra.

A kijelölt helyen való tartózkodás elrendelése

Az 56-58. §-hoz

A törvény alapvetően megváltoztatja a kijelölt helyen való tartózkodás szabályait, tekintettel arra, hogy e jogintézmény alkalmazásával a területi idegenrendészeti hatóság a külföldi személyes szabadságát csak annyiban korlátozhatja, amennyiben a külföldi számára azt a helyet - közösségi szállás, magánszállás, stb. -, ahol az érintett a határozatban előírt magatartási szabályok megtartása mellett lakni vagy tartózkodni köteles, meghatározza.

Nincs tehát módja a hatóságnak - szemben a hatályos szabályokkal - arra, hogy a közösségi szálláson való tartózkodására kötelezéssel - az onnan történő eltávozás megtiltásával, illetve megakadályozásával - őrizethez hasonló szabadság korlátozást valósítson meg.

A kijelölt helyen való tartózkodás azzal a jogsértő külföldivel szemben alkalmazható, akinek az esetén az idegenrendészeti intézkedés lefolytatása végrehajtási akadályba ütközik, vagy akinek a hatóság az őrizetét rendelte el, de a határidő eredménytelenül telt el és az őrizet elrendelésére okot adó körülmény változatlanul fennáll, továbbá aki részére az idegenrendészeti hatóság humanitárius célú tartózkodási engedélyt adott. A jogintézmény alapvető célja annak biztosítása, hogy a külföldi tartózkodását, életvitelét a hatóság folyamatosan figyelemmel kísérhesse, emellett az arra rászorulók számára meghatározott ideig a létfenntartáshoz - közösségi szálláson történő elhelyezéssel - segítséget nyújtson. Ez utóbbi különösen indokolt a humanitárius célú tartózkodási engedéllyel rendelkezők esetében, amely következik a 2000. december 14-én Palermóban aláírásra került, az ENSZ nemzetközi szervezett bűnözés elleni Egyezmény, az emberkereskedelem, különösen a nők és gyermekek kereskedelme megelőzéséről, visszaszorításáról és büntetéséről szóló kiegészítő Jegyzőkönyve 6. Cikkében - Az emberkereskedelem áldozatainak támogatása és védelme - foglalt rendelkezésekből is.

A törvény a korábbi szabályokkal azonosan kizárja a kijelölt helyen való tartózkodás elrendelésével szemben a fellebbezést, biztosítja azonban a külföldi számára, hogy a bíróságtól kérheti a határozat felülvizsgálatát.

A törvénymódosítás ugyancsak átveszi a törvényből a közösségi szálláson történő kötelező tartózkodás kijelölésével kapcsolatos szabályokat, és határidőt. Eltérést csak annyiban tartalmaz, hogy lehetővé teszi a központi idegenrendészeti hatóság számára a külföldi kérelmére a tizenkét hónapot meghaladóan is az ott tartózkodás engedélyezését. E rendelkezés beépítését a gyakorlati tapasztalatok igazolják, amelyek arra utalnak, hogy egyes külföldiek esetében valamely okból kivételesen indokolt lehet az állami gondoskodás további fenntartása.

A kitoloncolás

Az 59-60. §-hoz

A kitoloncolás jogintézménye az idegenrendészeti kényszerintézkedések hatósági kísérettel, a hatóság ellenőrzése mellett történő végrehajtását célozza, amelyre alapvetően a közbiztonság megóvása érdekében kerül sor. A kitoloncolást vagy a kiutasításról szóló határozatban vagy egyéb esetben külön határozattal kell elrendelni, amellyel szemben a külföldi végrehajtási kifogást terjeszthet elő.

A kitoloncolással történő kiutaztatás költségeit elsősorban a külföldi, meghívás esetén a meghívó, meghatározott esetben (pl. illegálisan tartózkodó külföldi engedély nélküli foglalkoztatása) más természetes vagy jogi személy, vagy jogi személyiség nélküli szervezet köteles viselni.

A törvény lehetővé teszi a kiutazással szorosan összefüggő költségek biztosítására azt, hogy az idegenrendészeti hatóság a külföldi birtokában lévő menetjegyet vagy annak beszerzéséhez szükséges pénzösszeget lefoglalja, mely intézkedés jogorvoslattal nem támadható meg.

A külföldiek ellenőrzése

A 61. §-hoz

A törvény biztosítja az idegenrendészeti szabályok megtartása ellenőrzésének a lehetőségét, nemcsak a központi és a területi idegenrendészeti szervek, hanem a Határőrség számára is. A törvény szemben a hatályos szabállyal, valamennyi, az ellenőrzésre jogosult szerv képviselője számára - tehát nem csak a rendvédelmi szerv hivatásos állományú tagja részére - biztosítja a magánlakásba, illetőleg a magánterületre történő belépés jogát.

Külön törvény alapján a rendőr is jogosult a külföldiek ellenőrzésére. A törvény új szabályként írja elő, hogy azt a külföldit, aki a magyarországi tartózkodás jogszerűségét, személyazonosságát nem tudja hitelt érdemlően igazolni, a rendőr vagy a határőr a területi idegenrendészeti szervhez előállíthatja.

Az idegenrendészeti szerv - amennyiben az előállítás időtartama alatt a külföldi ügyében szükséges intézkedést megtenni nem tudja - a külföldit legfeljebb tizenkét óra időtartamra visszatarthatja.

A személykörözés elrendelése

A 62. §-hoz

A személykörözés elrendelésének szabályozása új eleme a törvénynek, amely alapvetően azért került beépítésre, mivel az idegenrendészeti eljárásban nélkülözhetetlen a külföldi tartózkodási helyének ismerete, továbbá közbiztonsági okból is szükséges az ismeretlen helyen tartózkodó külföldi felkutatása.

A külföldi úti okmányának elvétele és visszatartása

A 63. §-hoz

A törvény fontos garanciális rendelkezésként rögzíti, hogy a jogszerűen tartózkodó külföldi kiutazásának korlátozására csak az ellene indított büntető- vagy szabálysértési eljárás lefolytatása érdekében kerülhet sor.

A törvény azonban - szemben a hatályos szabályokkal - a szabálysértési eljárás lefolytatásának biztosítása érdekében csak olyan szabálysértés elkövetése miatt indult eljárás esetére teszi lehetővé az idegenrendészeti hatóság számára az úti okmány visszatartását, amelyet a törvény elzárás büntetéssel fenyeget. Ennek indoka az, hogy a csekélyebb súlyú jogsértések esetén a külföldi kiutazásának a megakadályozása az érintettre nézve aránytalan joghátrányt jelenthet.

V. Fejezet

Az idegenrendészeti eljárás közös szabályai és az adatkezelés

A 64-69. §-hoz

A törvény az idegenrendészeti eljárások közös szabályai körében határozza meg az idegenrendészeti hatóság illetékességét megalapozó körülményeket. Részletesen szabályozza továbbá az idegenrendészeti eljárásban közreműködők feladatait. A rendőrség számára megállapított feladatok meghatározóan olyan jellegűek, amelyek a Rendőrségről szóló törvényben az intézkedés végrehajtásának kikényszeríthetőségéhez biztosított jogkörökhöz kapcsolódnak.

A törvény új rendelkezésként közreműködői jogkört biztosít az ellenőrzésben a vám- és pénzügyőrség eljáró képviselője számára, szemben a jelenlegi idegenrendészeti hatósági hatáskörrel. Ennek indoka az, hogy a vám- és pénzügyőrség hatásköre jelenleg is csak a beutazási feltételek - ezen belül is csak az anyagi fedezet meglétének - az ellenőrzésére terjed ki, amelyhez nem kapcsolódnak további idegenrendészeti intézkedési jogosítványok.

A kárigény érvényesítése

A 70. §-hoz

Fontos garanciális eleme a törvénynek az, hogy biztosítja a külföldi számára a jogsértően elrendelt személyes szabadságot korlátozó kényszerintézkedések esetén az őrizet vagy a kényszertartózkodás miatt ténylegesen bekövetkezett kára megtérítésére vonatkozó igényének polgári peres úton történő érvényesítését. Ennek azonban feltétele, hogy a külföldinek ne legyen felróható a kár bekövetkezése.

A külföldiek úti okmánnyal történő ellátása

A 71-74. §-hoz

A törvény a külföldiek úti okmánnyal történő ellátásának szabályait a hatályos rendelkezésekkel azonosan állapítja meg. A hontalan kérelmére külföldre utazás céljából kiadható úti okmány kibocsátására vonatkozó szabályok összhangban vannak a hontalan személyek jogállásáról szóló ENSZ Egyezmény 28. Cikkében foglaltakkal.

Az adatkezelés

A 75-85. §-hoz

A személyes adatok kezeléséről és a közérdekű adatok nyilvánosságáról szóló 1992. évi LXIII. törvény alapján a külföldiek személyes adatainak kezelésére vonatkozó szabályokat, a kezelhető adatok körét, nyilvántartásuk és továbbításuk rendjét a törvénynek kell megállapítania.

Ennek megfelelően a törvény alapvetően csak a hatályos törvénynek az adatkezelésre vonatkozó rendelkezéseit pontosítja. Ezek között került sor a központi idegenrendészeti nyilvántartás tartalmának átfogó törvényi rögzítésére és az adatkezelési cél megfogalmazására.

A külföldiek személyes adatainak kezelése az eljáró idegenrendészeti hatóságnál általában az érintett kérelmére irányuló eljárásokban szükséges, amelyhez az a törvényi vélelem kapcsolódik, hogy a kérelemre indult eljárásban az ügyfél személyes adatainak kezeléséhez hozzájárult. Az idegenrendészeti ellenőrzés, és még inkább a személyes szabadságot korlátozó kényszerintézkedések alkalmazása során a személyes adatok kezelése nélkülözhetetlen, ezért a törvénynek az adatkezelés lehetőségét az eljáró hatóságok számára biztosítania kell.

Az idegenrendészeti hatóságok szervezeti és területi elkülönültsége okán, de különösen amiatt, hogy az eljáró hatóság illetékességét a kérelem benyújtásának helye, illetőleg a tartózkodás helye is megalapozhatja, nem nélkülözhető, hogy a külföldi személyazonosságának ellenőrzése, valamint a párhuzamos idegenrendészeti eljárások kiküszöbölése céljából a törvény elrendelje a központi nyilvántartásban való adatkezelést.

A törvény ezért megállapítja a központi idegenrendészeti nyilvántartás szerkezetét, kijelöli az adatkezelésre jogosult szervezetet, és mindenekelőtt megállapítja az egyes résznyilvántartások adattartalmát.

2. A külföldiek adatai tekintetében csak a központi idegenrendészeti nyilvántartás továbbíthat adatokat a törvényben pontosan körülhatárolt, illetve megjelölt szervezetek, hatóságok számára. A nyilvántartás csak azok részére szolgáltathat adatot a törvény szerint, akiknek a feladatkörükben, az azt megállapító törvény szerint joguk van az adatok igénylésére.

A törvény azt is biztosítja, hogy az egyes idegenrendészeti hatóságok csak azokhoz az adatokhoz férhessenek hozzá, amelyeknek kezelése hatáskörük gyakorlásához szükséges, illetőleg az adatkezelés csak addig tartson, amíg az az eljárás érdekében nélkülözhetetlen.

3. A törvény a hatályos szabályozáshoz képest az új jogintézményekhez kapcsolódó adatkezelésekkel kiegészül. Ilyenként kerül sor a vízumokhoz, az elutasított vízumkérelmekhez, a tartózkodási engedélyhez, a letelepedési engedélyhez kapcsolódó személyes adatok kezelésének szabályozására.

4. Az adatkezelést szabályozó rendelkezések tartalma összhangban van a Schengeni Végrehajtási Egyezménynek a Schengeni Információs Rendszerre vonatkozó szabályaival.

A Schengeni Információs Rendszer lényege, hogy lehetővé teszi a hatóságok számára azoknak a személyeknek és tárgyaknak automatikus keresési eljárás keretében való felderítését, akikkel/amelyekkel kapcsolatban figyelmeztetést helyeztek el a határellenőrzés, továbbá a rendőrségi vagy vámellenőrzés számára.

Az információk felhasználásával alkalmazhatók azok a - többek között idegenrendészeti - intézkedések, amelyeket a Schengeni Végrehajtási Egyezmény lehetővé tesz és amelyek a személyeknek a schengeni területen való mozgására vonatkoznak. Az információkon alapuló döntéseket a közérdek, a közrend és a nemzetbiztonság veszélyeztetése alapján lehet meghozni, amelyet valamely külföldi jelenléte okozhat az ország területén.

Idegenrendészeti eljárásban az információs rendszer adatait a vízumkérelmek elbírálása, a vízum kiadása, a tartózkodási engedélyek elbírálása ügyében fel lehet használni.

A Schengeni Végrehajtási Egyezmény maga is tartalmaz a személyes adatok védelme tekintetében előírásokat, a szerződő feleket továbbá arra kötelezi, hogy a nemzeti jogszabályokban a személyes adatok védelmének legalább azt a szintjét teljesítsék, amelyet az Európa Tanács 1981. január 28-án elfogadott Egyezménye - a személyes adatok védelméről és a személyes adatok automatikus feldolgozása terén - előírásai alapján megfogalmazható alapelvekből következik.

A törvény adatkezelési előírásai már a csatlakozást megelőzően biztosítják - egyes rendelkezések tekintetében későbbi hatályba lépéssel -, hogy a központi idegenrendészeti nyilvántartásban kezelt adatok köre összhangban álljon a schengeni előírásokkal, az abban meghatározott adatkörökkel.

Már a törvény hatályba lépésétől biztosítható, hogy a tagállamok illetékes hatóságai - egyes politikák összehangolása céljából - együttműködjenek. A Tanács 1996. március 4-i (96/C 80/01) Ajánlása a vízumok tekintetében folytatandó konzuli együttműködésről azt szorgalmazza, hogy a tagállamok konzuli képviseletei a vízumok tekintetében helyi szinten működjenek együtt, beleértve a vízumkiadás feltételeire vonatkozó, továbbá a nemzetbiztonságot, közbiztonságot fenyegető veszélyekre, valamint az illegális bevándorlás kockázatára vonatkozó információk cseréjét. Az együttműködés keretében megszerzett információ a tagállam hatóságait nem mentesíti azon kötelezettségük alól, hogy a vízumkérelmeket egyenként megvizsgálják és a bizonyítási eljárást lefolytassák. Az információk cseréje során az adatvédelemre vonatkozó szabályokat minden egyes adat tekintetében biztosítani kell.

VI. Fejezet

Felelősségi szabályok

A 86-87. §-hoz

A felelősségi szabályok körében a törvény a Schengeni Végrehajtási Megállapodás 6. Fejezetének 26. Cikkében foglaltakkal összhangban állapítja meg - egységesen valamennyi üzletszerűen személyszállítást végző jogi személyre vagy természetes személyre kiterjedően - a beutazáshoz szükséges feltételekkel (érvényes úti okmány, vízum) nem rendelkező külföldi beléptetésének a megtagadása esetén felmerülő kötelezettségeket.

A törvény a hatályos szabályokhoz képest két új elemmel bővíti a rendelkezéseket. Előírja a szállítók számára azt a kötelezettséget, miszerint a személyszállítás megkezdése előtt kell megbizonyosodniuk arról, hogy a külföldi valóban rendelkezik a beutazáshoz szükséges alapvető feltételekkel. Ez a rendelkezés a szállítók számára előnyös is lehet, hiszen ha e kötelezettségüknek eleget tettek, és ezt valamilyen módon bizonyítani is tudják, mentesülhetnek a súlyosabb jogkövetkezmények alól (közrendvédelmi bírság). A szállítókra vonatkozó felelősségi szabályok harmonizálnak az ENSZ határon átnyúló szervezett bűnözés elleni Egyezménye, a migránsok szárazföldön, légi úton és tengeren való csempészete elleni fellépésről szóló Kiegészítő Jegyzőkönyve 11. Cikkében foglalt rendelkezésekkel is.

Másik új rendelkezése a törvénynek, hogy összhangban az illegális migráció és az illegális munkavállalás elleni küzdelem eszközeinek harmonizálásáról és az ellenőrzés eredményes módjainak fejlesztéséről szóló, a Tanács 1995. december 22-ei Ajánlásában foglaltakkal, kiterjeszti a felelősségi szabályokat az illegálisan tartózkodó külföldit engedély nélkül foglalkoztató munkáltatóra is.

VII. Fejezet

Bejelentési kötelezettségek

A külföldi szálláshelyének bejelentési kötelezettsége

A 88. §-hoz

A szálláshely bejelentésének szabályai a Schengeni Végrehajtási Egyezmény 22. Cikkében foglalt rendelkezésekkel vannak összhangban. Új rendelkezés a szabályok között annak előírása, hogy a külföldinek a bejelentési kötelezettségét - ha nemzetközi szerződés vagy jogszabály másként nem rendelkezik - a beutazástól számított három munkanapon belül kell teljesítenie. A külföldi érdekét szolgálja az a szabály, amely lehetővé teszi, hogy - ha a szálláshely nem kereskedelmi szálláshely vagy jogi személy által fenntartott szálláshely - a bejelentési kötelezettségét választása szerint vagy közvetlenül az idegenrendészeti hatóságnál vagy pedig a szálláshely szerint illetékes település (fővárosi, kerületi) önkormányzat jegyzője útján is teljesítheti akár személyesen, akár a szállásadója közreműködésével.

A külföldi személyi okmányaival kapcsolatos bejelentési kötelezettségek és hatósági intézkedések

A 89. §-hoz

A törvény a korábbi rendelkezések szabályainak átvételével állapítja meg a bejelentési kötelezettség teljesítésének módját a külföldi számára úti okmánya vagy tartózkodásra jogosító engedélyének elvesztése, megsemmisülése esetére, illetve határozza meg az idegenrendészeti hatóság bejelentéssel kapcsolatos feladatait.

-----STARTING---POINT---VEGE---

VIII. Fejezet

Záró rendelkezések

A 90-95. §-hoz

1. A törvény általános hatálybalépésének időpontja 2002. január 1. Ettől eltérő időpontban szükséges hatályba léptetni azokat a rendelkezéseket, amelyek majd csak az Európai Unióhoz történő csatlakozásunktól alkalmazhatóak. Miután a csatlakozás pontos időpontja még nem ismert, másfelől pedig a csatlakozásról szóló szerződést törvény hirdeti ki majd, ezek a rendelkezések a csatlakozást kihirdető törvény hatályba lépésének napjától alkalmazhatóak.

2. A törvény az átmeneti szabályok körében rendelkezik arról, hogy a törvény hatályba lépését követően az egyes, a hatályos törvényben szabályozott jogintézmények további sorsa hogyan alakul.

A törvény hatálybalépési benyújtott és első fokon még el nem bírált bevándorlási kérelemre a korábban hatályos törvény rendelkezéseit kell alkalmazni, azzal az eltéréssel, hogy a kérelmet a megalakuló területi idegenrendészeti hatóság bírálja el.

3. A felhatalmazó szabályok körében a törvény az eljárás részletes szabályainak kimunkálását, illetőleg az egyes jogintézményekhez kapcsolódó további szabályozási igény teljesítését - rendeletalkotás útján - a Kormányra bízza. Az érintett miniszterek a feladat- és hatáskörükben szabályozható körben, rendeletalkotásra kapnak felhatalmazást.

4. A jogharmonizációs záradék a szabályozás során irányadó közösségi normák felsorolását tartalmazza.

A 96-101. §-hoz

A törvény a szabályozáshoz szorosan kapcsolódó egyes törvénymódosításokról is rendelkezik.

A módosítások indoka egyrészt a letelepedési engedély bevezetéséhez kapcsolódik. Másfelől szükséges a büntetések és az intézkedések végrehajtásáról szóló 1979. évi 11. tvr. (a továbbiakban: Bv. tvr.), valamint a büntetőeljárásról szóló 1973. évi I. törvény (a továbbiakban: Be.) módosítása is.

A Bv. tvr. az idegenrendészeti kiutasítás elrendelési, illetőleg végrehajtási akadályait rendeli figyelembe venni arra az esetre, ha a külföldi kiutasításáról a büntetőügyben eljáró bíróság - mellékbüntetésként - rendelkezett. Ehhez kapcsolódóan szabályozza a törvény a büntetés-végrehajtási bíró feladatait.

A Be. módosítását a külföldi úti okmányának elvétele érdekében, e lehetőség eddig nem szabályozott megteremtése miatt kell elvégezni. Emellett a humanitárius tartózkodási engedély kiadásának kezdeményezésére jogosult - ügyész, illetőleg bíróság - feladatairól rendelkezik a törvény.

A gyakorlatban előfordul, hogy a bíróság valamely bűncselekmény miatt szabadságvesztés büntetést nem szab ki, mellékbüntetésként azonban kiutasítást rendel el. Erre az esetre teremti meg a törvény azt a lehetőséget, hogy a bíróság nyomban elrendelje a terheltnek az illetékes idegenrendészeti hatósághoz történő előállítását, annak érdekében, hogy a bíróság döntését az idegenrendészeti hatóság végre tudja hajtani, s a végrehajtás elől a külföldi ne távozhasson ismeretlen helyre.