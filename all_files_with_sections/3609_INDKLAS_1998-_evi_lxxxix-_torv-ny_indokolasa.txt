1998. évi LXXXIX. törvény indokolása

a honvédelmet érintő egyes törvények módosításáról

-----STARTING---POINT---ALTALANOS--- 

A Magyar Köztársaságnak az Észak-atlanti Szerződéshez (a továbbiakban: Szerződés) való csatlakozásával szükségszerűen együtt jár az azzal érintett jogszabályok összhangjának megteremtése a Szerződéssel, valamint az ahhoz kapcsolódó egyéb nemzetközi szabályokkal. A jogharmonizáció első fázisában legindokoltabb az Alkotmány mellett az alapvető honvédelmi jogszabályok - a honvédelmi törvény és a fegyveres erők állománykategóriáinak jogállását szabályozó un. szolgálati törvények - megfelelő módosítása, illetve kiegészítése.

A törvény a honvédelemről szóló 1993. évi CX. törvény (Hvt.) vonatkozásában a Szerződéshez történő csatlakozásra tekintettel részben nemzetközi szerződésekben vállalt katonai kötelezettségek teljesítésére utaló rendelkezésekkel egészíti ki a meglevőket (az 1., 8., 10., 13., 22., 192., 194., 249. §-okban). Másrészt meghatározza a szövetséges fegyveres erők fogalmát, és a velük együttműködő magyar fegyveres erők és katonák irányítása, vezetése, szolgálati kapcsolatai, jogállása tekintetében a meglevőktől eltérő, illetve azokat kiegészítő jogokat és kötelezettségeket biztosít (a 25., 31., 41., 42., 259. §-okban).

A fegyveres szervek hivatásos állományú tagjainak jogállásáról szóló 1996. évi XLIII. törvény (Hszt.) módosítása szintén a szövetséges fegyveres erők viszonyában, az ott, illetve velük közvetlen együttműködésre kijelölt magyar katonai szervezetekben szolgálatot teljesítők esetében állapítja meg az eltérő szolgálati nyelv (22.§), szolgálatteljesítési mód (2., 42.§), költségviselés (227.§) szabályait, illetve lehetőségét. A külföldi szolgálati feladathoz szükséges beleegyezés sajátos korlátozása érvényesül a 228/A. §-ban. A törvény a Hvt. 22. §-a (1) bekezdésének kiegészítésére való utalással kiegészíti a Hszt. 212. §-a (1) bekezdését.

Korlátozottan a járandóságok, a nyelvhasználat körében, a Hszt. módosítására figyelemmel változik a szövetséges fegyveres erőkkel közvetlen szolgálati együttműködésbe kerülő katonák vonatkozásában a hadköteles katonák szolgálati viszonyáról szóló 1996. évi XLIV. törvény (Hkt.) szövege is (3., 20. §).

A katonai felsőoktatási intézmények ösztöndíjas hallgatóinak külföldi szolgálatával kapcsolatban módosul a katonai és rendvédelmi felsőoktatási intézmények vezetőinek, oktatóinak és hallgatónak jogállásáról szóló 1996. évi XLV. törvény (Hft.) 25. és 38. §-a is.

-----STARTING---POINT---RESZLETES---

Az 1. §-hoz

A Hvt. 1. §-ának (1) bekezdése szerint a honvédelem nemzeti ügy. Honvédelmi képességének biztosításában a Magyar Köztársaság alapvetően a saját erejére támaszkodik. Az Észak-atlanti Szerződéshez való csatlakozás következtében ennek az elvnek és szabálynak változatlan érvényesülése, az ország egyéni védelmi képességének fenntartása és fejlesztése mellett indokolt a törvényben kifejezésre juttatni a Szerződés 3. cikke szerinti kollektív védelmi képesség fenntartását és kifejlesztését is. A részes államok ennek folyamatos és hathatós kölcsönös segítség útján tesznek eleget.

A 2. §-hoz

A NATO-hoz való csatlakozásból fakadó védelmi kötelezettségek újszerű feladatokat rónak a Kormányra is. Ezért az erre vonatkozó rendelkezésekkel a Hvt. 8. §-ának (1) bekezdésében indokolt kiegészíteni a Kormány hatáskörét azzal, hogy a kollektív védelmi felkészülés keretében gondoskodik a szövetségi kötelezettségből eredő védelmi tervezési feladatok elvégzéséről, továbbá, hogy dönt a nemzetközi szerződésen alapuló katonai kötelezettségek teljesítéséről és összehangolja annak megvalósítását.

A 3. §-hoz

Az Alkotmány 37. §-a (2) bekezdésének megfelelően a Hvt. 10. §-a határozza meg a honvédelmi miniszter ágazatirányítási feladatait. E feladatokat törvényi szinten indokolt kiegészíteni olyan további lényeges feladatokkal, amelyek a kollektív védelmi felkészülés érdekében az Észak-atlanti Szerződéshez való tartozásunkból fakadnak.

Erre figyelemmel a törvény kiegészíti a 10.§ e) pontját és további m)-o) pontokkal egészíti ki a §-t az alábbi témakörökben:

- együttműködés az illetékes miniszterekkel a szövetséges kötelezettségből eredő védelmi feladatok végrehajtásában;

- nemzetközi katonai kötelezettségek teljesítésére vonatkozó kormányzati döntések előkészítése;

- a honvédelemben részt vevő szervek közreműködésének összehangolása a kollektív védelmi tervezésben és a haderőfejlesztésben;

- a szövetséges fegyveres erőkkel kapcsolatos egységes védelmi előírások és szabványosítási megállapodások előkészítése és alkalmazásuk biztosítása.

A 4. §-hoz

A csatlakozásból fakadó kötelezettségek a Kormány és a honvédelmi miniszter hatáskörével összhangban érintik a társminiszterek és az országos hatáskörű szervek vezetőinek honvédelemmel kapcsolatos feladatait is. Erre tekintettel a törvény kiegészíti a Hvt. 13. §-ának (2) bekezdését azoknak a védelmi feladatoknak az együttműködésben történő végrehajtásával, amelyekkel bővült a honvédelmi miniszter feladatköre.

Az 5. §-hoz

A Hvt. 22. §-a (1) bekezdésének e) pontja rendelkezik a fegyveres erők feladatai között a nemzetközi szerződésekben foglalt katonai kötelezettségek teljesítéséről oly módon, hogy a nemzetközi szerződések közül zárójelben kiemeli az ENSZ Alapokmányát, mint legrangosabb szerződést. Mind tartalmi okból, mind a szabályozás optikáját tekintve a NATO Szövetségbe való tartozásból fakadó katonai kötelezettségek miatt indokolt az ENSZ Biztonsági Tanácsa mellett az Észak-atlanti Szerződés kiemelése is a szövegben. Ezt szolgálja az (1) bekezdés.

A Hvt. hatálybalépése óta, 1996-1997. folyamán az állampolgári jogok országgyűlési biztosának általános helyettese több jelentésében érintette az alapjogok Magyar Honvédségen belüli érvényesülését és ehhez kapcsolódva több olyan törvénymódosító javaslatot tett, amely a honvédelmi tárca álláspontja szerint is indokolt.

E § (2) bekezdése - az Országgyűlés fegyveres erőkre vonatkozó döntési szabályainak pontosítása mellett - az OBH 6883/1997. számú, tűzszerész-balesetről szóló jelentés és kiegészítő jelentés ajánlásának tesz eleget, és megfelel annak az elvárásnak, hogy az élet és testi épség veszélyeztetésével ellátott, közbiztonsági jellegű tűzszerészeti mentesítési feladatkört törvénynek kell megjelenítenie. Ennek érdekében egészül ki a Hvt. 22. §-ának (1) bekezdése.

A 6. §-hoz

A fegyveres erők tagjainak szolgálati alá-fölérendeltségéről, e függelmi viszonyból fakadó kötelezettségeiről és jogosultságairól a Hvt. 25. §-a rendelkezik. Tekintettel arra, hogy az Észak-atlanti Szerződéshez való csatlakozásunk után a magyar fegyveres erők hivatásos és szerződéses állományának tagjai a szövetséges fegyveres erőknél is teljesíthetnek szolgálatot, indokolt a §-t kiegészíteni a rájuk vonatkozó eltérő függelmi szabályok alkalmazhatóságával. A módosítás szerint a szövetséges fegyveres erőkben szolgálatot teljesítő hivatásos és szerződéses katona elöljárói és alárendelti jogosultságaira és kötelezettségeire a magyar jogszabályokat és egyéb szabályokat a vonatkozó nemzetközi szerződések és a szövetséges fegyveres erőkre vonatkozó szabályok figyelembevételével kell alkalmazni.

A 7. §-hoz

A módosítás azt kívánja lehetővé tenni, hogy a minisztérium hivatalos lapjában közzétehetők legyenek a szövetséges fegyveres erők közös katonai szervezetei parancsnokainak vagy a parancsnokság más magasabb beosztású vezetőinek az olyan parancsai és intézkedései, amelyek érintik a magyar fegyveres erőket. Ez összhangban áll a magyar fegyveres erők parancsnokai és szakmai főnökei által kiadott intézkedések közzétételére vonatkozó szabályokkal.

A 8. §-hoz

A Magyar Honvédség parancsnoka vezetési jogkörének keretében a Hvt. 41. §-ának h) pontja rendelkezik a nemzetközi vonatkozású feladatairól. A NATO szövetségbe tartozásunk miatt indokolt a parancsnok hatáskörét úgy pontosítani, hogy a nemzetközi szerződésből eredő katonai kötelezettségek teljesítésével kapcsolatban képviseli a Magyar Honvédséget. Minthogy az MH parancsnoki és a vezérkar-főnöki beosztást egy személy tölti be, a pontosítást az is indokolja, hogy a NATO Katonai Bizottságában - annak tagjaként - a vezérkari főnök vesz részt.

A 9. §-hoz

Az Észak-atlanti Szerződéshez való csatlakozásunk után természetszerű lesz, hogy szövetségi feladatok végrehajtásában magyar katonai szervezetek vagy szervezeti egységek a szövetséges fegyveres erők közös magasabb kötelékének keretében, annak alárendeltségében működnek. Ez előfordulhat a NATO szövetségbe nem tartozó szövetséges fegyveres erőkkel való viszonylatban is. Ilyen szolgálati alárendeltség esetén a közös magasabb kötelékbe tartozó nemzeti egységek vezetése során a magasabb kötelék vezetési rendjére vonatkozó szabályok dominálnak, a nemzeti szabályok csak akkor és olyan mértékben alkalmazhatók, ha egyes konkrét esetekre a szövetséges fegyveres erők szabályai nem megfelelők vagy nincsenek ilyen szabályok.

A módosítás a törvényes alapját kívánja megteremteni annak, hogy magyar katonai szervezetek, szervezeti egységek szövetségi kötelékben történő alkalmazása során egyértelmű legyen a parancsnoklás joga.

A 10. §-hoz

A Hvt. 192. §-ának (1) bekezdése rendelkezik adott esetben a fegyveres erők részére szükséges gazdasági és anyagi szolgáltatások igénybevételéről. E szabályból nem következik az, hogy ha a Magyar Köztársaság területén a kollektív védelem keretében szövetséges fegyveres erők is közreműködnek a honvédelem érdekében, ilyen szolgáltatások őket érintően is igénybe vehetők lehetnek. Minthogy ez esetben a Magyar Köztársaság közös védelmi műveleteiben részt vevő szövetséges fegyveres erők ellátásáról van szó, indokolt az egyéni védelem céljait szolgáló gazdasági és anyagi szolgáltatások igénybevételére vonatkozó szabályokat a kollektív védelemben részt vevő erőkre is kiterjeszteni. Ezt a célt kívánja elérni a módosítás.

A 11. §-hoz

A Hvt. szerint a gazdasági és anyagi szolgáltatási kötelezettségek elrendelésére az ország egész területére a Kormány vagy felhatalmazása alapján az illetékes miniszter, illetékességi területén a megyei közgyűlés elnöke, a főpolgármester, a polgármester, törvényben előírt esetekben pedig meghatározott katonai parancsnok jogosult. A szövetséges fegyveres erők Magyar Köztársaság területén folytatandó védelmi műveletei érdekében ilyen szolgáltatások elrendelésére a Kormányt célszerű felhatalmazni függetlenül attól, hogy a szolgáltatás az ország mely területén történik. Ennek képezi törvényi alapját a 194. § kiegészítése.

A 12. §-hoz

A Hvt. 249. §-a határozza meg a Honvédelmi Tanács hatáskörét. A hatásköri szabályok között nem szerepel a fegyveres erőkkel kapcsolatos rendelkezések között a nemzetközi szerződésen alapuló szövetségi kötelezettségvállalásból eredő feladatok teljesítésére vonatkozó döntés, amely adott esetben a NATO szövetséghez való tartozásunk velejárója.

A módosítás az alkotmánymódosítással összhangban e döntési jogosultsággal kívánja kiegészíteni a Honvédelmi Tanács hatáskörét.

A 13-15. §-hoz

A jelenleg módosított törvények és más jogszabályok is használják a „Szövetséges Fegyveres Erők” kifejezést. Az alacsonyabb szintű szabályozás és az egyértelmű jogalkalmazás érdekében indokolt a Hvt-ben meghatározni e kifejezés tartalmát, a szolgálati törvényekben pedig az ismétlések elkerülése végett elegendőnek tűnik az e meghatározásra való hivatkozás.

A kifejezés egyrészt magában foglalja az Észak-atlanti Szerződés, másrészt a kölcsönös katonai segítségnyújtás kötelezettségét tartalmazó kétoldalú nemzetközi szerződés részes államainak fegyveres erőit, valamint mindazokat a katonai szervezeteket, parancsnokságokat, amelyeket a szerződések alapján szövetségben hoztak létre és ahol magyar katona szolgálatot teljesíthet.

Fogalmilag pontosítani kellett a honvédelmet érintő jogszabályok esetén az egyes tevékenységeket, így az alkalmazást, a felhasználást, az állomásozást és az államhatár átlépését.

A 16. és 22. §-hoz

A Hszt. és a Hkt. szerint a fegyveres erők szolgálati és vezényleti nyelve a magyar. A nemzetközi kötelezettségvállalás alapján a szövetséges fegyveres erőkkel való együttműködés, közös katonai tevékenység esetében elkerülhetetlenné válhat az együttműködő fegyveres erő szolgálati és vezényleti nyelvhasználata. Különösen így van ez abban az esetben, amikor magyar katonai szervezetet rendelnek szövetséges fegyveres erő magasabb kötelékébe. Ezért indokolt oldani a magyar nyelvhasználatra vonatkozó szigorú törvényi szabályt oly módon, hogy az országos parancsnok attól eltérő szabályt állapíthat meg.

A 17. §-hoz

A fegyveres erők tagjai a Magyar Honvédség, illetve a Határőrség állományába tartoznak és rendszerint annak szervezeti egységeinél teljesítenek szolgálatot. A Hszt. lehetővé teszi azonban, hogy a hivatásos és szerződéses állomány tagja a fegyveres erőkön kívül, un. más szerveknél is teljesíthessen szolgálatot (pl. minisztériumban, tanintézményben, a nemzetbiztonsági szolgálatoknál). A NATO-hoz való csatlakozásunk után a szövetséges fegyveres erők közös katonai szervezeteinél, parancsnokságainál teljesítendő szolgálat - hasonlóan a példákban említettekhez - a honvédségen kívüli más szervnél teljesített szolgálatnak minősül, amelynek meg kell teremteni a törvényi alapját. Erre irányul a 42. § módosítása.

A 18. §-hoz

A Hvt. 22. §-a (1) bekezdésének l) ponttal történő kiegészítése következtében indokolt az e bekezdésre hivatkozó Hszt. 212. §-a (1) bekezdésének b) pontját is az l) ponttal kiegészíteni.

A 19. §-hoz

A Hszt. 227. §-a úgy rendelkezik, hogy a honvédség más szervnél szolgálatot teljesítő hivatásos állományú tagjainak az ott teljesített szolgálatával kapcsolatos költségei ezt a más szervet terhelik. Minthogy a szövetséges fegyveres erőkben teljesített szolgálattal összefüggő költségek nem a szövetséges fegyveres erőket terhelik, hanem azokat nemzetközi szerződés alapján külön állapítják meg, indokolt a kivételt a Hszt. 227. §-a (3) bekezdésének b) pontjában kifejezésre juttatni.

A 20. §-hoz

A külföldi szolgálatra vezénylés a szolgálati viszony módosításával és a hivatásos állomány tagjának beleegyezésével történhet (Hszt. 46. és 49. §). Ez a szabály a szövetséges fegyveres erőkben mint a honvédségen kívüli más szervnél szolgálatot teljesítőkre vonatkozik. Azokban az esetekben azonban, amikor a hivatásos állomány tagja nem tartós szolgálatot teljesít külföldön, hanem külföldi gyakorlaton, kiképzésen vagy a szövetséges fegyveres erőkkel együttműködésben más jellegű közös katonai feladat végrehajtásában vesz részt, nem lehet a részvételt a beleegyezésétől függővé tenni, hiszen egy ilyen rövid tartamú külföldi tartózkodás nem vonja maga után a szolgálati viszony módosítását. Ezért a NATO szövetséghez való tartozásunk szükségszerű velejárójaként fel kell készülni ilyen jellegű katonai feladatok teljesítésére, amelyhez indokolt a törvényben egyértelművé tenni, hogy ezekhez a kiküldetésekhez nem kell a résztvevő hivatásos állomány tagjának a beleegyezése, a feladat végrehajtása szerves része a szolgálati viszonyból fakadó kötelezettségeknek. A törvény szerint az ilyen külföldi katonai feladat végrehajtásában részt vevő hivatásos katona tudomással bír arról, hogy a részvételhez beleegyezése nem szükséges. Ezt szolgálja a 228/A. §.

A 21. §-hoz

A Hkt. az élethez való jog alkotmányos védelmével összefüggésben beleegyezéshez köti a hadköteles katona részvételét békében külföldi szolgálat teljesítéséhez és hazai gazdasági vagy más jellegű segítségnyújtáshoz (pl. építés, rendezvényeken közreműködés). E feladatoktól eltérően - tekintettel az ombudsman ajánlásaira - a tűzszerészeti mentesítési feladatok ellátásából békeidőben a hadköteles katonákat ki kell zárni. Minthogy e speciális katonai feladatot a törvény 5. §-a iktatja be a Hvt.-be, annak 22. §-a (1) bekezdésének l) pontjaként, indokolt a Hkt. említett korlátozó rendelkezéseit is az erre való hivatkozással kiegészíteni.

A 23-24. §-hoz

A katonai felsőoktatási intézmények ösztöndíjas hallgatói katonai kiképzésben, szakmai gyakorlaton és egyéb szolgálati feladatokban vesznek részt oly módon, hogy ez nem veszélyeztetheti az eredményes tanulást. A NATO szövetséghez való tartozásunk után sor kerülhet a kiképzésen és a gyakorlaton kívüli egyéb szolgálati feladatok teljesítésére a szövetséges fegyveres erőkkel történő együttműködésre felajánlott katonai szervezetben külföldön is. Ez esetben a hallgatókat is megilletik a sorkatonáknak járó természetbeni és pénzbeni juttatások. Ennek törvényi kereteit kívánja megteremteni a Hft. 25. és 38. §-ának módosítása.

-----STARTING---POINT---VEGE---

A 25. §-hoz

Ez a § a törvény hatálybalépését az Észak-atlanti Szerződéshez való tényleges csatlakozásunk időpontjával összhangban szabályozza, ami a csatlakozási okirat letétbe helyezésének napjával egyezik meg. Ezen kívül felhatalmazást ad a Kormánynak a tűzszerészeti mentesítési feladatok ellátásának részletes szabályozására.