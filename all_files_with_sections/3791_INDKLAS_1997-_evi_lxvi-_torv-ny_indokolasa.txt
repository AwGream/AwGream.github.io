1997. évi LXVI. törvény indokolása

a bíróságok szervezetéről és igazgatásáról

-----STARTING---POINT---ALTALANOS--- 

1. Az igazságszolgáltatást a Magyar Köztársaságban az önálló hatalmi ágat képviselő bíróságok és bírák gyakorolják. A bíróságok a vitássá tett, vagy megsértett jogról törvényben szabályozott eljárás során végleges jelleggel döntenek és intézik a hatáskörükbe utalt nemperes ügyeket. Az igazságszolgáltatás feladatának ellátásához - a jogállamban - elengedhetetlen feltétel a bírósági szervezet és a bírák függetlenségének maradéktalan biztosítása, ezzel összhangban a bíróságok, illetve a bírák feladatainak törvényi szintű meghatározottsága.

A bíróságokra mint szervezetre, valamint a bírákra vonatkozó rendelkezéseket jelenleg az Alkotmány X. fejezete, valamint a bíróságokról szóló 1972. évi IV. törvény (a továbbiakban: Bsz.), illetve a bírák, az ügyészek, a bírósági és az ügyészségi dolgozók előmeneteléről és javadalmazásáról szóló 1990. évi LXXXVIII. törvény (a továbbiakban: Előmeneteli törvény) és a végrehajtásukra kiadott igazságügy-miniszteri rendeletek tartalmazzák.

A Magyarországon bekövetkezett demokratikus átalakulás alapvető változásokat igényelt a bíróságokra vonatkozó szabályozásban is. Az 1989. évi XLII. törvény megszüntette az igazságügy-miniszternek a bíróságok szakmai tevékenységével összefüggő - a bírói függetlenség elvével ellentétes - jogait. Az 1990. évi LXXXV. törvény, az 1991. évi LVI. törvény, továbbá az 1991. évi LXVII. törvény, majd az 1993. évi XCI. törvény jelentősen módosította a Bsz-t. A módosítások eredményeként - a bírói függetlenség biztosítékaként - a Bsz. meghatározza a bírói szolgálati viszony főbb jellemzőit, a bíróságok igazgatásának területén pedig megállapítja az igazságügy-miniszternek a bíróságokkal kapcsolatos - a korábbiakhoz képest szűkebb tartalmú - igazgatási, felügyeleti jogkörét. A bírósági vezetés szintjén elkülönül az igazgatási és a szakmai funkció. A személyi és igazgatási feladatok ellátásában önkormányzati jellegű bírói testületek működnek közre. A vezetői állások vonatkozásában kötelezővé vált a pályázat. Új alapokon és törvényi szinten nyert szabályozást a bírák fegyelmi felelőssége.

A bíróságokhoz érkező évi több mint egy millió ügymennyiségből (büntető, polgári peres, illetve nemperes eljárások) tartósan kb. 200 000 ügyhátralék keletkezett. A bírói kar az elmúlt években megfiatalodott, a kevesebb szakmai gyakorlattal rendelkező bírák a bonyolultabb és nehezebb jogi megítélésű ügyekben nem mindig képesek időszerűen ítélkezni.

A bírák javadalmazását, előmenetelét az 1949. évet követően először a már említett Előmeneteli törvény szabályozta törvényi szinten. A bírói javadalmazás, előmenetel a bírói függetlenség elvével összhangban került szabályozásra.

Az így kialakult - a többszöri módosítás miatt egyes rendelkezések esetében ellentmondásos, illetve néhány jogintézmény nem teljes körű szabályozottsága miatt hiányos - a bírósági szervezetre és bírák jogállására vonatkozó hatályos szabályozás lényegében megfelel a jogállami követelményeknek, de több okból továbbfejlesztése és felülvizsgálata indokolt.

A rendszerváltás, a polgári jogintézmények fokozatos kiépítése következtében a bíróságok hatásköre nagymértékben bővült, a bűnözés növekedett. A társadalmi, gazdasági változások miatt az életviszonyok és jogszabályok is jelentős mértékben változtak. A bíróságok jogalkalmazási tevékenységüket a megváltozott - nehezebb - feltételek között végzik. A bírói út igénybevételének lehetősége azonban önmagában kevés, biztosítani kell a jogviták ésszerű határidőn belüli, szakszerű eldöntését. A bírósági eljárások elhúzódása azt a veszélyt rejti magában, hogy a jogkereső állampolgárok elfordulnak az igazságszolgáltatástól és törvénytelen eszközöket vesznek igénybe. Mindez a jogbiztonság megrendüléséhez vezethet.

Mára bizonyossá vált, hogy az igazságszolgáltatás feladatainak jogállami szinten történő ellátásához külön-külön nem elégséges a bírói létszám növelése, a hatáskörök és az eljárási szabályok időnkénti kisebb-nagyobb módosítása. A személyi és tárgyi feltételek javítása természetesen elengedhetetlen, de azt az ellenmondást, amely a bírósági igazságszolgáltatás tényleges helyzete, lehetőségei és a vele szemben támasztott elvárások között jelenleg fennáll, csak átfogó, minden kapcsolódó részt érintő reformmal lehet megoldani, ezért az eljárásjogok és a bírósági szervezet, a bíróságok igazgatása, valamint a bírák jogállása és javadalmazása területén alapvető változások szükségesek.

A Magyar Köztársaság Kormánya 1996. őszén fogadta el a bírósági reform koncepcióját. Ennek figyelembevételével külön törvény készült a bíróságok szervezetéről és igazgatásáról, az ítélőtáblák székhelyéről, továbbá a bírák jogállásáról és javadalmazásáról, valamint az igazságügyi alkalmazottak szolgálati jogviszonyáról.

A bíróságok szervezetéről és igazgatásáról szóló törvény rendelkezik a bírósági szervezetről, egységesebb, korszerűbb működési alapelveket fogalmaz meg, összhangban a nemzetközi szerződésekben vállalt kötelezettségeinkkel is.

A hatályos szabályozás szerinti háromszintű bírósági rendszer nem enged kellő mozgásteret az eljárásjogoknak a hatáskörök ésszerűbb telepítésére, a jogorvoslati rendszer differenciált szabályozására. Az ügyek többségét jelenleg az általános hatáskörű helyi bíróságok intézik, melynek bírái többségükben fiatalok, kevés bírói gyakorlattal rendelkeznek, emiatt a bonyolultabb ténybeli és nehezebb jogi megítélésű ügyeket kevésbé tudják időszerűen intézni. A Legfelsőbb Bíróság jelenlegi hatásköre és az ebből következő munkaterhe nem teszi lehetővé, hogy maradéktalanul ellássa a bírósági jogalkalmazás egységének biztosításával kapcsolatos alkotmányos feladatát.

A büntetőeljárásban és a Polgári perrendtartásban a hatáskörök újraszabályozásával összhangban szükséges a kizárólag jogorvoslati fórumként működő ítélőtáblák beiktatása a bírósági szervezetbe. A bírósági szervezet négyszintűvé alakítása megfelel a magyar jogfejlődés hagyományainak és a fejlett nyugati államok bírósági rendszerében követett megoldásokkal is harmonizál. A bírósági szervezetet illető legjelentősebb változás tehát, az 1949. októberig ítélőtábla néven működő, majd 1950. december 31-ig felsőbíróságnak nevezett fellebbezési fórumok ismételt létrehozása. Az ítélőtáblák számát, székhelyét, illetékességi területét külön törvény állapítja meg.

A törvény az ítélkezés egységének biztosítása érdekében meghatározza a jogegységi eljárás feltételeit, a jogegységi határozat meghozatalának módját, a határozat közzétételi rendjét.

A bíróságok igazgatása a hatályos szabályozás szerint részben külső igazgatás, mivel abban a végrehajtó hatalom képviselője - az igazságügyminiszter - a részére biztosított jogkörök (vezetők kinevezése, fegyelmi eljárás kezdeményezése, a bíróságok működéséhez szükséges személyi és tárgyi feltételek biztosítása stb.) gyakorlásával vesz részt. A külső igazgatást ellensúlyozza a bírák által választott bírói testületek működése. Az elmúlt években a külső igazgatásban (a megyei bírósági elnökök kinevezése kérdésében, költségvetési kérdésekben), de magában a bírói testületek működésében is zavarok mutatkoztak. Az Alkotmánybíróság több határozatában - így az 53/1991. (X. 31.) AB határozat, a 38/1993. (VI. 11.) AB határozat, továbbá a 28/1995. (V. 19.) AB határozat stb. - foglalkozott a bíróság mint önálló hatalmi ág és a végrehajtó hatalom viszonyával, illetve a bíróságokra vonatkozó szabályozás alkotmányossági kérdéseivel. Az Alkotmánybíróság határozatai ugyan nem állapították meg a hatályos szabályozás alkotmány-ellenességét, azonban a különvéleményekben lényegében megfogalmazásra került az, hogy megnyugtató megoldást a bíróság függetlenségét kifejező szervezeti autonómia és önkormányzat jelentené.

A törvény mindezekre figyelemmel a bírósági szervezetet mint a végrehajtó hatalomtól elkülönült egységes szervezetet határozza meg, és a bírói függetlenség alapvető biztosítékaként a bíróságok igazgatásának olyan rendszerét alakítja ki, amely a politikailag semleges bírói hatalmat elkülöníti a törvényhozó és a végrehajtó hatalomtól. Ennek érdekében az igazságügyminiszternek a bíróságok igazgatásával kapcsolatos jogosítványai megszűnnek és a bíróságok igazgatására a törvény létrehozza a kétharmad részben a bírák által választott bírákból, egyharmad részben delegáltakból álló Országos Igazságszolgáltatási Tanácsot, (a továbbiakban: OIT), amely az igazságügyi (bírósági) igazgatás legfelsőbb irányító szerve. Az OIT feladata a bíróságok működésével kapcsolatos minden olyan jogkör, amely a hatályos szabályozás szerint az igazságügyminisztert illeti meg.

Az igazgatásban közreműködő bírói testületek és bírósági vezetők feladatait és hatáskörét is újraszabályozza a törvény .

Az OIT irányítása alatt Hivatal működik, amelynek feladata az OIT döntéseinek előkészítése, valamint közreműködik a meghozott határozatok végrehajtásában. A Hivatal ellát egyéb ügyviteli feladatokat is.

Az OIT létrehozására tekintettel a bíróságok igazgatásában közreműködő bírói testületek a személyügyi és a bíróságok működését alapvetően meghatározó más kérdésekben - a hatályos szabályozásban több esetben biztosított egyetértési jog gyakorlása helyett - véleményezési jogkört kapnak. A bírósági vezetőkkel szemben támasztott fokozottabb követelmények, és a bírói testületek megváltozott jogkörére tekintettel a törvény lehetővé teszi a bírói testületek kezdeményezési jogát a vezető vezetői tisztségből történő felmentésére.

A bírósági szervezet említett változásai következtében várható, hogy a bíróságok megújult szervezetében - a reform más területeinek megvalósulásával együtt - alkalmassá válik az igazságszolgáltatás, hogy a következő évtizedekben elláthassa megnövekedett feladatait, különös tekintettel az Európai Unióhoz csatlakozás miatt megnövekedett követelményekre is.

-----STARTING---POINT---RESZLETES---

ELSŐ RÉSZ

ÁLTALÁNOS RENDELKEZÉSEK

I. FEJEZET

ALAPELVEK

Az 1-3. §-hoz

1. A törvény a hatályos Alkotmánnyal összhangban az államhatalmi ágak elválasztásának elvét kifejező fontos alapelvet fogalmaz meg, amikor kimondja, hogy a Magyar Köztársaságban az igazságszolgáltatást a bíróságok gyakorolják. Az igazságszolgáltatás bírósági monopóliuma azt jelenti, hogy a bíráskodást, mint állami funkciót sem a végrehajtó hatalom, sem a törvényhozó hatalom nem láthatja el, arra kizárólag a politikailag semleges bírói hatalom jogosult. A törvény a Bsz. hatályos rendelkezésétől eltérően nem rendelkezik arról, hogy a bírósági útra tartozó ügyekben törvényben vagy kormányrendeletben meghatározott esetben más szerv is eljárhat. Nem határozza meg a bíróságok és az un. quasi igazságszolgáltatási szervek egymáshoz való viszonyát. Ennek az indoka, hogy a kialakult álláspont szerint az ilyen eljárásokat külön törvények szabályozzák és rendelkeznek a bírói út igénybevehetőségéről (lásd a választottbíróságról szóló 1994. évi LXXI. törvényt).

2. A bíróságok feladata a jogalkalmazás, az egyedi döntés meghozatala az eseti jogvitában, tehát a jog konkretizálása, értelmezése; egyben továbbfejlesztése is, valamint jogsértések esetén a jog épségének megőrzése. A bírósági döntés a többi hatalmi ágtól függetlenül születik meg, törvényben szabályozott eljárásban. Az egyedi döntés végleges, az érintettekre kötelező és végrehajtható.

3. A bírói hatalmi ág egyetlen alkotmányos korlátja az, hogy a bírák a törvényeknek és más jogszabályoknak alárendelten végzik ítélkezési (igazságszolgáltatási) tevékenységüket.

A törvényhozó vagy a végrehajtó hatalom a törvények és más jogszabályok megalkotásával, szervezeti összekapcsolódás nélkül korlátozza a bírói hatalmat. Ez azonban nem jelenti azt, hogy más hatalmi ág - alkotmányos garanciák mellett - nem vehetne részt a bírósági szervezet működtetésében. Ezt kifejezi a bíróságok legfőbb igazgatási szerveként meghatározott OIT delegált tagsága (igazságügyminiszter, országgyűlési képviselők, más szervezetek képviselői).

A 4. §-hoz

A hatalmi ágak elválasztásának elve, a bírói függetlenség szempontjából garanciális kérdés, hogy ne érvényesülhessen más államhatalmi ág egyoldalú politikai befolyása a bírói tisztség keletkezése, illetve megszűnése körében. A törvény a hatályos szabályozásnak megfelelően úgy rendelkezik, hogy a hivatásos bírót a köztársasági elnök nevezi ki és menti fel. Az ítélkezésben közreműködő ülnök (a törvény szakít a hatályos szabályozás szerinti népi ülnök megnevezéssel) tisztsége választással keletkezik. A bírói kinevezés feltételeit, módját, a bírói tisztség megszűnésének szabályait, illetve az ülnökválasztás rendjét a bírák jogállásáról és javadalmazásáról szóló törvény tartalmazza.

Az 5. §-hoz

A bírói függetlenség egyik garanciáját fogalmazza meg a törvény a bírói immunitást kimondó rendelkezésben. A törvény a hatályos szabályozást továbbfejlesztve a szabálysértési eljárásra is kiterjeszti a mentelmi jogot, azzal, hogy a szabálysértési eljárás tekintetében a bíró erről lemondhat.

A 6. §-hoz

A hatályos - külön törvényben foglalt - szabályozás szerint a bíróságok és külön a Legfelsőbb Bíróság - a központi költségvetésben önálló fejezeteket képeznek.

A bíróság egységes szervezetéből következik, hogy a bíróságok költségvetése együttesen alkot önálló fejezetet a központi költségvetés rendjében.

A 7. §-hoz

A törvény 2. §-ában írt rendelkezés szerint a bíróságok jogalkalmazási tevékenységük során egyedi jogvitákban döntenek, helyreállítják a jog épségét. A jogszabályoknak megfelelő döntés végleges, mindenkire - az ügyben érintett természetes és jogi személyekre, illetve az állam szervezeteire - egyaránt kötelező. A határozat kötelező ereje abban a vonatkozásban is érvényesül, ha a bíróság valamely ügyben hatáskörét vagy annak hiányát állapítja meg. A közigazgatási szerv és a bíróság közötti hatásköri vita, illetve hatásköri összeütközés esetén tehát a bíróság döntése a kötelező.

A 8. §-hoz

Az Alkotmány 50. §-a rendelkezik arról, hogy a bíróságok védik és biztosítják az alkotmányos rendet, az állampolgárok jogait és törvényes érdekeit, büntetik a bűncselekmények elkövetőit, a bíróság ellenőrzi a közigazgatási határozatok törvényességét.

A hatályos Bsz. meghatározza a bíróságokra tartozó ügyek körét, eszerint a bíróság dönt büntető ügyekben, polgári jogi ügyekben, családjogi jogvitákban, munkaügyi vitákban és a szövetkezeti tagsági viszonnyal kapcsolatos jogvitákban, valamint a törvény által hatáskörébe utalt ügyekben (ide tartoznak a különböző nyilvántartási feladatok stb.).

A törvény szakít a bírói útra tartozó ügyek - szükségszerűen nem teljes körű - felsorolásával és általánosságban elvi jelleggel fogalmazza meg, hogy a bírósági útra tartozó ügyeket csak törvény állapíthat meg. Ezáltal kizárt az, hogy alacsonyabb szintű jogszabállyal lehessen bírósági útra tartozó ügyekben más szerv eljárását kimondani.

A 9-10. §-hoz

1. Az emberi jogok és alapvető szabadságok védelméről szóló, Rómában, 1950. november 4-én aláírt egyezmény 6. Cikke szerint mindenkinek joga van arra, hogy ügyét a törvény által létrehozott független és pártatlan bíróság tisztességesen, nyilvánosan és ésszerű határidőn belül tárgyalja és hozzon határozatot polgári jogi jogai és kötelezettségei tárgyában, illetőleg az ellene felhozott büntetőjogi vádak megalapozottságát illetően.

Az Alkotmány 57. §-ának (1) bekezdése is tartalmazza ezt a rendelkezést, amely az eljárási garanciák mellett a bírósághoz fordulás jogát jelenti. A törvény a hatályos Bsz. hiányosságát pótolva, megfogalmazza a bírósághoz fordulás jogát, sőt az Alkotmányhoz képest azt is kimondja, hogy az ügyeket ésszerű határidőn belül kell befejezni.

A bíróság függetlenségét és pártatlanságát a bírói hatalom önállósága, a bírósági szervezetre és a bíró jogállására vonatkozó garanciális elvek (szabályok) érvényesülése biztosítja. Konkrét ügyben a bíró pártatlanságát (elfogulatlanságát) az eljárási törvények rendelkezései hivatottak szolgálni.

Az ügyek ésszerű határidőn belüli befejezésének követelményét, ennek közelebbi tartalmát a Polgári perrendtartásnak és a büntető eljárási törvénynek kell meghatározni.

A Polgári perrendtartás 3. §-ának (2) bekezdése a bíróság kötelességévé teszi, hogy hivatalból gondoskodjék a perek ésszerű határidőn belüli befejezéséről.

2. Az Alkotmány 57. §-ának (1) bekezdése a bírósághoz fordulás joga mellett - a jogegyenlőség elve alapján - azt is kimondja, hogy a bíróság előtt mindenki egyenlő.

A törvény a hatályos Bsz. rendelkezésétől eltérően ugyan nem részletezi, hogy a bíróság előtti egyenlőség mit jelent, de egyértelmű, hogy ezen az ügyfélegyenlőséget kell érteni.

A 11. §-hoz

A törvény e §-ában fogalmazza meg a törvényes bíróhoz való jogot, az ügyelosztási tervvel összefüggésben.

A hatályos Alkotmány ugyan kifejezetten nem mondja ki a rendkívüli bíróságok felállításának tilalmát, de nem is engedi meg, hiszen az Alkotmány 45. § (2) bekezdése csak a külön bíróságok létesítését engedi meg. A fejlett nyugati államok többségében az alkotmányok a rendkívüli bíróságok felállításának tilalmául ellenpontként mondják ki, hogy senki nem vonható el a törvényes bírájától.

A törvény e kérdéskört rendezi, amikor kimondja, hogy senki sem vonható el törvényes bírájától. Ez azt jelenti, hogy az ügyben az eljárási szabályok szerint hatáskörrel rendelkező bíróság járhat el, tehát illetéktelen beavatkozásra nem kerülhet sor Az ítélkező bírónak az ügy intézésére kijelölése - másként fogalmazva, az ügynek a bíróra szignálása - pedig az előre megállapított ügyelosztási rend, terv szerint történik. Az ügyek kiosztásának rendje meghatározott időtartamra és valamely egységes, objektív szempont - pl. az alperes neve, vagy a bíróság illetékességi területének felosztása - alapján nyer meghatározást. Ettől a törvény szerint csak az eljárási törvényekben írt esetekben (pl. a bíró kizárása miatt) vagy igazgatási úton a bíróság működése szempontjából fontos okból (pl. a bíró betegsége, ügyhátralék stb.) lehet eltérni.

A 12. §-hoz

Az Alkotmány 57. §-ának (1) bekezdése a bírósági eljárás nyilvánosságáról is rendelkezik.

A törvény a hatályos Bsz. rendelkezését megtartva - figyelemmel a már idézett nemzetközi egyezmény rendelkezésére, illetve a Polgári és Politikai Jogok Nemzetközi Egyezségokmányának 14. Cikkében foglalt rendelkezésére is - kimondja, hogy a bíróság tárgyalása - ha törvény kivételt nem tesz - nyilvános. A bíróság a tárgyaláson hozott határozatát még akkor is nyilvánosan hirdeti ki, ha a tárgyalásról a nyilvánosságot kizárták. A Polgári és Politikai Jogok Nemzetközi Egyezségokmányának hivatkozott rendelkezése az ítélet nyilvános kihirdetése alól kivételt enged, ha a fiatalkorúak érdekei mást kívánnak, vagy ha az eljárás házassági jogvitára vagy gyermekek gyámságára vonatkozik. A Bsz. hatályos szabálya szerint törvény eltérő rendelkezése alapján is megengedett az ítélet nyilvános kihirdetésétől eltérés, azonban a törvény a szigorúbb szabályozás mellett döntött.

A 13. §-hoz

1. A törvény a hatályos Bsz. rendelkezésének megfelelően kimondja, hogy a bíróság - ha törvény eltérő rendelkezést nem tartalmaz - határozatát köteles megindokolni.

2. A jogorvoslati jogosultság a nemzetközi egyezményekben és az alkotmányban is szabályozott emberi jog. Az Alkotmány 57. §-ának (5) bekezdése rendelkezik a jogorvoslatra való jogosultságról. A törvény biztosítja a bíróság határozatai elleni jogorvoslatot. Ez alól kivételt csak törvény állapíthat meg. Ezzel, illetve az eljárásjogok rendelkezéseivel összefüggésben, a hatályos Alkotmány szövegének olyan tartalmú módosítása szükséges, amely bizonyos feltételek esetén a jogorvoslati jog korlátozását jelenti.

3. A törvény szerint a bíróság az állam nevében (képviseletében) jár el, ítéletét és az eljárási törvényekben megjelölt egyéb határozatát a Magyar Köztársaság nevében hozza.

A 14. §-hoz

A bírósági eljárás a nemzetközileg elfogadott elvek szerint nem ér véget a határozat meghozatalával, hanem ha az szükséges, a bíróságnak kell gondoskodnia a határozat végrehajtásáról.

A 15. §-hoz

A törvény a hatályos szabályozásnak megfelelően fenntartja a társas bíráskodás alkotmányos elvét. A társasbíráskodás több hivatásos bíró, illetve hivatásos bíró és ülnökök által alkotott bírói tanácsokban valósul meg. A bíróságok egyedi ügyekben való összetételét csak törvény szabályozhatja, elsősorban a Polgári perrendtartás és a büntetőeljárási törvény. A törvény az ülnököknek a hatályos szabályozással egyezően a hivatásos bíróval azonos jogokat és kötelességeket biztosít az ítélkezésben, tehát a döntés meghozatala során nem válik el a ténymegállapítás és jogi döntés, illetve a bűnösség és a büntetéskiszabás feladata. A bíróság tanácsának elnöke azonban csak hivatásos bíró lehet, ülnök önálló döntést a bírósági eljárásban nem hozhat.

MÁSODIK RÉSZ

A BÍRÓSÁGI SZERVEZET

II. FEJEZET

A BÍRÓSÁGOK

A 16. §-hoz

A hatályos szabályozás szerint a bírósági szervezet három szintre tagozódik. A törvény a Legfelsőbb Bíróság és a megyei bíróságok közé új bírósági szintet - az ítélőtáblákat - iktat be. Az új bírósági szervezeti szint létrehozásának egyik célja az általános hatáskörű helyi bíróságok leterheltségének csökkentése, ami az ítélkezés időszerűségének javulását, a pertartamok csökkenését eredményezheti azáltal, hogy a helyi bíróságok ügyeinek egy része a megyei bíróságok első fokú hatáskörébe kerül. Az újabb bírósági szervezeti szint létrehozását a Legfelsőbb Bíróság feladatának, hatáskörének módosítása is szükségessé teszi. A Legfelsőbb Bíróság a hatályos jogszabályok szerint alapvetően fellebbezési és felülvizsgálati bíróságként működik és feladata az ítélkezés elvi irányítása. A változást az az igény alapozza meg, hogy a Legfelsőbb Bíróság az eddigieknél hatékonyabban láthassa el az ítélkezés irányításából eredő kötelezettségeit, ami szükségessé teszi az egyedi ügyekben való döntési hatáskör szűkítését, elsősorban a fellebbezési ügyek elvonásával és azoknak az új bírósági szintre, a táblabíróságokra való telepítésével.

A törvény az ítélőtáblák felsorolásával kiegészítve, a hatályos szabályozásnak megfelelően felsorolja a bírósági szinteket. Az ítélőtáblák létrehozásán kívül más szervezeti változást nem tartalmaz, a munkaügyi bíróságok a jövőben is első fokú hatáskörrel, különbíróságként működnek.

A 17-18. §-hoz

A törvény a bírósági szervezetet érintő bármely változtatást törvényi rendelkezéshez köti. A bíróságok illetékességi területe jelenleg is a közigazgatási egységekhez (város és megye) igazodik, ezért a közigazgatási területbeosztás megváltozása szükségessé teheti a bíróságok illetékességi területének módosítását, egyes városok, községek másik bíróság illetékessége alá vonását. Az ilyen eseti változás nem igényel feltétlen törvénymódosítást, ezért a törvény a köztársasági elnök részére biztosítja erre az esetre határozat meghozatalát. A törvény a határozat meghozatalát az OIT kezdeményezéséhez köti.

A 19. §-hoz

A bírósági szervezeti rendszer megváltoztatása, a táblabíróságok létrehozása mellett is megmarad a helyi bíróságok általános hatásköre. E bíróságok járnak el első fokon mindazokban az ügyekben, amelyeket a törvény nem utal magasabb szintű bíróság hatáskörébe. A törvény hiányzó rendelkezést pótolva kimondja, hogy a helyi és a munkaügyi bíróság nem jogi személy. Ez a rendelkezés megfelel a hatályos jogszabályoknak is.

A 20. §-hoz

A megyei bíróságok továbbra is első fokon, valamint a helyi bíróságok döntései elleni fellebbezési ügyekben járnak el. A hatáskör megosztását az eljárási jogszabályok írják elő, a szervezeti változás következtében azonban az első fokú bíróságok hatáskörébe tartozó ügyek száma várhatóan csökken és ezzel összefüggésben a megyei bíróságok első fokú hatásköre kiszélesedik.

A megyei bíróság, mint költségvetési szerv jogi személyiséggel rendelkezik. A megyei bíróság ítélkezési szervezetében a törvény változást nem irányoz elő.

A 21. §-hoz

A helyi, munkaügyi és a megyei bíróságok elnevezését és illetékességi területét és a katonai tanáccsal rendelkező megyei bíróságokat, illetve ezek illetékességi területet a törvény Melléklete tartalmazza.

Ítélőtábla

A 22. §-hoz

A Legfelsőbb Bíróság és a megyei bíróságok között létrejövő ítélőtáblák első fokú hatáskört nem gyakorolnak, kizárólag az eljárási törvények szerinti jogorvoslati eljárásokat folytatnak le. A táblabíróságnak az illetékességi területe alá tartozó megyei bíróságokkal igazgatási kapcsolata nincs, igazgatási szempontból tehát nem áll fenn alá- és fölérendeltségi viszony. Az ítélőtáblák és a megyei bíróságok az ún. külső igazgatás területén egyaránt közvetlenül az OIT-nak vannak alárendelve. A táblabíróságok önálló költségvetési szervek, jogi személyiséggel rendelkeznek.

A törvény szerint külön törvény állapítja meg az ítélőtáblák székhelyét és illetékességét. A külön törvény úgy rendelkezik, hogy 1999. január 1-jén három ítélőtábla kezdi meg működését - a Fővárosban, Szegeden és Pécsett - 2003. január 1-jéig pedig további két ítélőtáblát kell létrehozni Győrben és Debrecenben.

A 23. §-hoz

Az ítélőtábla ítélkezési szervezete a törvény szerint a megyei bíróságok ítélkezési szervezetétől eltér annyiban, hogy az ítélőtáblán gazdasági kollégium nem működik, közigazgatási kollégium pedig csak a Fővárosi ítélőtáblán működik, figyelemmel a közigazgatási perek változó hatásköri szabályaira.

A 24-26. §-hoz

A Legfelsőbb Bíróság feladatai a táblabíróságok létrejöttével és a hatáskörök megváltoztatásával módosulnak. Alapvetően jogorvoslati fórumként jár el a megyei bíróságok és az ítélőtáblák határozatainak felülbírálata során. Új feladat az ítélkezési gyakorlat egységének biztosítása érdekében a jogegységi eljárás lefolytatása. A jogegységi eljárásban hozott határozat a bíróságokra kötelező. A jogegységi eljárásnak megfelelően változik a Legfelsőbb Bíróság szervezete, kiegészül a jogegységi tanácsokkal.

III. FEJEZET

AZ ÍTÉLKEZÉS EGYSÉGÉNEK BIZTOSÍTÁSA

Jogegységi eljárás

A 27-29. §-hoz

1. A bírósági szervezet változásának egyik célja, hogy a Legfelsőbb Bíróságnak a fellebbezések elbírálásához kapcsolódó ítélkezési munkaterhe csökkenjen és ezáltal maradéktalanul eleget tehessen az ítélkezés egységének biztosításával kapcsolatos alkotmányos feladatának. A bírósági jogalkalmazás egységének biztosítása jogegységi határozattal és elvi jelentőségű bírósági határozatok közzétételével történik.

A hatályos Alkotmány 47. §-a, és a korábbi Bsz. 45. §-a szerint a Legfelsőbb Bíróság elvi irányítást gyakorol az összes bíróságok bírói működése és ítélkezése felett. Az elvi irányítás eszköze az irányelv, illetőleg az elvi döntés, melyek a bíróságokra kötelezőek. A kollégiumi állásfoglalás is az elvi irányítás eszköze.

Mivel az elvi irányítás említett formái nem konkrét bírósági határozatban felmerülő vitás elvi kérdésben adnak iránymutatást, jogpolitikai vonásaik miatt nem tekinthetők a jogállami követelményekkel összhangban álló irányítási eszköznek. A bírósági jogalkalmazás egységének biztosítására ezért a büntető és a polgári eljárásban be kell vezetni a konkrét ügyekben felmerülő vitás elvi kérdések eldöntése érdekében a jogegységi eljárást, a jogegységi határozatot.

A jogegységi eljárás, a jogegységi döntés nem ismeretlen a magyar jogfejlődésben, ugyanis a Kúria jogegységi döntését a bíróságok kötelesek voltak követni. A törvény - az elmondottakra figyelemmel - a bírósági jogalkalmazás egységének biztosítására bevezeti a jogegységi eljárást.

2. A törvény biztosítja a jogegységi határozat meghozatalához szükséges információknak a Legfelsőbb Bírósághoz történő eljuttatását.

3. A törvény meghatározza, hogy mikor kerülhet sor jogegységi eljárás lefolytatására.

Jogegységi tanács

A 30-32. §-hoz

1. A törvény szerint a Legfelsőbb Bíróságon a szakágak szerint büntető, polgári, gazdasági, munkaügyi és közigazgatási jogegységi tanácsok működnek. A jogegységi tanácsot a Legfelsőbb Bíróság vezetői, mint a tanács elnökei vezetik. Attól függően, hogy a jogegységi eljárásban hozandó döntés egy, vagy több szakág ügykörét érinti-e, a jogegységi tanács öt, illetve hét tagból állhat. A héttagú jogegységi tanács elnöke a Legfelsőbb Bíróság elnöke, vagy elnökhelyettese.

2. A törvény szabályozza azt, hogy kinek az indítványára kell a jogegységi eljárást lefolytatni. Az indítványozás joga a Legfelsőbb Bíróság elnökét, vagy kollégiumvezetőjét, továbbá a Legfelsőbb Bíróság azon tanácsát illeti meg, amely jogkérdésben el kíván térni a Legfelsőbb Bíróság másik ítélkező tanácsának határozatától. A törvény - az ügyészség alkotmányosan meghatározott feladatával összhangban - a legfőbb ügyésznek büntetőeljárásban, továbbá polgári peres eljárásban biztosítja az indítványozás jogát. A polgári eljárásban e jogosultság azonban csak akkor illeti meg a legfőbb ügyészt, ha az eljárás megindítására, vagy az abban való részvételre az ügyészt külön jogszabály feljogosítja.

3. A törvény értelmében az indítványozónak meg kell jelölnie, hogy milyen kérdésben és okból kéri a jogegységi döntést. A törvény szerint a jogegységi határozatot a jogegységi tanács ülésén hozza meg. Az ülésre az indítványozót és a legfőbb ügyészt mindig meg kell hívni, és ők az ülésen felszólalhatnak.

A jogegységi határozat a bíróságokra kötelező. Ezért a törvény rendelkezik arról is, hogy a határozatot a „Magyar Köztársaság nevében” hozza a jogegységi tanács és azt a Magyar Közlönyben közzé kell tenni. A jogegységi határozatot és a jogegységi tanács által kiválasztott elvi bírósági határozatot a Legfelsőbb Bíróság hivatalos gyűjteményében is közzéteszi.

4. A törvény kimondja, hogy a jogegységi határozatnak - ha törvény kivételt nem tesz - a felekre kiterjedő hatálya nincs. A rendelkezés azért szükséges, mert a jogegységi határozat rendeltetésével általában összeegyeztethetetlen, hogy konkrét ügyben a felekre kiterjedő hatállyal bírjon. Büntető ügyben azonban elképzelhető, hogy a jogegységi határozat következményeként az elítéltet fel kell menteni, ilyenkor a jogegységi döntés hatálya kiterjed az elítéltre.

5. A jogegységi eljárásra vonatkozóan törvény az előzőekben már említett okokból is további szabályokat állapíthat meg, a Legfelsőbb Bíróság pedig az eljárás ügyviteli szabályait maga állapítja meg.

A kollégium szerepe a jogegységi eljárásban

A 33. §-hoz

A törvény meghatározza a kollégium szakmai feladatát és a jogegységi eljárás kezdeményezésére irányuló javaslattételi jogát.

HARMADIK RÉSZ

A BÍRÓSÁGOK IGAZGATÁSA

IV. FEJEZET

Az Országos Igazságszolgáltatási Tanács

A 34. §-hoz

A törvény által célzott igazságszolgáltatási reform egyik sarkalatos pontja a bíróság központi, un. külső igazgatási rendszerének megváltoztatása. A többi hatalmi ágtól elkülönült igazságszolgáltatás szervezeti függetlenségének továbbfejlesztése érdekében a hatályos szabályozás szerint az igazságügyminisztert megillető igazgatási jogkört, a törvény az OIT-re mint testületre ruházza. Ezáltal megszűnik az igazságügyminiszternek a bíróságok igazgatásával kapcsolatos valamennyi államigazgatási jogosítványa. Ugyanakkor a törvény nem érinti az Országgyűlésnek a Legfelsőbb Bíróság elnökének megválasztására vonatkozó jogkörét, valamint a bíróságok mint önálló fejezet költségvetését a jövőben is a Kormány terjeszti elő az Országgyűléshez. A törvény, illetve más jogszabály alkotásán keresztül a törvényhozó és a végrehajtó hatalom meghatározza a bíróságok működését.

Az OIT-ot a törvény jogi személyiséggel ruházza fel és rendelkezik arról, hogy az igazgatási feladatok ellátása érdekében, irányítása alatt Hivatal működik.

A 35. §-hoz

A törvény az OIT személyi összetételét úgy határozza meg, hogy a tagok kétharmada a bírák által maguk közül választott bíró. Emellett azonban delegálással országgyűlési képviselő, valamint a kormány képviseletében az igazságügyminiszter, továbbá az igazságszolgáltatásban közreműködő ügyészi szervezet és az Országos Ügyvédi Kamara vezetője is részt vesz a testület munkájában. Ez a megoldás lehetővé teszi a bíróságok igazgatásának folyamatában az igazságszolgáltatás általános alkotmányos követelményeinek érvényre juttatását és a bíróságok helyzetének folyamatos megismerését.

A törvény az OIT bíró tagjainak és - a folyamatos működés biztosítása érdekében - póttagjainak választását küldöttértekezlet jogkörébe utalja és előírja a szavazás módját is.

A 36. §-hoz

A küldöttértekezlet küldötteinek megválasztása a valamennyi hivatásos bírót magába foglaló összbírói értekezletek jogkörébe tartozik. A bírák túlnyomó része a helyi és a megyei bíróságokon dolgozik. A megyei bíróságok bírói létszáma azonban lényeges eltérést mutat, ezért a törvény létszámarányos küldöttválasztást ír elő. Ennek alapján a nagyobb létszámú megyei bíróságok a létszámuktól függetlenül több küldöttet is választanak, akiknek így nagyobb esélyük lehet az OIT tagjává választásra.

A törvény biztosítja a választási jogot azoknak a bíráknak is, akik nem valamely bíróság létszámába tartoznak, hanem beosztott bíróként az Igazságügyi Minisztériumban vagy a Hivatalban működnek. E bírák a Fővárosi Bíróság összbírói értekezletén gyakorolhatják választási jogukat.

A küldöttválasztó értekezletek összehívásának és lefolytatásának feladata az adott bíróság elnökére hárul, míg a törvény a küldöttértekezlet összehívását a Legfelsőbb Bíróság elnökének feladatává teszi.

A 37. §-hoz

A törvény részletesen felsorolja azokat a kizáró körülményeket, amelyek fennállása esetén a bíró az OIT tagjává nem választható meg. A szabályozás célja egyrészt a személyi összeférhetetlenség kizárása, másrészt annak biztosítása, hogy csak a bírói hivatás követelményeinek mindenben megfelelő személy tölthessen be választott tisztséget. A d) pont hatálya alá azok a bírák tartoznak, akiknek bírói szolgálati viszonya külön törvény alapján szünetel, az Igazságügyi Minisztériumban vagy a Hivatalba beosztott bíróként működnek, továbbá akiket a választás időpontjában a bírói hivatás gyakorlásában egyéb körülmény tartósan akadályoz.

A 38. §-hoz

A törvény rendelkezik a választott bíró tagok, illetőleg a póttagok megbízatásának időtartamáról és meghatározza a delegált tagok, a kormány képviseletében eljáró igazságügyminiszter, továbbá a legfőbb ügyész és Országos Ügyvédi Kamara elnökének helyettesítési rendjét.

A 39. §-hoz

Az OIT feladatköre kiterjed a bíróságok igazgatásának valamennyi területére. Az OIT feladatait a törvény a legfontosabb területeket kiemelve felsorolja. E feladatok egy része az egész bírósági szervezet működtetésével kapcsolatos központi igazgatási feladat, emellett az OIT átfogó és általános feladata a bíróságok vezetőinek, igazgatási tevékenységüknek irányítása és ellenőrzése. Az igazgatási tevékenység feletti felügyelet azonban a Legfelsőbb Bíróság elnökére nem terjed ki, a Legfelsőbb Bíróság igazgatási önállósága - az OIT részére a törvény által biztosított egyes jogkörök kivételével - továbbra is megmarad.

A bíróságokról szóló hatályos törvény alapján az igazságügyminiszter rendelettel, illetve jogszabálynak nem minősülő rendelkezéssel szabályozta a bíróságok igazgatásának működési rendjét. Az OIT a törvény szerint átveszi az igazságügyminiszter valamennyi igazgatási jogosítványát, ezért az igazgatás általános érvényű szabályozásának eszközeit is az OIT részére kell biztosítani. A törvény ezért feljogosítja az OIT-t a bíróságokra kötelező szabályzatok, ajánlások és határozatok kiadására.

A 40. §-hoz

A törvény az OIT személyügyi hatáskörébe utalja az ítélőtáblák és a megyei bíróságok vezetőinek, valamint a Hivatal vezetőjének és helyettesének kinevezési és felmentési jogát. A bírósági vezetők közül a Legfelsőbb Bíróság elnökének megválasztása az Országgyűlés, az elnökhelyettes kinevezése pedig a Köztársasági Elnök jogkörébe tartozik. A törvény - figyelemmel arra, hogy a Legfelsőbb Bíróság elnöke egyben az OIT elnöke is - a megválasztás, illetve a kinevezés előtt az OIT részére biztosítja a véleménynyilvánítás jogát.

A 41. §-hoz

Az igazgatás magában foglalja az alárendelt szervezet működésének ellenőrzését és a működés törvényességének biztosítására vonatkozó intézkedések megtételének lehetőségét. Az OIT részére ezért biztosítani kell az igazgatás irányításának és ellenőrzésének jogát az általa kinevezett bírósági vezetők tekintetében. A törvény kivételes jelleggel bármely tagjának javaslatára lehetővé teszi, hogy az OIT a társadalom széles körét érintő, vagy a közérdek szempontjából kiemelkedő jelentőségű ügyekben elrendelhesse a soron kívüli ügyintézést.

A 42. §-hoz

Az OIT a bíróságok központi igazgatásából és az igazgatási felügyeletből eredő feladatait az ülésein meghozott testületi döntések útján végzi. A testületi működés jellegéből következően azonban szükségessé válhat az ülések közötti időszakban halaszthatatlan egyedi igazgatási döntések meghozatala. Ennek érdekében a döntés más módon történő lehetőségét a törvény biztosítja. A kérdés szabályozását a törvény az OIT által megalkotott működési szabályzatra bízza. A testületi feladatok ellátása folyamatos működést nem igényel, a törvény azonban meghatározott időszakonként, havonként legalább egy ülés megtartását kötelezővé teszi. A rendszeres ülések mellett az OIT tagjainak kezdeményezése alapján az OIT-nek meghatározott esetekben kötelező ülést tartania, illetve meghatározott kérdést napirendre kell tűznie. Az OIT üléseinek előkészítéséért és döntéseinek végrehajtásáért felelős személy részvétele az üléseken elengedhetetlen, ezért a törvény kötelezően írja elő, hogy tanácskozási joggal a Hivatal vezetője azon részt vesz, más meghívott pedig részt vehet.

A 43-45. §-hoz

A testületi határozatok meghozatalához szükséges határozatképességhez a törvény a tagok kétharmadának jelenlétét kívánja meg. A tanács személyi összetétele, a választott bíró tagok számára figyelemmel a határozat meghozatalát a jelenlévő tagok egyszeri többségi szavazatához köti. Ez alól a törvény csak egy esetben tesz kivételt, az 51. § (1) bekezdés e) pontja a kizárást kétharmados többséghez köti. A törvény rendelkezik a határozatok közlésének határidejéről. Az OIT működésének rendjét egyebekben maga állapítja meg.

Az OIT elnöke

A 46. §-hoz

A törvény az OIT elnökének jogkörébe utalja a költségvetési fejezet felügyeletét ellátó szerv vezetője számára külön jogszabályokban meghatározott feladatok ellátását és a belső pénzügyi ellenőrzés közvetlen irányítását. Ezen kívül az elnök ellátja az OIT működésével és képviseletével összefüggő feladatokat és irányítja a bíróságok központi igazgatásának végrehajtó szerveként működő Hivatal tevékenységét. Az elnök akadályoztatása esetére az elnöki teendőkkel a törvény az OIT által elnökhelyettesként megválasztott tagot ruházza fel.

A 47. §-hoz

A bíróságok, az igazságszolgáltatás működtetése állami feladat, amelynek alapvető feltételeit a törvényhozás útján az Országgyűlés biztosítja. A törvényhozás számára a döntések meghozatalához szükséges a bíróságok általános helyzetének, működésének ismerete, az OIT igazgatási tevékenységének megismerése, amelyet a törvény az OIT elnökének tájékoztatási kötelezettsége előírásával is biztosítani kíván.

Az OIT tagjainak jogállása

A 48-49. §-hoz

Az OIT tagjává választott bíró a tisztségét a bírói hivatás gyakorlása mellett látja el. Nem függetlenített tisztségviselő, ezért jogállása csak annyiban sajátos, amennyiben ezt választott tisztsége szükségessé teszi. A törvény az OIT tagjának a választó küldöttgyűlés, illetve az összbírói értekezlet általi visszahívását nem teszi lehetővé.

Az 50. §-hoz

A választhatóság törvényi feltételeivel összhangban a törvény meghatározza azokat az okokat, amelyek a tisztség gyakorlásának akadályai. Ezek bekövetkezése a tagsággal összefüggő jogok gyakorlását és kötelezettségek teljesítését felfüggeszti és az eljárás eredményétől függően vezethetnek a tisztség megszűnéséhez. A törvény eseti jelleggel zárja ki a szavazás lehetőségét a tag saját személyét érintő kérdésben.

Az 51. §-hoz

A választott tag tisztségének megszűnésére vezető okok között a törvény az OIT részére biztosítja a kizárás lehetőségét olyan esetekben, amikor az OIT tagja a tisztségéből eredő kötelezettségeket felróhatóan megszegi és ezáltal a testület szabályos működését akadályozza.

Az OIT tag jogai és kötelességei

Az 52. §-hoz

Az OIT a bíróságok igazgatásának legfontosabb kérdéseiben jogosult és köteles döntéseket hozni. Az OIT tagjai részére biztosítani kell, hogy e feladatának ellátását a bírói hivatás gyakorlása ne akadályozza. Részére biztosítani kell a döntéshez szükséges információk megszerzésének lehetőségét és a tisztség ellátásával kapcsolatban felmerülő költségek megtérítését.

Az OIT póttagja

Az 53. §-hoz

Az OIT póttagja az akadályozott tagot a taggal azonos jogállással helyettesíti. A póttagok közötti sorrendet a választás során kapott szavazatok száma határozza meg.

Az OIT Hivatala

Az 54-55. §-hoz

A bíróságok központi igazgatási feladatait jelenleg az igazságügyminiszter az általa vezetett minisztérium szervezete útján látja el. A törvény szerint az igazságügyminiszter helyébe az OIT döntéshozó testületként lép, a minisztérium igazgatási tevékenységének végrehajtási részét ezért az OIT alá rendelt új központi igazgatási szervnek kell átvenni. E feladat ellátására a törvény szerint Hivatal jön létre.

A Hivatal kincstári körbe tartozó központi költségvetési szerv, amelynek alapvető feladata az OIT testületi döntéseinek előkészítése és végrehajtása, tehát a bírósági szervezet törvényes működésének biztosítására hozott döntések végrehajtása az igazgatás valamennyi területén. Emellett a Hivatal ellátja az OIT működésével összefüggő adminisztratív teendőket is.

Az 56. §-hoz

A bíróságok igazgatásának sajátossága és egyben alkotmányos korlátja, hogy e tevékenységet a bírói függetlenség megtartásával kell gyakorolni. Ennek egyik biztosítéka hogy a Hivatal vezetője pályázat útján, határozatlan időtartamra kinevezett hivatásos bíró.

Az 57. §-hoz

Az összeférhetetlenségi szabályok biztosítják, hogy a Hivatal vezetője a bírói hivatás követelményeinek mindenben megfelelő személy legyen és ne alakulhasson ki személyi függőség sem az OIT tagjaival, sem pedig az igazgatási felügyelet tekintetében alárendelt bíróságok vezetőivel.

Az 58. §-hoz

A Hivatal vezetőjének tisztsége a törvény erejénél fogva szűnik meg minden olyan esetben, amikor a vezető bírói tisztsége a bírák jogállásáról és javadalmazásáról szóló törvény értelmében megszűnik, továbbá ha a kinevezés után a törvényben meghatározott körülmény, vagy személyi összeférhetetlenség következik be. A fegyelmi eljárás megindítása esetén azonban a vezetői tisztség a jogerős döntés következményeként, a legsúlyosabb fegyelmi büntetés kiszabása esetén a bírói tisztség alóli felmentéssel szűnik meg. Egyoldalú jognyilatkozattal a hivatalvezető a tisztségéről bármikor lemondhat, az OIT pedig - a bírói tisztség érintetlenül hagyása mellett - a hivatalvezetőt bármikor felmentheti.

A 59. §-hoz

A törvény a Hivatal vezetőjével kapcsolatos legfontosabb személyügyi jogosítványokat az OIT részére tartja fenn. Az ezen kívül eső munkáltatói jogokat az OIT elnökére ruházza, aki a törvény 46. §-ának e) pontja értelmében irányítja a hivatalvezető munkáját.

A 60. §-hoz

A bíróságok igazgatásában jelenleg az Igazságügyi Minisztériumba beosztott bírák is közreműködnek. A bírósági igazgatással szemben támasztott alkotmányos követelményekre figyelemmel a törvény lehetővé kívánja tenni, hogy hivatásos bíró a Hivatal keretében is elláthasson igazgatási feladatokat. A törvény annyiban tartalmaz új elemeket, hogy a bíró nemcsak határozatlan időtartamra, hanem határozott időtartamra, vagy meghatározott feladat elvégzésére is beosztható a Hivatalba.

V. FEJEZET

BÍRÓSÁGI VEZETŐK

A 61-68. §-hoz

1. A bíróságok közvetlen irányítása a vezetők feladata, munkájuk minősége alapvetően befolyásolja a bíróságok törvényes működését. A törvény meghatározza a bírósági vezetők körét, feladatát és kimondja, hogy a vezető felelősséggel tartozik a bíróság jogszabálynak megfelelő hatékony működéséért.

2. A törvény a bíróság elnökének feladatait általános jelleggel - tehát minden bírósági elnökre kiterjedő hatállyal - állapítja meg. Meghatározza a megyei bírósági elnöknek - a többi bírósági elnöktől eltérő - a helyi és a munkaügyi bíróságok elnökeinek igazgatási tevékenységével kapcsolatos feladatát is. A törvény a helyi bíróság és a munkaügyi bíróság szűkebb körű feladatait is előírja.

A törvény rendelkezik az elnökhelyettes, kollégiumvezető és helyettese, továbbá a tanácselnök és a csoportvezető, illetve helyettese feladatáról is.

A bírósági vezetők kinevezése

A 69-72. §-hoz

1. A törvény elvi éllel mondja ki, hogy bírósági vezetői állást csak bíró tölthet be és a hatályos szabályozástól eltérően a kinevezés nem öt, hanem hat évre szól. Az időtartam meghosszabbításának az a célja, hogy elkerülhetők legyenek a gyakoribb vezetőváltással szükségszerűen együttjáró bizonytalanságok.

A tanácselnöki kinevezés azonban határozott időre szól, figyelemmel e funkció szakmai jellegére.

2. A törvény szabályozza a vezetők kinevezésének rendjét, ezen belül megjelöli a kinevezésre jogosultakat és kimondja, hogy a Legfelsőbb Bíróság elnökének kivételével minden vezetői állást pályázat útján kell betölteni. Rendelkezik a pályázati eljárásról, előírja, hogy a megfelelő bírói testület véleményét be kell szerezni. A hatályos szabályozással szemben - a bíróságok igazgatásának megváltozás miatt, a bírói testületek módosuló jogkörére tekintettel - a bírói testület véleménye a kinevezőt nem köti.

A bírósági vezetői tisztség megszűnése

A 73-76. §-hoz

A törvény a hatályos szabályozás hiányosságát pótolja, amikor a vezetői tisztség megszűnésének eseteit és módját meghatározza. A bírósági vezetővel szemben támasztott fokozottabb elvárások érvényesítése miatt a vezető igazgatási tevékenységét a kinevező bármikor megvizsgálhatja, a bírói testületek javaslatára pedig a vizsgálatot köteles elrendelni. A bírói testületek ezen jogosultsága ellensúlyozza azt, hogy a vezető kinevezéséhez nem kell az egyetértése.

A bírósági vezető tevékenysége ugyanis valójában csak a munkavégzés során ismerhető meg.

A vizsgálat részletes szempontjait és az eljárást az OIT határozza meg.

A vizsgálat eredményeként megállapíthatják, hogy a vezető alkalmatlan, ilyen esetben vezetői tisztségéből fel kell menteni. A felmentés ellen jogorvoslatért bírósághoz fordulhat.

A törvény lehetőséget ad a vezetői tisztség megszűnése esetén arra, hogy a vezető méltányos bírói (vezetői) beosztást kapjon, attól függően, hogy a tisztsége a határozott idő elteltével, vagy azt megelőzően szűnt meg.

VI. FEJEZET

BÍRÓI TESTÜLETEK

A 77-90. §-hoz

A törvény meghatározza a hatályos szabályozás szerint már működő bírói testületek feladatát és jogkörét. Rendelkezik arról is, hogy a Legfelsőbb Bíróságon és az ítélőtáblán is működnek bírói testületek. Az összbírói értekezlet feladatává teszi az OIT tagok megválasztásához szükséges küldöttválasztást. Az összbírói értekezletnek és a bírói tanácsnak a személyi kérdésekben a törvény - a hatályos szabályozástól eltérően - véleményezési jogot biztosít.

A törvény meghatározza a kollégium jogkörét is. A kollégium új feladata a bíró szakmai tevékenységének értékelésében közreműködés, a bíróság ügyelosztási tervének véleményezése.

NEGYEDIK RÉSZ

VII. FEJEZET

A BÍRÓSÁGI DOLGOZÓK

A 91-93. §-hoz

A törvény csak felsorolja a bíróságok működésében résztvevő nem bíró alkalmazottakat, így a bírósági fogalmazókat, a bírósági titkárokat és a többi bírósági dolgozót. Egyébként e személyek szolgálati jogviszonyára vonatkozó rendelkezéseket az igazságügyi alkalmazottak szolgálati jogviszonyáról szóló törvény tartalmazza.

VIII. FEJEZET

A BÍRÓSÁGI HATÁROZATOK VÉGREHAJTÁSA

A 94-97. §-hoz

A bírósági határozatok végrehajtásáról is a bíróság gondoskodik. Természetesen a büntetések és intézkedések végrehajtásában a büntetésvégrehajtási szervek is részt vesznek, a bíróságra háruló feladatokat azonban a bíróságon működő büntetésvégrehajtási bíró és hivatásos pártfogó végzi.

A polgári ügyben, munkaügyi vitában született marasztaló határozat, bírósági egyezség, valamint a büntető ügyben vagyoni kötelezettséget megállapító határozat végrehajtása - jogszabály eltérő rendelkezése hiányában - a bíró a végrehajtási ügyintéző és a bírósági végrehajtó feladata. E tevékenység általában a végrehajtás elrendelését, a végrehajtási eljárás mint polgári nemperes eljárás ellenőrzését és a végrehajtás konkrét foganatosítását, tehát az állami kényszer alkalmazását jelenti.

A törvény - összhangban a bírósági végrehajtásról szóló 1994. évi LIII. törvény rendelkezéseivel - külön kiemeli a végrehajtási ügyintéző tevékenységét.

A helyi bíróságon működő önálló bírósági végrehajtót - mivel az általa végzett végrehajtás bírósági nemperes eljárás és a bírósági végrehajtó önálló hatáskörű igazságügyi feladatot ellátó személy - a törvény a bíróság szerveként határozza meg, ezáltal az elmúlt időszakban vitatott szervezeti hovatartozása is rendezésre kerül.

-----STARTING---POINT---VEGE---

ÖTÖDIK RÉSZ

ZÁRÓ RENDELKEZÉSEK

IX. FEJEZET

A TÖRVÉNY HATÁLYBALÉPÉSE ÉS VÉGREHAJTÁSA

Hatálybalépés

A 98. §-hoz

A törvény hatálybalépésének időpontját, az OIT Hivatalának a statisztikai feladatával kapcsolatos rendelkezés kivételével, 1997. október 1. napjában határozza meg. Az OIT Hivatalának említett jogkörével kapcsolatos rendelkezés hatálybalépésének időpontja pedig az OIT működésének megkezdéséhez igazodva, 1998. február 1. napja.

Átmeneti rendelkezések

A 99-102. §-hoz

A törvény az OIT megválasztásával kapcsolatban átmeneti rendelkezéseket tartalmaz a Legfelsőbb Bíróság teljes ülésének, illetve a megyei bíróságok összbírói értekezletének összehívásával kapcsolatban. A törvény figyelemmel arra, hogy az ítélőtáblák még nem működnek és várhatóan a Legfelsőbb Bíróság létszámába tartozó bírák többsége az ítélőtáblán fogja folytatni bírói tevékenységét, ezen első alkalommal két küldött választására jogosult.

A törvény rendelkezik a küldöttválasztásról, illetve arról, hogy az OIT-ot megválasztó küldöttértekezletet úgy kell megtartani, hogy az OIT a törvény hatálybalépésétől számított két hónapon belül létrejöjjön, működését 1997. december 1. napján megkezdhesse.

Az OIT működésének megkezdéséig az OIT jogkörét az igazságügyminiszter a Legfelsőbb Bíróság elnökével egyetértésben gyakorolja, erre az időre azonban az Országos Bírói Tanácsnak a Bsz. 51/C. § (2) bekezdésében meghatározott egyetértési jogköre fennmarad.

Az OIT Hivatala 1998. február 1. napján kezdi meg működését, ez időpontig a Hivatal feladatait továbbra is az Igazságügyi Minisztérium látja el.

A 103. §-hoz

A törvény rendelkezik arról, hogy a Hivatal működése megkezdésének napján az Igazságügyi Minisztériumnak megszűnik az a tevékenysége, amely a törvény szerint a Hivatal feladatkörébe tartozik. Ezzel kapcsolatban a Hivatal feladatkörébe tartozó tevékenységet ellátó minisztériumba beosztott bírák részére a törvény biztosítja, hogy választhasson, a jövőben milyen tevékenységet kíván ellátni. A beosztott bíró kérheti, hogy a minisztériumon belül más munkakörben maradjon, kérheti a Hivatalba történő beosztását, vagy tényleges bírói szolgálati helyre beosztását.

A 104. §-hoz

A törvény megerősíti, hogy a hatálybalépésekor már határozott időre kinevezett bírósági vezetők megbízatása változatlanul a kinevezésben meghatározott időtartamra szól.

A törvény rendezi, hogy az ítélőtábla tisztségviselő jelöltjeiről első alkalommal milyen összetételű testület nyilváníthat véleményt.

A 105-106. §-hoz

A törvény rendelkezik arról, hogy a törvény hatálybalépését megelőzően hozott irányelvek, elvi döntések és kollégiumi állásfoglalások meddig alkalmazhatók.

A bíróságokra vonatkozó hatályos igazságügyminiszteri rendeleteket a törvény végrehajtásához igazítva módosítani kell, illetőleg hatályon kívül kell helyezni, ez a törvény szerint az igazságügyminiszter feladata.

Hatályukat vesztő jogszabályok

A 107. §-hoz

A törvény rendelkezik a bíróságokról szóló 1972. évi IV. törvény és a módosítását tartalmazó más jogszabályok megfelelő rendelkezéseinek a hatályon kívül helyezéséről.

Módosuló jogszabályok

A 108. §-hoz

A törvény a 97. §-ában megfogalmazottak miatt módosítja a bírósági végrehajtásról szóló 1994. évi LIII. törvény vonatkozó rendelkezéseit. A statisztikai törvény módosítása pedig azért szükséges, mert a hivatalos statisztikai szolgálathoz tartozó szervek körét ki kell egészíteni az e feladatot a jövőben ellátó OIT Hivatalával.