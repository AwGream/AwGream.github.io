1996. évi LI. törvény indokolása

a Magyar Köztársaság kitüntetéseiről szóló 1991. évi XXXI. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

A Magyar Köztársaság kitüntetéseiről szóló 1991. évi XXXI. törvény hatályon kívül helyezte a Kiváló és Érdemes Művész kitüntető cím adományozásáról szóló jogszabályokat.

A megszüntetett két cím a művészek állami elismerésének egyik legrangosabb formája volt. A címek újbóli adományozásának visszaállítását kedvezően fogadnák a művészeti terület szakmai-, érdekképviseleti szervezetei, és maguk az alkotók is. Ennek alapján kezdeményezzük a Magyar Köztársaság Érdemes Művésze, Kiváló Művésze és a Magyar Köztársaság Babérkoszorúja (az írói, műfordítói, költői, magas szintű publicisztikai tevékenység elismeréséül) díj adományozását.

A díjak adományozásának rendjét, összegét, idejét, mértékét kormányrendeletben célszerű szabályozni.

Az 1991. évi XXXI. törvény nem teszi lehetővé, hogy a Kormány rendeletben kitüntetést adományozzon.

Ennek érdekében szükséges az 1991. évi XXXI. törvény kiegészítése.

A kitüntetett választása szerint az új díjak átadásakor a Kossuth-díj értékének 30-50%-ában meghatározott adóköteles vagy adómentes összeg kerül megállapításra. Adómentesség csak akkor adható, ha a díjjal járó összeget a Kormány a kedvezményezett tagi kör részére, a művészek számára létrehozandó önkéntes nyugdíjbiztosító pénztárba fizeti be. A Kormány a pénztár létrehozásáig az összeget letétbe helyezi. A kamatokkal növelt összeget a művész nyugállományba vonulása után kapja meg.

E miatt szükséges a személyi jövedelemadóról szóló 1995. évi CXVII. törvény 1. számú melléklet 6. pontjának a kiegészítése.

A „G” fizetési osztályba történő besorolás miatt szükséges továbbá a közalkalmazottak jogállásáról szóló 1992. évi XXXIII. törvény módosítása.

-----STARTING---POINT---VEGE---