1990. évi VIII. törvény indokolása

az állam vállalatokra bízott vagyonának védelméről szóló törvényjavaslathoz

-----STARTING---POINT---ALTALANOS--- 

A Javaslat célja kettős, védeni kívánja a nemzet tulajdonát képező állami vagyont egyidejűleg erősíteni kívánja a magyar gazdaságban a nyilvánosságot, a versenyt és ezzel a piaci viszonyokat. A gazdasági társaságokról, valamint a külföldiek magyarországi befektetéseiről szóló 1988. évi VI. törvény, illetve az 1988. évi XXIV. törvény célkitűzéseinek megfelelően kedvező folyamatok indultak meg a gazdaságban, jelentős mértékben megerősödött a vállalkozások lendülete, nőtt a piaci résztvevők száma, gazdagodtak a vállalkozási formák, érezhetően fokozódott a külföldi működő tőke behozatala. Alapvető gazdaságpolitikai érdekünk, hogy ezek a folyamatok ne torpanjanak meg, hanem ellenkezőleg, tovább erősödjenek.

Tagadhatatlan ugyanakkor, hogy az említett pozitív változásokkal összefüggésben kedvezőtlen jelenségek is megfigyelhetők, a vállalatokra bízott állami vagyon elidegenítése, az e vagyonra vonatkozó tényleges rendelkezési jog átengedése, ideértve az állami vagyonnak gazdasági társaságokba történő bevitelét is, nem minden esetben történik a tulajdonos állam és ezen keresztül a társadalom érdekeivel összhangban. Szükségszerű, hogy az állami tulajdonban álló vagyon átengedése felett a tulajdonos megfelelő ellenőrzést gyakoroljon, különben lehetőség nyílik visszaélésekre, mivel fennáll az értéken aluli értékesítés illetőleg átengedés veszélye. Mindez jogos nyugtalanságot vált ki a közvéleményből, egyben veszélyezteti azoknak a gazdaságpolitikai célkitűzéseknek az elérését is, amelyek megvalósítása érdekében a gazdasági társaságokról szóló törvény, és a kapcsolódó jogszabályok létrejöttek.

A Javaslat mérlegelve az elmúlt időszak pozitív és negatív tapasztalatait, szabályozási körében intézményesíti az állami vállalatokra bízott vagyon átruházása, illetve átengedése feletti elengedhetetlen állami tulajdonosi ellenőrzést. Ez nincs ellentétben a gazdasági társaságokról szóló törvénnyel, mivel jelen esetben kizárólag a tulajdonos és a vagyont kezelő szervezet közötti kérdésről van szó, arról tehát hogy az állami vállalat az állam tulajdonát képező vagyont milyen feltételek mellett idegenítheti el (viheti be egy gazdasági társaságba). A Javaslat nem sérti a vállalatok önálló gazdálkodásának elvét sem, mivel a vállalati törvény a vállalatot arra jogosítja fel, hogy a rábízott vagyonnal a jogszabályok keretei között gazdálkodjék önállóan. A Javaslat azt a követelményt tartotta szem előtt, hogy legyen összhangban az elmúlt időszak társasági jogi jogalkotásával, ne sértse a vállalatok önálló gazdálkodásának elvét, ne gátolja a gazdasági társaságok létrejöttét és a külföldiek magyarországi tőkebefektetéseit. Alapvető célkitűzése kettős: egyrészt az ellenőrzés megteremtésével oltalmat nyújt a tisztességesen gazdálkodó szervezeteknek, ezen keresztül pedig erősíti a privatizációt, másrészt visszatart a tisztességtelen, a nemzeti érdekeket sértő ügyletektől. Nem érinti ugyanakkor a Javaslat az egyéb jogszabályokban meghatározott polgári és büntetőjogi felelősséget, illetve a felelősség megállapításának feltételeit.

A Javaslat az állami vállalatokról szóló törvény jelenleg hatályos rendelkezéseire épül, nyilvánvaló ezért, hogy ha a jövőben a törvényi szabályozás lényeges elemei módosulnak, akkor lehetséges, hogy a Javaslatra, illetve a Javaslatban kidolgozott szabályokra nem lesz szükség.

-----STARTING---POINT---RESZLETES---

Az 1. §-hoz

Az 1. § a Javaslat személyi és tárgyi hatályát határozza meg. Az (1) bekezdés értelmében a Javaslat kiterjed az állami vállalatok valamennyi fajtájára, ezek leányvállalataira (Ptk. 74. §), valamint az egyéb állami gazdálkodó szervekre (Ptk. 35. §), amelyekre a szöveg együttesen a vállalat elnevezést használja (személyi hatály). Nem vonatkozik viszont a Javaslat az állami tulajdonban levő vagyont kezelő egyéb gazdálkodó szervezetekre és társadalmi szervekre, mert az alapvetően eltérő kiinduló helyzet a Javaslatban foglaltaktól eltérő eszközöket és külön szabályozást igényel.

Az (1) bekezdés a)-e) pontjai sorolják fel a vállalatok azon ügyleteit, amelyeket a Javaslat alkalmazási körébe von (tárgyi hatály). A cél az, hogy meghatározott értékhatár felett valamennyi olyan ügylet a Javaslat hatálya alá tartozzon, amely arra irányul, hogy a vállalatra bízott, állami tulajdont képező vagyon kikerüljön a vállalat rendelkezése alól. Tekintettel arra, hogy az így szóbajöhető ügyletek sokfélék lehetnek, elkülönített felsorolás és eltérő értékhatár meghatározása látszott szükségesnek. Másrészt viszont nem tartoznak a törvény hatálya alá az értékhatárt el nem érő ügyletek, amelyeket ennél fogva bejelentési kötelezettség nem terhel. Ettől függetlenül azonban a gazdasági társaságok alapítása, illetve a vállalat kezelésében álló vagyonnak gazdasági társaságba történő bevitele a cégbíróságok nyilvántartásából pontosan nyomon követhető.

Nem kerül ugyan külön kimondásra, de értelemszerűen nem terjed ki a Javaslat hatálya a vállalatok gazdasági társaságokká történő, az 1989. évi XIII. törvényben szabályozott átalakulására, illetve az annak megvalósítására kötött ügyletekre. Az átalakulás ugyanis államigazgatási felügyelet alatt álló vállalatoknál az alapító szerv döntése alapján és ellenőrzése mellett folyik, míg a vállalati tanács (közgyűlés, küldöttgyűlés) általános vezetésével működő állami vállalatoknál az összes lényeges adatot tartalmazó átalakulási tervet meg kell küldeni az Állami Vagyonügynökségnek. Ezáltal a Javaslattal elérni kívánt azon cél, hogy az állam, mint tulajdonos tudomást szerezzen a tulajdonára vonatkozó ügyletekről, megvalósul, így nincs szükség a Javaslatban szabályozott eljárásra.

Az a) pont szerint a javaslat hatálya alá tartozik a vállalat minden olyan ügylete, amellyel nem pénzbeli hozzájárulást teljesít gazdasági társaság részére. A nem pénzbeli hozzájárulás fogalmát a gazdasági társaságokról szóló 1988. évi VI. törvény 22. § (2) bekezdése határozza meg. Tekintettel arra, hogy nem pénzbeli hozzájárulás szolgáltatása nem feltétlenül jár a tulajdonjog átruházásával, az a) pont általánosan fogalmaz, következésképpen kiterjed a nem pénzbeli betét társaságba történő bevitelének valamennyi formájára. További előírás, hogy a hozzájárulás értéke a vállalat legutolsó könyvviteli mérlege szerint az összes eszközérték 10%-át, de legalább 20 millió Ft-ot meghaladja. Az értékhatárral kapcsolatos két feltételnek együttesen kell meglennie, nem elegendő ha a nem pénzbeli hozzájárulás értéke a 20 millió forintot meghaladja ugyan, de nem éri el a 10%-os határt. Ugyanez fordítva is igaz, nem tartozik a Javaslat hatálya alá az a nem pénzbeli hozzájárulás, amelynek értéke a 10%-ot meghaladja, de nem éri el a 20 millió forintot.

A b) és a c) pont alá a vállalat azon ügyletei tartoznak, amelyek eredményeként a szerződő partner a gazdasági társaság részére teljesítendő nem pénzbeli hozzájárulás esetén kívül az addigi állami vagyon felett tulajdont szerez.

Ilyen értelemben e két pont kiegészíti az a) pontot, ugyanakkor több eltérés van a két esetcsoport között. Egyrészt jelen esetben indokoltnak tűnt az értékhatár magasabb összegben történő meghatározása, ezért vonja meg a Javaslat a határt az a) ponttól eltérően 30 millió forintnál. Másrészt hiányzik a b) és a c) pont alá tartozó ügyleteknél az összes eszközérték 10%-a, mint feltétel, azaz itt kizárólag a szerződés abszolút értéke (30 millió forint) veendő figyelembe. További eltérést jelent az a) ponthoz képest, hogy a b) és a c) pont csak azokra a szerződésekre vonatkoznak, amelyek tárgya vagyoni értékű jog vagy gazdasági társaságban fennálló tulajdonosi érdekeltség, illetve ingatlan elidegenítése, a kör tehát szűkebb, mint az a) pont alatt, amely a társaságba bevitt nem vagyoni hozzájárulás teljes körére kiterjed. Ezt a látszólagos hézagot tölti ki a d) pont, amely a vállalat állóeszközeinek elidegenítésére vonatkozik, de amelyet az eltérő értékhatár (legalább 50 millió forint) szükségessége miatt kellett különválasztani. Indokolatlan lenne és nem kívánatos eredményre vezetne a vállalati összvagyonhoz képest csekély értékű ügyleteknek állami ellenőrzés alá vonása.

Az ingatlan elidegenítésével kapcsolatos rendelkezésnek a c) pontban történő külön szabályozását az teszi szükségessé, hogy az építési telek kivételével a föld elidegenítésére vonatkozóan az értékhatár tekintetében a földről szóló törvény eltérő rendelkezést tartalmaz.

A c) és d) pont egyaránt kiterjed a tulajdonátruházás mellett a bérletvételi (lízing) szerződésre is, amely sajátos vonásainál fogva az esetek jelentős részében tulajdonos változást eredményez.

Az e) pont alá tartozik az ügylet típusától függetlenül a vállalat által kötött minden olyan szerződés, amelynek eredményeként a vállalatra bízott vagyon lényeges része a tényleges gazdálkodás tekintetében máshoz kerül. A Javaslat a bérlet és a haszonbérlet említésével nem ad kimerítő felsorolást, az egyéb feltételek megléte esetén bármilyen szerződés ide tartozik. Az értékhatár megállapításánál, éppen az e körbe tartozó esetek sajátos vonásaira tekintettel csak százalékos arány került meghatározásra, a Javaslat lényeges mértékűnek az olyan szerződéseket tartja, amelyek értéke a vállalat könyvviteli mérleg szerinti eszközeinek 50%-át meghaladja.

A (2) bekezdés az esetleges visszaélések elkerülése érdekében elrendeli a vállalat által két naptári éven belül kötött szerződések értékének egybeszámítását. Érdektelen, hogy milyen értékű szerződésekről van szó, amennyiben egyébként az (1) bekezdés valamely pontja alá tartoznának, értéküket - az a)-e) pontokban felsorolt szerződésfajtánként külön-külön - kell egybevonni. Az a szerződés, amellyel a vállalat túllépi az adott fajtára megállapított értékhatárt a Javaslat szerinti eljárás alá tartozik, ez azonban a korábban kötött szerződések érvényességét nem érinti. Az ezt követően - két naptári éven belül - kötött szerződésekre, amennyiben az (1) bekezdés adott pontjában meghatározott körbe esnek, és értékük meghaladja az 1 millió Ft-ot, a Javaslat jogkövetkezményeit kell alkalmazni.

A (3) bekezdés a típusokat és értéküket tekintve az (1) bekezdés alá tartozó szerződések két csoportját kiemeli a Javaslat hatálya alól. Az a) pont szerint nem tartoznak a Javaslat hatálya alá azok az ügyletek, amelyeket a vállalat rendszeresen folytatott, rendeltetésszerű gazdasági tevékenysége körében köt meg. Ilyen eset lehet pl., ha a vállalat kezelésében lévő vagyon bérletbe, (haszonbérletbe, stb.) adása a vállalat rendeltetésszerű gazdasági tevékenységének része. Nyilvánvaló ugyanis, hogy az ilyen ügyleteket végző vállalatokat, mint pl. az ingatlankezeléssel, vagy kölcsönzéssel foglalkozó vállalatokat az alapító éppen abból a célból létesítette, hogy a rájuk bízott vagyont bérbeadással hasznosítsák. A megfelelő ügyletek megkötésével az érintett vállalatok az alapító által rájuk bízott feladatokat látják el. Ezeknek az ügyleteknek a Javaslat hatálya alá vonása ellentétes lenne a Javaslat jog- és gazdaságpolitikai célkitűzéseivel.

A b) pont szerint nem tartoznak a Javaslat hatálya alá azok a szerződések sem, amelyeket vállalatok kötnek egymással. Tekintettel arra, hogy ilyen esetekben az állami tulajdon érintetlen marad, szükségtelen a Javaslat szerinti eljárás alkalmazása. Mindez vonatkozik a (2) bekezdés kumulációs szabályára is, a (3) bekezdés alá tartozó szerződések nem vonhatók egybe a vállalat egyéb, az (1) bekezdés alá tartozó ügyleteivel. Nem vonatkozik viszont a (3) bekezdés b) pontja azokra az esetekre, amikor a vállalat leányvállalatával köt szerződést, tekintettel arra, hogy leányvállalatnak gazdasági társasággá történő átalakulásához az átalakulásról szóló 1989. évi XIII. tv. értelmében csak a létesítő vállalat igazgatójának (igazgató tanácsának) határozatára van szükség. Ha tehát a Javaslat nem így rendelkezne, a vállalat a rábízott állami vagyont ellenőrzés nélkül tudná leányvállalatának átengedni, amely az átalakulási törvény alapján utóbb a vállalat döntése szerint gazdasági társasággá alakítható.

A 2. §-hoz

Az ügylet tárgyául szolgáló vagyon értékét a vállalat köteles vagyonértékelővel megállapítani. A 3. § szerint a bejelentésnek ugyanis tartalmaznia kell a vagyonértékelő által meghatározott értéket. Az értékelési kötelezettség kimondására azonban nemcsak ezért van szükség. A pontos, szakszerű érték megállapítása a vállalat érdeke is, az értékelési kötelezettség célja nem az, hogy meggátolja vagy nehezítse az érintett ügyletek megkötését. Az értékelési kötelezettség csak az 1. § a)-d) pontjai alá eső szerződésekre vonatkozik, mivel az e) pontnál nem az eszközérték figyelembevételéről van szó, hanem arról, hogy a vállalat olyan szerződést köt, amely a vállalat addigi tevékenységét a vagyon jelentős részének átengedésével gyakorlatilag megszünteti, vagy legalábbis jelentős mértékben korlátozza.

A Javaslat abból kiindulva, hogy az itt megkívánt vagyonértékelés valójában nem könyvvizsgálói feladat, lehetőséget kíván adni arra, hogy ha a jövőben megfelelő vagyonértékelő szervezetek jönnek létre, illetve természetes személyek ilyen képesítést szereznek, a vállalatok a vagyonértékelést választásuk szerint velük, és ne könyvvizsgálókkal végeztessék. Jelenleg azonban vagyonértékelő szervezetek még nem működnek, ezért a Javaslat a jelen §-ban, valamint a 3. §-ban és az 5. § a) pontjában a vagyonértékeléssel kapcsolatos feladatok ellátására széles kört jelöl meg. A merev szabályok lazítását szolgálja továbbá az is, hogy eltérően a gazdasági társaságokról szóló törvénytől, vagyonértékelésre szóló megbízás nemcsak a könyvvizsgálói feladatok ellátására jogosult természetes személynek, hanem szervezetnek is adható.

A 3. §-hoz

A 3. § kötelezi a vállalatot, hogy az 1. § (1) bekezdése alá tartozó szerződések megkötésére irányuló szándékát az Állami Vagyonügynökségnek bejelentse. A bejelentés elmulasztásával megkötött szerződés a 10. § értelmében semmis. A bejelentésnek tartalmilag olyannak kell lennie, hogy az Állami Vagyonügynökség megfelelő információt kapjon a megkötendő ügyletről, ezért írja elő a Javaslat többek között a szerződés lényeges feltételeinek és külön kiemelten a szerződésben szereplő értéknek, továbbá a vagyonértékelő által megállapított értéknek a megnevezését. A két érték ugyanis nem feltétlenül azonos, önmagában nem kifogásolható, ha a szerződéses érték alacsonyabb, mint a vagyonértékelő által meghatározott érték, mert ezt a szerződés egyéb feltételei és az ügy körülményei indokolhatják. A szerződés egyéb lényeges feltételei alatt azok a körülmények értendők, amelyek szerepet játszanak az érintett vagyon értékének megállapításánál. Az 1. § (1) bekezdésében megszabott értékhatárokra tekintettel a bejelentésnek tartalmaznia kell a szerződéses értéknek a könyvviteli mérleg szerinti eszközértékhez viszonyított arányát is. Ugyanakkor a Javaslat nem arra irányul, hogy az Állami Vagyonügynökséget feljogosítsa a vállalat által kötendő szerződés egyes feltételeinek meghatározására. Mint az 5. § is mutatja, az Állami Vagyonügynökség csak kivételesen, pontosan meghatározott esetekben léphet fel.

A vállalat nem köteles a bejelentésre, ha él a 6. §-ban számára biztosított lehetőségekkel, amelyek lényege az ügylet nyilvánosságának biztosítása.

A 4. §-hoz

A Javaslat az Állami Vagyonügynökség számára szigorú, rövid határidőt ír elő, amely nem hosszabbítható meg. Főszabályként kimondja, hogy ha a bejelentéstől számított 30 nap elteltével az Állami Vagyonügynökség nem él az 5. §-ban felsorolt intézkedések valamelyikével, akkor a vállalat a szerződést a bejelentésben foglalt feltételekkel megkötheti.

Az 5. §-hoz

A Javaslat az 5. § a)-c) pontjaiban felsorolja a tulajdonos szerepet betöltő szervezet, az Állami Vagyonügynökség által tehető intézkedéseket, és azok előfeltételeit. Az a)-c) pont szerinti intézkedések alternatív lehetőséget biztosítanak az Állami Vagyonügynökség számára. A bejelentés alapján döntenie kell arról, hogy melyik intézkedést választja, nincs tehát lehetőség az egymást követő, együttes alkalmazásra, pl. arra, hogy ismételt vagyonértékelést, majd pályázatot rendeljen el.

Az a) pont szerint ismételt vagyonértékelés rendelhető el, ha a vállalat által a vagyonértékelővel végeztetett vagyonértékelés eredményének helyessége alapos okból kétségbe vonható. Ilyen esetben az Állami Vagyonügynökség saját költségére az általa kiválasztott vagyonértékelővel ismételt vagyonértékelést végeztethet, amelynek a megbízástól számított harminc napon belül meg kell történnie. Miután az Állami Vagyonügynökségnek a 4. § értelmében a bejelentéstől számított 30 napon belül kell intézkednie, amely a jelen esetben a vagyonértékelő megbízásait jelenti, utóbbi pedig 30 napon belül köteles feladatát elvégezni, a szerződés megkötése maximum hatvan napig halasztódhat. A jogkövetkezmény ebben az esetben az, hogy az ismételt vagyonértékeléssel megállapított értéken alul a vállalat a szerződést csak abban az esetben kötheti meg, ha ehhez az Állami Vagyonügynökség külön hozzájárul. Az a) pont megfogalmazásából világos, hogy - összhangban a 2. § szabályával - erre az intézkedésre csak az 1. § a)-d) pontjai alá tartozó szerződések esetében kerülhet sor.

A b) pont szerint indokolt esetben az ismételt vagyonértékelés helyett, az 1. § (1) b)-e) pontjaiban meghatározott ügyletek tekintetében elrendelhető, hogy a szerződés megkötésére pályázat alapján kerüljön sor. Az a) pont kivétele az ott megjelölt szerződés (nem pénzbeli hozzájárulás teljesítése gazdasági társaságnak) természete miatt indokolt, ilyen típusú megállapodás teljesítésére pályázat kiírása nem lehetséges.

A pályázat, amelynek szabályait a 7-9. §-ok tartalmazzák, legfontosabb funkciója a nyilvánosság biztosítása. Ennek fontosságát hangsúlyozza a Javaslat preambulumában a nyilvánosságra tett utalás.

A c) pont kivételes eszközként biztosítja az Állami Vagyonügynökség részére azt a lehetőséget, hogy a társadalom érdekeinek nyilvánvaló sérelme vagy a nemzetgazdaság megkárosítására vezető szerződések megkötését megtilthassa. E jog az államot is, mint minden tulajdonost meg kell hogy illesse, ugyanakkor mint kivételes eszköz, nem alkalmazható korlátlanul, mert az ellentétben állna a vállalatok önálló gazdálkodásának alapelvével, és nem kívánatos beavatkozást jelentene a vállalatok tevékenységébe. Alapját kizárólag a megjelölt két eset képezheti.

Ezen túlmenően a (2) bekezdés a vállalat számára a tilalmat kimondó intézkedés bíróság előtti megtámadására is lehetőséget ad. Ha ilyen perre sor kerül, az intézkedést meghozó Állami Vagyonügynökségnek kell bizonyítania a nyilvánvaló társadalmi érdeksérelmet, vagy a nemzetgazdaság megkárosítását.

A 6. §-hoz

A 6. § alapján a vállalat választhat az Állami Vagyonügynökségnek történő bejelentés és a nyilvános pályázat, illetőleg az ügylet feltételeinek nyilvánosságra hozatala között. Nem kell tehát a vállalatnak a 3. § szerinti bejelentést megtennie, ha a szerződés megkötésére nyilvános pályázatot hirdet, és a szerződést annak alapján köti meg, vagy nyilvánosságra hozza a megkötendő szerződés feltételeit azzal a kötelezettségvállalással, hogy amennyiben harmadik személy 30 napon belül kedvezőbb ajánlatot tesz, a szerződést e harmadik személlyel köti meg. A bejelentési kötelezettség alóli mentesülés egyben azt is jelenti, hogy az Állami Vagyonügynökség nem élhet az 5. §-ban meghatározott intézkedésekkel.

Az 5. § b) pontjával összhangban a pályázat kiírása jelen esetben is csak az 1. § (1) b)-e) pontjai alá tartozó szerződéseknél lehetséges. Ugyanez áll a szerződés feltételeinek nyilvánosságra hozataláról rendelkező b) pontra is, ami azt jelenti, hogy ha nem vagyoni hozzájárulásnak gazdasági társaság részére történő teljesítéséről van szó, azt az egyéb feltételek (értékhatár) megléte esetén mindig be kell jelenteni.

A vállalat által az a) pont alapján meghirdetett pályázat szabályai azonosak az 5. § b) pontja szerinti pályázatéval, tehát erre is a Javaslat 7-9. §-ai vonatkoznak, mégis azzal az eltéréssel, hogy nem alkalmazható a 7. § (2) bekezdésének zártkörű pályázat kiírására vonatkozó szabálya. A jelen esetben a pályázatnak feltétlenül nyilvánosnak kell lennie.

Az olyan szerződés, amelyet a vállalat a 6. § rendelkezéseinek megsértésével köt, (pl. nem a kedvezőbb ajánlatot tevő harmadik személlyel szerződik), a 10. § alapján semmis. Hangsúlyozandó, hogy az ajánlat kedvezőbb volta nem bírálható el pusztán az ellenérték nagysága alapján, figyelembe kell venni az ajánlat valamennyi elemét, és az ügy összes körülményét.

A nyilvánosságra hozatal azáltal valósul meg, hogy a feltételeket a vállalat legalább két országos napilapban közzéteszi.

A 7-9. §-okhoz

A 7-9.  §-ok az Állami Vagyonügynökség által elrendelt [5. § b) pont], illetőleg a vállalat által saját kezdeményezésre meghirdetett [6. § a) pont] pályázat szabályait tartalmazzák. Lényegük, hogy a pályázatot minden esetben a vállalat írja ki, és bonyolítja le. A pályázat költségei a vállalatot terhelik. Zártkörű (meghívásos) pályázat csak kivételesen és kizárólag az Állami Vagyonügynökség egyetértésével, az általa elrendelt pályázatnál lehetséges. Ennek biztosítására azért van szükség, mert a nemzetközi gyakorlattal összhangban, bizonyos esetekben lehetségesek olyan speciális körülmények és megfontolások, amelyek a résztvevők körének korlátozását szükségessé teszik. Az Állami Vagyonügynökség a zártkörű (meghívásos) pályázatot csak a pályázók körének ismeretében engedélyezi.

A zártkörű (meghívásos) pályázat kivételével a megfelelő nyilvánosságot biztosítani kell, ezt szolgálja a legalább két országos napilapban történő közzététel előírása. Annak érdekében, hogy a pályázat ne akadályozza a szerződések megkötését, a Javaslat rövid határidőket ír elő. Az ajánlatok benyújtására a meghirdetéstől (ez értelemszerűen a pályázati felhívásnak az előírt két országos napilapban történő megjelenését jelenti), zártkörű (meghívásos) pályázatnál pedig az érdekeltek felhívásától számított legalább 15, legfeljebb azonban 30 nap áll rendelkezésre. A vállalat ezt követően 15 napon belül köteles dönteni, a döntést a pályázat nyilvános vagy zártkörű jellegének megfelelően kell közzétenni.

A pályázatok elbírálása a vállalat feladata és joga, a döntés meghozatalában az Állami Vagyonügynökség nem avatkozhat be, azt nem befolyásolhatja. A Javaslat arra kötelezi a vállalatot, hogy az összességében legkedvezőbb feltételeket kínáló, megalapozott ajánlat mellett kell dönteni. Nyilvánvaló, hogy jelen esetben is, miként a 6. § b) pontja esetében, az ajánlatot, a pályázatot összefüggéseiben, valamennyi feltételét megfelelően mérlegelve kell elbírálni.

A munkavállalók érdekeit szem előtt tartva mondja ki a Javaslat, hogy egyenlő feltételeket tartalmazó pályázatok közül azt kell előnyben részesíteni, amelyet a vállalat dolgozója, illetőleg kizárólag a vállalat dolgozóinak részvételével működő gazdasági társaság vagy szövetkezet nyújt be. A gazdasági társaságok körében e tekintetben elsősorban a jogi személy felelősségvállalásával működő gazdasági munkaközösség jöhet szóba, de a Javaslat nem kívánja a kört csak erre az esetre szűkíteni, bármilyen gazdasági társaság élvezi a 9. § (2) bekezdésében biztosított előnyt, ha annak tagjai kizárólag a vállalat munkavállalói. Ugyanez áll a szövetkezetre is, a hatályos szabályok lehetővé teszik, hogy a vállalat dolgozói kisszövetkezetet alapítsanak. Amennyiben több olyan pályázat érkezik, amelyre a 9. § (2) bekezdésének szabálya vonatkozik, a vállalat dönti el, hogy közülük melyik ajánlattevővel köti meg a szerződést.

Annak érdekében, hogy a munkavállalóknak a pályázaton történő részvétele a gyakorlatban lehetséges legyen, a Javaslat 7. § (5) bekezdése kötelezi a vállalatot dolgozói megfelelő tájékoztatására. A tájékoztatásnak úgy kell megtörténnie, hogy a dolgozóknak a részvétellel kapcsolatos döntésre a többi pályázóval azonos idő álljon rendelkezésre.

A 10. §-hoz

A 10. § kimondja, hogy az olyan szerződés, amely a Javaslat rendelkezéseibe ütközik, semmis. Így semmis a szerződés, ha a vállalat a bejelentési kötelezettség elmulasztásával szerződik (3. §), ha az Állami Vagyonügynökség hallgatása esetén nem a bejelentésben foglalt feltételekkel köti meg a szerződést (4. §), ha az ismételt vagyonértékelés során megállapított érték alatt idegeníti el a vagyont [5. § a) pont], ha pályázat kiírása nélkül [5. § b) pont], vagy a szerződés megkötésének tilalma ellenére [5. § c) pont] hozza létre a szerződést. Ugyancsak semmis az a szerződés, amely a 6. §-ba ütközik, vagy ha az a pályázatra előírt szabályok (7-9. §) megsértésével került megkötésre.

-----STARTING---POINT---VEGE---

A 11. §-hoz

A 11. § a Javaslatot 1990. március 1-jén lépteti hatályba. A Javaslatnak nincs visszaható hatálya, rendelkezései nem alkalmazhatók azokra a szerződésekre, amelyek a hatálybalépés előtt jöttek létre. Ebből a szempontból a szerződés megkötése és nem teljesítése mérvadó, nem vonható a Javaslat hatálya alá az a szerződés, amelyet a felek a hatálybalépés előtt kötöttek meg, teljesítésére azonban csak azt követően kerül sor.