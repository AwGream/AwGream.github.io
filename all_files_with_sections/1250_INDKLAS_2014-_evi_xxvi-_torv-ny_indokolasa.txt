2014. évi XXVI. törvény indokolása

a nemzetiségek jogairól szóló 2011. évi CLXXIX. törvény és a választási eljárásról szóló 2013. évi XXXVI. törvény módosításáról

-----STARTING---POINT---ALTALANOS--- 

A nemzetiségi önkormányzati választások határidejéhez közeledve az Országgyűlés nemzeti kisebbségek bizottsága áttekintette a választási szabályoknak a nemzetiségi kisebbségi választásokra vonatkozó részét. A módosítások egyrészt a nemzetiségi önkormányzatokkal kapcsolatos feladat- és hatásköröket érintik, másrészt a választási eljárás némely kérdésében kisebb pontosításokat eredményeznek.

-----STARTING---POINT---RESZLETES---

Az 1. §-hoz

A visszaélések megakadályozása érdekében a törvény helyreállítja a korábbi szabályozást a nemzetiségi jelölő szervezetek legalább 3 éves működési kötelezettségének előírásával. A törvény a már hatályon kívül helyezett, a kisebbségi önkormányzati képviselők választásáról, valamint a nemzeti és etnikai kisebbségekre vonatkozó egyes törvények módosításáról szóló 2005. évi CXIV. törvény szóhasználatát veszi át. A rendelkezést a következő, 2019-es nemzetiségi önkormányzati választások során kell majd alkalmazni.

A 2. §-hoz

A nemzetiségi önkormányzatok által létrehozott, fenntartott intézmények (jellemzően kulturális, oktatási intézmények) kiemelkedő szerepet töltenek be az adott nemzetiség közösségi életében. Éppen ezért a törvény lehetővé teszi, hogy az ilyen intézmények vezetői - ha az adott nemzetiség azt szükségesnek tartja - tagjai lehessenek a nemzetiségi önkormányzatnak, ezzel is erősítve a nemzetiségi önkormányzat kapcsolatát a nemzetiségi közösség tagjaival.

A 3. §-hoz

A gyakorlatban problémát jelentett, hogy a nemzetiségi regisztrációra irányuló kérelem elutasítása esetén a választási szervek az elutasító határozatban nem jelölték meg azokat a hibákat, elírásokat, melyek miatt a kérelemnek nem lehetett helyt adni. Emiatt a választópolgároknak akár többször is be kellett nyújtaniuk a kérelmüket anélkül, hogy tudták volna, mi volt pontosan az elutasítás indoka. Ezért a törvény külön előírja, hogy a 46. § rendelkezésein kívül a határozatnak a hiba pontos okát is meg kell jelölnie.

A 4. és 6. §-hoz

A nemzetiségi jelölő szervezetek a hatályos szabályozás szerint kétszer kaphatnak adatszolgáltatást a központi névjegyzékben nemzetiségi választópolgárként nyilvántartottakról. Először az ajánlóív átadásával egyidejűleg, másodszor a jelöltek bejelentésének határidejéhez közeli időpontban. A nemzetiséghez tartozásról szóló, központi névjegyzékkel kapcsolatos kérelem azonban ezt az időpontot követően is beadható, így indokolt biztosítani a jelölő szervezetek számára, hogy a választási kampány lefolytatása érdekében a jelöltállítás után nemzetiségként regisztráló választópolgárokról is igényelhessenek adatszolgáltatást.

A törvény ezért a nemzetiségi választópolgárokról szóló adatszolgáltatást három alkalommal teszi lehetővé: az első adatszolgáltatás a hatályos szabályozással azonos módon az ajánlóív átadásakor kötelező, a második és harmadik, az adatai kiadásának letiltásával élő választópolgárok adatait nem tartalmazó adatszolgáltatást a jelölő szervezet kérésére kell teljesíteni. A módosítással bevezetett harmadik időpont a nemzetiségi választópolgárként történő regisztráció határidejéhez igazodik. A törvény egyértelművé teszi azt is, hogy a jelölő szervezetek kérésére az adatokat kötelező kiadni. A rendelkezés a szabályt az önkormányzati és az országgyűlési választásokon is azonos módon módosítja.

Az 5., 7-11. és 13. §-hoz

A hatályos szabályozás szerint külön szavazókörben adják le szavazataikat a nemzetiséghez tartozó választópolgárok. Ez fölösleges többletterhet ró a választópolgárokra, hiszen két szavazóhelyiségbe kell elmenniük. Tekintettel arra, hogy az országgyűlési választásokon is a nemzetiséghez tartozó választópolgárok ugyanabban a szavazóhelyiségben szavaznak, ahol a nem nemzetiségi jelöltekre is, a törvény a nemzetiségi önkormányzati választásokon is ezt a szabályozást vezeti be, hasonlóan az erre vonatkozó, Ve. 248. §, 249. § (1) bekezdése és a 257. §-a szerinti rendelkezésekhez. A szavazatokat a helyi, illetve a területi választási bizottság számolja meg. Ezek a rendelkezések a következő, 2019-es nemzetiségi önkormányzati választásokon lépnek hatályba.

A 12. §-hoz

A törvény lehetővé teszi, hogy a központi névjegyzékkel kapcsolatos valamennyi kérelem esetében is - azonosan a magyarországi lakcímmel nem rendelkező választópolgárokkal - elfogadható legyen a kérelem, ha abban a törvényben felsorolt elírások vannak, mivel ilyen elírások például a nem magyar nyelvű megjelölések miatt a magyarországi nemzetiségek esetében is előfordulhatnak.

A 4. § és 6. §-ban foglalt módosítással összefüggésben továbbá a törvény egyértelművé teszi, hogy a jelölő szervezeteknek nyújtott első adatszolgáltatás adatait az ajánlások gyűjtése, a második és harmadik adatszolgáltatás adatait pedig közvetlen politikai kampány céljára lehet felhasználni.

-----STARTING---POINT---VEGE---

A 14. §-hoz

A választási eljárásról szóló törvény egyes módosításai a törvény kihirdetését követő napon lépnek hatályba annak érdekében, hogy a 2014-es nemzetiségi önkormányzati választásokon az új rendelkezések már alkalmazhatók legyenek. A nemzetiségek jogairól szóló törvény összeférhetetlenségre vonatkozó szabálya a 2014-es önkormányzati választások napján lép hatályba, tehát a módosítást az ennek során megválasztott képviselőkre kell majd alkalmazni. A nemzetiségi szervezetekre vonatkozó fogalom meghatározás módosítása, valamint a külön nemzetiségi szavazókörök megszüntetésére irányuló előírások pedig a kellő felkészülési idő biztosítása érdekében csak a következő nemzetiségi önkormányzati választásokon lépnek hatályba.

A 15. §-hoz

Sarkalatossági rendelkezés.