2006. évi LXVIII. törvény indokolása

a földgázellátásról szóló 2003. évi XLII. törvény módosításáról

-----STARTING---POINT---ALTALANOS--- 

A földgázellátásról szóló törvény jelenlegi módosítását két körülmény indokolja: egyrészt a kompenzációs rendszer igazságosabb kialakítása annak érdekében, hogy a távfűtéses fogyasztók is támogatásban részesülhessenek, hiszen az ő terheik rendre meghaladják a nem távfűtéses lakásban élők földgázra fordított költségeinek a szintjét; illetve az, hogy a gázszolgáltató társaságoknak 2007. július 1-jével kötelezően előírt társasági átalakulását áfa- és illetékmentessé tegyük.

A földgáztörvény módosításának másik lényeges indoka az, hogy a gázszolgáltató társaságoknak a törvény 32. §-a alapján 2007. július 1-jével kötelezően külön társaságokba kell szervezniük elosztói és közüzemi szolgáltatói tevékenységüket. Annak érdekében, hogy a társaságok átalakulása ne járjon együtt jelentős többletköltséggel, és végső soron ne okozzon fogyasztói áremelést, a törvényjavaslat kezdeményezi az átalakulás áfa- és illetékmentességét.

-----STARTING---POINT---RESZLETES---

Az 1. §-hoz

A földgáz ártámogatási rendszerének átalakítása indokolttá teszi, hogy a távhőfogyasztók is közvetlen támogatásban részesülhessenek, illetve az új ártámogatási rendszer következtében időlegesen szükségessé válhat, hogy a kedvezményes földgázellátás valamint távhőszolgáltatás fedezetét biztosító, a GET 50. §-ában szabályozott célelőirányzat számára a költségvetési források bevonhatóak legyenek. A módosítás ennek a törvényi alapját teremti meg.

A 2. §-hoz

A GET-et módosító 2005. évi LXIII. törvény 32. §-ának (2) bekezdése rendelkezik arról, hogy 2007. július 1-jétől az addigi elosztói engedélyesek - amennyiben 100 000-nél több rácsatlakoztatott fogyasztót látnak el, a vezetékes propán-, butángázt és ezek elegyeit elosztó és szolgáltató engedély kivételével más, a törvényben szabályozott működési engedéllyel nem rendelkezhetnek. 100 000-nél kevesebb fogyasztó ellátása esetén - e fogyasztók vonatkozásában - az elosztói engedélyesek csak földgáz közüzemi szolgáltatási engedéllyel valamint vezetékes propán-, butángázt és ezek elegyeit elosztó és szolgáltató engedéllyel rendelkezhetnek. A fenti előírás egyes gázipari társaságok számára átalakulási kényszert eredményez. Ezeket a társaságokat a törvényi kötelezettség végrehajtása érdekében történő átalakulások tekintetében mentesíteni szükséges az illetékfizetési kötelezettség, továbbá az áfa-fizetéssel kapcsolatos indokolatlan pénzmozgásokkal járó befizetési kötelezettség teljesítése alól. A villamos energiaipari társaságok esetében hasonló rendelkezéseket tartalmaz a VET-et módosító 2005. évi LXXIX. törvény 61. §-ának (9) és (10) bekezdése. A VET-hez képest szigorítást jelent, hogy az illetékfizetési kedvezmény csak abban az esetben jár, ha a korábbi engedélyes az általa létrehozandó új társaság számára az annak működéséhez szükséges valamennyi alapvető eszközt átadja, mert így garantálható az előírt szétválasztás hatékonysága.

A földgázellátásról szóló 2003. évi XLII törvény (GET) 8. §-ának (3) bekezdése értelmében „Az elosztói engedélyes 2007. július 1-jét követően más e törvényben szabályozott működési engedéllyel nem rendelkezhet.” Az EU irányelvvel összhangban ugyanezt mondja ki a GET módosításáról szóló 2005. évi LXIII. törvény 32. §-ának (2) bekezdése is az alábbiak szerint:

„Az elosztói engedélyes 2007. július 1-jét követően

a) ha 100 000-nél több rácsatlakozott fogyasztót lát el, a vezetékes propán-, butángázt és ezek elegyeit elosztó és szolgáltató engedély kivételével más, e törvényben szabályozott működési engedéllyel nem rendelkezhet,

b) ha kevesebb, mint 100 000 rácsatlakoztatott fogyasztót lát el - e fogyasztók vonatkozásában - földgáz közüzemi szolgáltatási engedéllyel, valamint vezetékes propán-, butángázt és ezek elegyeit elosztó és szolgáltató engedéllyel rendelkezhet.”

A törvényi előírás végrehajtását vagy a szolgáltatói vagy a elosztói engedélyesi tevékenységhez tartozó eszközök és munkatársak külön vállalatba történő kiszervezésével lehet teljesíteni.

Indokolt tehát a törvényi előírás teljesítéséhez a kedvezmények biztosítása, de nem indokolt, hogy ez korlátlan legyen. Szükséges elkerülni a jelenlegi állapotokhoz képest a vagyonfelértékeléseket, ugyanis - ha ez nem történik meg - az engedélyesek indokolatlan áremelési igényekkel léphetnének fel.

Az új (13) bekezdés azért szükséges, hogy a „kiszervezés” eredményeként létrejött vállalkozások rendelkezzenek azokkal a szerződésekkel és keretekkel, amelyek alapján a gázellátás folyamatossága biztosítható.

-----STARTING---POINT---VEGE---