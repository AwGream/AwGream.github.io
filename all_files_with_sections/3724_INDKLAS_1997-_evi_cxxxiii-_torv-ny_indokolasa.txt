1997. évi CXXXIII. törvény indokolása

a „Mértéktelen sérülést okozónak vagy megkülönböztetés nélkül hatónak tekinthető egyes hagyományos fegyverek alkalmazásának betiltásáról, illetőleg korlátozásáról” szóló egyezmény és a hozzá csatolt jegyzőkönyvek kihirdetéséről rendelkező 1984. évi 2. törvényerejű rendelet módosításáról és kiegészítéséről

-----STARTING---POINT---ALTALANOS---

ÁLTALÁNOS INDOKOLÁS

A „jegyzőkönyv az aknák, a meglepő aknák és más eszközök alkalmazásának a betiltásáról illetve korlátozásáról” (II. Jegyzőkönyv) csatolt jegyzőkönyvként kapcsolódik a „Mértéktelen sérülést okozónak vagy megkülönböztetés nélkül hatónak tekinthető egyes hagyományos fegyverek alkalmazásának betiltásáról, illetőleg korlátozásáról” szóló egyezményhez (a továbbiakban: Egyezmény).

Az Egyezmény és a hozzá csatolt három jegyzőkönyv megtiltja, illetve korlátozza egyes hagyományos fegyverek alkalmazását, amelyek hatásukat tekintve nem képesek különbséget tenni tilalom alá eső (elsősorban polgári) és nem eső célpontok között, illetve amelyek felesleges sérülést, vagy szükségtelen szenvedést okoznak.

Az Egyezményt és a három jegyzőkönyvet kétéves tárgyalássorozat nyomán 1980-ban kötötték, s azok 1983-ban léptek hatályba. Magyarország 1982. június 14-én helyezte letétbe a megerősítő okiratot és az 1984. évi 2. törvényerejű rendelettel 1984. február 7-én hirdette ki az Egyezményt és a hozzá csatolt jegyzőkönyveket. Az Egyezményhez és a jegyzőkönyvekhez ezideig több mint hatvan ország csatlakozott.

Az 1984. január és az 1996. május közötti időszakban a részes államok nemzetközi konferencián tekintették át az Egyezmény és a II. Jegyzőkönyv alkalmazását. Az Egyezmény első felülvizsgálati konferenciája 1996. május 3-án elfogadta a II. Módosított Jegyzőkönyvet, amely jelentősen továbbfejlesztette az 1980-as II. Jegyzőkönyvet. A felülvizsgálati konferencia egyúttal elfogadott egy újabb jegyzőkönyvet a vakító lézerfegyverekről (IV. Jegyzőkönyv).

A gyalogsági aknák világszerte mind komolyabb humanitárius és gazdasági kihívást jelentenek. Közel hetven országban összesen 110 millió lerakott aknát tartanak számon, s ugyanennyi a raktáron levő aknák száma. Míg évente több mint 10 millió aknát gyártanak és ennek egyötödét le is rakják, csak 100 ezer aknát szednek fel. A gyalogsági aknák előállítása olcsó ugyan, de felszedésük darabonként 300-1000 dollárba kerül. A gyalogsági aknák felszedésének globális költségkihatását közel 40 milliárd dollárra becsülik. A gyalogsági aknák áldozatai több mint 90%-ban polgári személyek. A lerakott aknák igen komoly gazdasági veszteségeket is okoznak, hiszen veszélyeztetik a gazdasági újjáépítést, megnehezítik a menekültek visszatérését lakóhelyükre, akadályozzák a mezőgazdasági munkák végzését, a közlekedést és az idegenforgalmat.

Bár az Egyezmény felülvizsgálati konferenciájának végső szakaszára mind több állam állt ki a gyalogsági aknák teljes tilalma mellett, a II. Módosított Jegyzőkönyv csak a részleges tilalom továbbfejlesztését hozta.

A tárgyalások kompromisszumos lezárása ugyanakkor nem törte derékba a teljes tilalmat támogató mozgalmat. 1995 októberéhez képest megtízszereződött, s 112-re nőtt a teljes tilalmat támogató országok száma. Szintén mértani hatvánnyal nőtt ebben az időszakban az egyoldalú tilalmi vagy moratórium lépéseket foganatosított országok száma. 1996. végéig 73 ország mondott le egyoldalúan a gyalogsági aknák alkalmazásáról, gyártásáról, felhalmozásáról vagy átadásáról. Ezen országok egy része hagyományosan előremutató és kezdeményező leszerelés-politikája alapján támogatja a teljes tilalmat, illetve tett egyoldalú lépéseket. Ugyanakkor a gyalogsági aknák katonai értelemben is folyamatosan átértékelődnek. Ez a folyamat főleg azokra az országokra jellemző, amelyek kénytelenek voltak elszenvedni az aknák alkalmazását - annak összes humanitárius és gazdasági következményével együtt - saját területükön vagy térségükben.

A Magyar Köztársaság 1995-ben az 1124/1995. (XII. 7.) Korm. határozattal export-moratóriumot hirdetett meg, s tevőlegesen hozzájárult a felülvizsgálati konferencia eredményes lezárásához. Ugyanakkor az azóta bekövetkezett fejlemények fényében indokoltnak tűnik - a II. Módosított Jegyzőkönyv megerősítésén és azonnali alkalmazásán túlmenően - olyan egyoldalú tilalmi és moratórium-intézkedéseket hozni, melyek elősegíthetik Magyarország és biztonsági környezete vonatkozásában a gyalogsági aknák képezte veszély csökkentését, illetve Magyarország felzárkózását az általános és teljes tilalmat aktívan támogató országokhoz. Hasonló elvárást fogalmazott meg az Országgyűlés is, amikor határozatot fogadott el a gyalogsági aknák betiltásának kezdeményezéséről. A 114/1996. (XII. 20.) OGY határozatában az Országgyűlés felkérte a kormányt, hogy a gyalogsági aknák mielőbb teljes tilalma és fokozatos felszámolása érdekében tegye meg a szükséges lépéseket.

-----STARTING---POINT---RESZLETES---

RÉSZLETES INDOKOLÁS

Az 1. §-hoz

Az (1) bekezdés intézkedik a II. Módosított Jegyzőkönyv, valamint a IV. Jegyzőkönyv megerősítéséről. Tekintettel arra, hogy az egyezményt és az ahhoz kapcsolódó jegyzőkönyveket törvényerejű rendelet hirdette ki, ennek módosítása a jogforrási hierarchiának megfelelően törvénnyel lehetséges.

A (2) bekezdés értelmében a Magyar Köztársaság a II. Módosított Jegyzőkönyv rendelkezéseit a törvény kihirdetése napjától alkalmazza, azaz már annak hatályba lépését megelőzően is nemzetközi jogi értelemben magára nézve kötelező érvényűnek tekinti.

A (2) bekezdés intézkedik az egyoldalú tilalmi intézkedések melléklet szerinti meghozataláról.

A 2. §-hoz

Ezen § felhatalmazza a Kormányt a végrehajtási lépések megtételére, illetőleg az intézkedések folyamatos felülvizsgálatára és szükség szerinti módosítására.

A 3-4. §-hoz

A 3-4. § tartalmazza a II. Módosított Jegyzőkönyv és a IV. Jegyzőkönyv hivatalos magyar nyelvű szövegét.

Az 5. §-hoz

Az 5. § intézkedik a törvény hatályba lépéséről és a tvr. módosításáról, illetőleg kiegészítéséről.