2017. évi XIV. törvény indokolása

a bírósági végrehajtásról szóló 1994. évi LIII. törvény módosításáról

-----STARTING---POINT---ALTALANOS--- 

Magyarország az elmúlt években rendkívüli erőfeszítéseket tett a devizahitelek ügyének megoldásáért. Több adósmentő csomag került elfogadásra, míg végül megvalósult a devizahitelek forintosítása, csökkentek a kamatok és csökkentek a törlesztő részletek. A magyar lakáshitelesek többsége képes fizetni a hiteleit.

A KDNP elfogadhatatlannak tartja, hogy a bankok és a követeléskezelők megpróbálják kifosztani az embereket, hiszen a fizetésképtelen adósok lakásait többségében a becsérték alatt árverezik el.

A törvény célja a bírósági végrehajtásról szóló 1994. évi LIII. törvényben foglalt értékesítés szabályainak módosítása, annak érdekében, hogy a végrehajtási eljárás biztosítsa, hogy a lefoglalt ingatlanok minél magasabb áron kerüljenek értékesítésre, valamint a fennálló követelések is a lehető legnagyobb mértékben térüljenek meg.

A módosítás alapján a fogyasztóval kötött szerződésen alapuló követelés behajtása iránt indult végrehajtási eljárásban, a lakóingatlan árverése esetén az érvényes vételi ajánlatnak el kell érnie legalább az ingatlan becsértékét, ahogyan a végrehajtást kérő is csak a becsértéknek megfelelő összegért veheti át az ingatlant.

-----STARTING---POINT---RESZLETES---

Az 1. §-hoz

A módosítás alapján az elektronikus árverési rendszer akkor teszi közzé a vételi ajánlatot az árveréshez tartozó licitnaplóban, ha a vételi ajánlat eléri a legalacsonyabb érvényes vételi ajánlat összegét. A legalacsonyabb érvényes vételi ajánlatnak megfelelő összeg lakóingatlan esetében - a Vht. 147. § (3) bekezdésében foglalt feltételek fennállása esetén, - a lakóingatlan kikiáltási árának legalább a 70%-át elérő ajánlat, ha a végrehajtási eljárás nem fogyasztóval kötött szerződésen alapuló követelés behajtása iránt indult. A legalacsonyabb érvényes vételi ajánlatnak megfelelő összeg legalább a kikiáltási ár összegét elérő ajánlat abban az esetben, ha a végrehajtási eljárás fogyasztóval kötött szerződésen alapuló követelés behajtása iránt indult és a lefoglalt ingatlan lakóingatlannak minősül a Vht. 147. § (3)-(4) bekezdése alapján.

A 2. §-hoz

A módosítás alapján a fogyasztóval kötött szerződésen alapuló követelések behajtása iránt indult a végrehajtási eljárásban, a lakóingatlan árverése esetén legalább kikiáltási áron tehető érvényes vételi ajánlat (a jelenlegi 70% helyett), mely a fogyasztóval kötött szerződésen alapuló követelések behajtása iránt bekapcsolódással indult végrehajtási eljárásban is alkalmazandó. Ezzel biztosítja a törvény, hogy a lakóingatlanok legalább forgalmi értéken kerüljenek értékesítésre - elkerülve ezzel a túl alacsony áron történő értékesítést -, valamint a fennálló követelések is a lehető legnagyobb mértékben térüljenek meg.

A 3. §-hoz

A módosítás alapján a fogyasztóval kötött szerződésen alapuló követelés behajtása iránt indult végrehajtási eljárásban a lakóingatlan első és második árveréséről szóló hirdetményen az érvényes vételi ajánlat legkisebb összege a kikiáltási ár. Amennyiben ezeken az árveréseken a vételi ajánlat összege nem éri el a kikiáltási árat, az árverés sikertelen.

A 4. §-hoz

A módosítás lehetőséget biztosít arra, hogy a lakóingatlan fogyasztóval kötött szerződésen alapuló követelés behajtása iránt indult végrehajtási eljárásban a becsérték összegénél alacsonyabb értéken kerüljön értékesítésre. Ebben az esetben a felek mindegyike, tehát az adósnak és a végrehajtást kérőnek, több végrehajtást kérő esetén pedig mindegyik végrehajtást kérőnek bele kell egyeznie a meghatározott érték összegébe, illetve kérniük kell, hogy a meghatározott érték legyen az árverésen a legalacsonyabb érvényes vételi ajánlat.

Ebben az esetben az adós - az ingatlan értékesítéséből befolyó vételár felosztását követően fennmaradó - tartozása/tartozásai megszűnnek és a végrehajtási eljárás pedig befejeződik.

Az 5-6. §-hoz

A fogyasztóval kötött szerződésen alapuló követelés behajtása iránt indult végrehajtási eljárásban a lakóingatlan első és második árveréséről szóló, valamint a folyamatos árverezése iránti hirdetményen is az érvényes vételi ajánlat legkisebb összege a kikiáltási ár, ahogyan a végrehajtást kérő is csak a becsértéknek megfelelő átvételi összegben veheti át az ingatlant.

Abban az esetben tehető a lakóingatlanra legalább a kikiáltási ár 90%-ának megfelelő összeggel érvényes vételi ajánlat, ha a folyamatos árverezése iránti hirdetmény közzététele óta egy év eltelt, és a lakóingatlan még nem került értékesítésre.

A 7. §-hoz

A módosítással érintett rendelkezéseket a hatálybalépése napján folyamatban lévő azon végrehajtási eljárásokban is alkalmazni kell, amelyekben a fogyasztóval kötött szerződésen alapuló követelés behajtása iránt indult a végrehajtási eljárás, és az ingatlanárverés kitűzésére még nem került sor, továbbá azon végrehajtási eljárásokban is, amelyekben már közzétételre kerültek a lakóingatlan árveréséről szóló vagy annak folyamatos árverezése iránti hirdetmények. Abban az esetben, ha a módosítással érintett rendelkezések hatálybalépése napjáig az árverésen nem érkezett a kikiáltási árat elérő érvényes vételi ajánlat, a végrehajtó - a módosítással érintett rendelkezéseknek megfelelően - módosítja a hirdetményeken az érvényes vételi ajánlat legkisebb összegét.

-----STARTING---POINT---VEGE---

A 8. §-hoz

Hatályba léptető rendelkezés.