1997. évi CXX. törvény indokolása

a foglalkoztatás elősegítéséről és a munkanélküliek ellátásáról szóló 1991. évi IV. törvény, valamint a bérgarancia alapról szóló 1994. évi LXVI. törvény módosításáról

-----STARTING---POINT---ALTALANOS--- 

A foglalkoztatás elősegítéséről és a munkanélküliek ellátásáról szóló 1991. évi IV. törvény legutóbbi átfogó módosítását az Országgyűlés 1996 novemberében fogadta el, és a módosítás 1997. január 1-jén lépett hatályba. Az azóta eltelt időszak tapasztalatai, a foglalkoztatási eszközrendszer működésének áttekintése, az év során megjelent jogszabályokkal való összhang megteremtése, továbbá a megváltozott munkaképességű személyek ellátórendszerének tervezett átalakítása a törvény újabb módosítását teszi szükségessé. Ezen túlmenően a törvény jövőbeni elfogadása a munkaerőpiac minőségi átalakulásához teremt kedvező feltételeket, valamint elősegíti a törvény zavarmentes gyakorlati alkalmazását is.

A módosítás a foglalkoztatási törvénynek a következő területekre vonatkozó szabályait érinti:

- a foglalkozási rehabilitáció feltételrendszerének megteremtése,

- a foglalkoztatást elősegítő támogatások körének bővítése, új támogatási formák bevezetése,

- a munkanélküli ellátásban részesülők által folytatható kereső tevékenységre vonatkozó szabályok,

- gazdálkodó szervezetek által fizetett munkaadói járulék mértékének csökkentése,

- a törvény gyakorlati alkalmazását elősegítő pontosítások.

A törvény a foglalkoztatási törvény módosításán kívül tartalmazza a Bérgarancia Alapról szóló 1994. évi LXVI. törvény, valamint a Munka Törvénykönyvéről szóló 1992. évi XXII. törvény néhány rendelkezésének módosítását is.

-----STARTING---POINT---RESZLETES---

Az 1. §-hoz

A hatályos szabályok bárki számára lehetővé teszik munkaközvetítő tevékenység folytatását, ha a tevékenységet, illetőleg annak folytatóját a Munkaügyi Minisztérium nyilvántartásba vette. A törvény egyetlen megkötést tartalmaz csupán: külföldre irányuló munkaközvetítés a fogadó ország jogszabályainak megfelelő munkavégzésre történhet. Az elmúlt évek gyakorlati tapasztalatai alapján megállapítható, hogy az üzletszerűen végzett munkaközvetítő tevékenység igen sok visszaélés forrása lehet. Ezek kiküszöbölése érdekében a törvény meghatározza a nem állami szervek által végzett munkaközvetítő tevékenység folytatásának legfontosabb feltételeit. Ilyen feltétel lenne az ilyen tevékenységnek a nyilvántartásbavétel. A nyilvántartást azonban nem a Munkaügyi Minisztérium, hanem az illetékes megyei (fővárosi) munkaügyi központ vezetné. A magán-munkaközvetítéssel kapcsolatos részletes szabályok megállapítására, bizonyos esetekben vagyoni biztosíték adásra, annak módjára és mértékének meghatározására a törvény a Kormányt hatalmazza fel.

A 2. §-hoz

A törvénynek a foglalkoztatási törvény külföldiek magyarországi munkavállalására vonatkozó rendelkezéseit módosító szabályai pontosító jellegűek, azokra a menedékjogról szóló törvénnyel való összhang megteremtése érdekében van szükség.

A 3. §-hoz

A közeljövőben sor kerül a megváltozott munkaképességű személyek foglalkozási rehabilitációjára vonatkozó rendelkezések átfogó újragondolására. A foglalkozási rehabilitáció jogi, orvosi, pénzügyi feltételeinek megteremtése több tárca koordinált együttműködését igényli a Munkaügyi Minisztérium felelőssége mellett. Ennek megteremtését célozza a törvénynek az a rendelkezése, amely a Munkaügyi Minisztérium jogkörét kibővíti a foglalkozási rehabilitáció irányításával és a tárcaközi koordináció ellátásával kapcsolatos feladatokkal.

A 4. §-hoz

A törvény a foglalkoztatási törvény képzési támogatásra vonatkozó szabályait részben pontosítja, részben pedig kiegészíti olyan rendelkezésekkel, amelyek a törvénynek a legutóbbi módosítása óta megjelent jogszabályokkal való összhangját biztosítják. A foglalkoztatási törvény a képzésben résztvevők keresetpótló juttatásának mértékét a munkanélküli járadék alsó határában határozza meg. A gyakorlatban problémát okozott, hogy a keresetpótló juttatás mértékének meghatározásánál az ellátásnak mely időpontban érvényes alsó határát kell figyelembe venni. A törvény erre vonatkozó támpontként a képzési támogatás iránti kérelem benyújtásának időpontját jelöli meg.

A hatályos szabályozás szerint, ha a munkanélküli átlagkeresete a munkanélküli járadék alsó határánál alacsonyabb, a keresetpótló juttatás mértéke nem a munkanélküli járadék alsó határa, hanem az átlagkeresettel megegyező összeg. A törvénynek ez a szabálya hátrányos helyzetbe hozza azokat a munkanélkülieket, akik munkanélküli járadékra szereztek jogosultságot, és keresetpótló juttatásban a járadék folyósítását követően részesülnek. Az ő számukra ugyanis - amennyiben átlagkeresetük alacsonyabb volt, mint a munkanélküli járadék alsó határa - keresetpótló juttatásként az átlagkeresetnek megfelelő összeget kellene tovább folyósítani. Azok pedig, akik nem szereztek jogot munkanélküli járadékra, keresetpótló juttatásként annak alsó határának megfelelő összegű juttatásban részesülnek. Ennek elkerülése érdekében a törvény az erre vonatkozó szabályt a foglalkoztatási törvényből elhagyja.

Úgyszintén pontosító jellegű rendelkezése a törvénynek, amely a keresetpótló juttatásnak a munkanélküli járadék folyósítását követő megállapítása esetére meghatározza, hogy a munkanélküli járadék alsó határaként mely időpontban érvényes alsó határt kell figyelembe venni.

1997. július 15-én fogadta el az Országgyűlés az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvényt. Az alkalmi munkavállalói könyvvel rendelkezők képzésben történő részvétele is speciális szabályokat igényel. Ezért a törvény előírja, hogy részükre keresetpótló juttatás csak abban az esetben állapítható meg, ha kötelezettséget vállalnak arra, hogy az alkalmi munkavállalói könyvet a munkaügyi központnak bemutatják.

A foglalkoztatási törvény hatályos szabályai nem állapítanak meg jogkövetkezményeket arra az esetre, ha a képzésben résztvevő személy neki felróható okból elmulasztja a képzésben történő részvételt. E hiányosságot pótolja a törvény azzal a szabállyal. miszerint ebben az esetben ezekre a napokra nem folyósítható keresetpótló juttatás, illetőleg munkanélküli járadék.

Az 5. §-hoz

Úgyszintén pontosító rendelkezése a törvénynek, amely a foglalkoztatás bővítését szolgáló támogatás nyújtása esetén meghatározza a munkaadó foglalkoztatási kötelezettségének időtartamát. Erre a törvény gyakorlati alkalmazása során felmerült tapasztalatok alapján van szükség.

A 6. §-hoz

A foglalkoztatási törvény 1991-ben kialakított és azóta egyre bővülő eszközrendszere azt a célt szolgálta, hogy segítséget nyújtson a munkanélküliek, az állásukban veszélyeztetettek számára az újraelhelyezkedéshez, továbbá hozzájáruljon a foglalkoztatási feszültségek levezetéséhez. Az utóbbi években a vizsgálatok szerint a munkanélküliek száma lassú, de fokozatos csökkenést mutat. A foglalkoztatási törvénynek a munkahelyteremtés támogatására vonatkozó rendelkezései csupán a munkaerőpiacról tartósan kiszoruló rétegek foglalkoztatásának támogatására adnak lehetőséget. A beinduló gazdasági fejlődés szükségessé tette olyan támogatási forma bevezetését is, amely modern, többszáz munkaerőt foglalkoztató munkahelyek létrehozását segíti elő. Ezért a törvény a törvény munkahelyteremtés támogatására vonatkozó szabályát olyan rendelkezéssel bővíti, amely lehetővé teszi azoknak a munkaadóknak a támogatását, akik korszerű termékek előállításával, új szakmakultúrák meghonosításával jelentős számú munkavállaló alkalmazásával járulnak hozzá a munkaerőpiaci feszültségek enyhítéséhez, elsősorban a gazdaságilag elmaradott, magas munkanélküliséggel bíró térségekben.

A 7. §-hoz

A foglalkoztatási törvény 18/A. §-a alapján támogatásként átvállalható a keresetet terhelő egészség és nyugdíjbiztosítási, valamint munkaadói járuléknak megfelelő összeg részben vagy egészben, legfeljebb egy évi időtartamra. Ebben az évben a jogszabályokban újabb, a munkaadókat terhelő fizetési kötelezettségek, illetőleg a korábbi fizetési kötelezettségeknek új formái jelentek meg (egészségügyi hozzájárulás, közteherjegy). A módosítás megteremti a lehetőségét a munkaerőpiaci szervezet számára e fizetési kötelezettségek teljesítéséhez nyújtandó támogatásra is.

A 8. §-hoz

A foglalkozási rehabilitáció sikere az általános gazdaságpolitikai és munkaerőpiaci feltételeken túl nagymértékben múlik a munkaadói érdekeltség hatásosságán is. Ezért a törvény kedvezőbb támogatási szabályokkal elő kívánja segíteni a megváltozott munkaképességű személyek munkaadók által történő foglalkoztatását. A törvény szerint a megváltozott munkaképességű személyek foglalkozási rehabilitációjának elősegítése érdekében a foglalkoztatások támogatására a munkaügyi miniszter a törvényben foglaltaknál kedvezőbb szabályokat állapíthatna meg.

A 9-10. §-hoz

A hatályos szabályozás szerint a Munkaerőpiaci Alap rehabilitációs alaprészéből nyújtható támogatásokkal kapcsolatos miniszteri rendelet kiadásához a népjóléti miniszter egyetértése szükséges. A törvény ezt az egyetértési jogot csak az alaprész központi keretéből nyújtható támogatásokkal kapcsolatos miniszteri szabályok vonatkozásában tartja fenn.

Részletesebben határozza meg továbbá azt is, hogy mely időpontban érvényes munkabért kell figyelembe venni, amennyiben a foglalkoztatást elősegítő támogatás mértékének meghatározása a foglalkoztatott munkabérének alapulvételével történik. Figyelemmel a kötelező legkisebb munkabér emelkedésére is.

A foglalkoztatási törvény 21. §-ának (3) bekezdése lehetőséget biztosít a munkaügyi központ igazgatója számára, hogy a támogatás visszakövetelése esetén különös méltánylást érdemlő esetben eltekintsen a kamat, illetőleg munkanélküli esetében a támogatás visszakövetelésétől. A törvény nem rendelkezik arról, hogy az igazgató e jogkörét az eljárás mely szakaszában gyakorolhatja. A törvény szerint erre az igazgatónak az eljárás bármely szakaszában lehetősége van.

A munkaerőpiaci szervezet számára nehézséget jelentett a foglalkoztatást elősegítő támogatásban részesülők körülményeiben bekövetkezett változások figyelemmel kísérése. A törvény ezért a támogatásban részesülő kötelezettségeként írja elő e változásoknak a támogatást megállapító szerv részére történő haladéktalan bejelentését.

A 11. §-hoz

A Munka Törvénykönyvéről szóló 1992. évi XXII. törvény legutóbbi módosításával a foglalkoztatási törvénynek a létszámleépítéseket szabályozó rendelkezései megváltozott tartalommal átkerültek a Munka Törvénykönyvébe. Ugyanakkor a gyakorlat részéről igény merült fel az olyan munkaadók támogatására is, akik az általuk végrehajtott létszámleépítések hátrányos következményeinek enyhítése érdekében hoznak intézkedéseket. E támogatás lehetőségét teremti meg a törvény a törvény új 22. §-ában foglalt szabállyal. Az erre vonatkozó részletes rendelkezéseket a munkaügyi miniszter rendelete fogja tartalmazni.

A 12-13. §-hoz

A foglalkoztatási törvény 25. §-a (1) bekezdésének d) pontja szerint a munkanélküli járadékra való jogosultság egyik feltétele, hogy a kérelmező részére a munkaügyi központ nem tud megfelelő munkahelyet felajánlani. A törvény meghatározza a megfelelő munkahely fogalmát is. Eszerint a munkanélküli járadékra való jogosultsági feltételek vonatkozásában - több más feltétel egyidejű fennállása esetén - a munkahely akkor megfelelő, ha a munkahely és a lakóhely közötti naponta - tömegközlekedési eszközzel - történő oda- és visszautazás ideje a három órát, illetve tíz éven aluli gyermeket nevelő nő és tíz éven aluli gyermeket egyedül nevelő férfi munkanélküli esetében a két órát nem haladja meg. A gyakorlati tapasztalatok azt mutatják, hogy a megváltozott munkaképességű személyek számára méltánytalan az oda- és visszautazás idejének három órában történő megállapítása. Ezért a törvény ezt az időtartamot az ő vonatkozásukban is két órában határozza meg.

A törvény 27. §-ának (1) bekezdése sorolja fel azokat az időtartamokat, amelyekkel a munkanélküli járadékra való jogosultság megállapításánál jelentőséggel bíró, a munkanélkülivé válást megelőző négy év meghosszabbodik. A törvény ezeket az időtartamokat kibővíti olyan ellátások folyósításának időtartamával, amelyek alatt a munkanélküli a munkaerőpiacon nem jelent meg.

A 14-15. §-hoz

A foglalkoztatási törvény 28. §-a (1) bekezdésének c) pontja szerint a munkanélküli járadék folyósítását többek között meg kell szüntetni, ha a munkanélküli nyugdíjjogosultságot szerez. A törvény nem határozza meg pontosan, hogy a jogosultság megszerzése milyen típusú nyugdíj tekintetében áll fenn. A törvény által tartalmazott módosítás e hiányosságot pótolja.

A személyi jövedelemadóról szóló 1995. évi CXVII. törvény 1997. január 1-jén hatályba lépett módosítása speciális szabályokat vezet be a mezőgazdasági őstermelői tevékenységet folytatók adózása tekintetében. Ezek az új rendelkezések szükségessé tették a mezőgazdasági őstermelők munkanélküli járadékra való jogosultságának, illetőleg a munkanélküli járadék mellett folytatott mezőgazdasági őstermelői tevékenység lehetőségének áttekintését is. A törvény a mezőgazdasági őstermelői tevékenységből származó, munkanélküli járadék folyósítása alatt szerzett jövedelemre vonatkozóan speciális rendelkezéseket tartalmaz. Átveszi a személyi jövedelemadózásról szóló 1995. évi CXVII. törvénynek azt a rendelkezését, miszerint mezőgazdasági őstermelőként szerzett bevételből a személyi jövedelemadó szempontjából jövedelemként csak egy meghatározott költséghányaddal csökkentett összeget kell figyelembe venni. Miután a mezőgazdasági őstermelő éves jövedelme csak az adóév befejezésével állapítható meg, ezért a törvény szerint a mezőgazdasági őstermelő esetében a jövedelemhatár túllépése esetén a munkanélküli járadék nem megszüntetésre kerül, hanem azt a mezőgazdasági őstermelő köteles visszafizetni.

A hatályos szabályozás lehetővé teszi kereső tevékenység folytatását a munkanélküli járadék folyósítása alatt. A kereső tevékenység folytatása történhet vállalkozói igazolvánnyal való munkavégzéssel is. Ez a lehetőség a gyakorlatban sok visszaélést eredményezett, ezért a törvény a munkanélküli járadék melletti munkavégzést csak munkaviszony vagy megbízási jogviszony keretében engedi meg.

Az előző rendelkezésekkel való összhang megteremtése érdekében a törvény a mezőgazdasági őstermelőkre vonatkozóan speciális szabályokat állapít meg az előnyugdíj és a nyugdíj előtti munkanélküli segély folyósítása esetén is.

A 16. §-hoz

A foglalkoztatási törvény 36. §-a rendelkezik az ellátásban részesülő személyek bejelentési kötelezettségéről. E szabály hatályba lépése óta a munkanélküli ellátásokban jelentős változás következett be pl. egyes ellátások meg is szűntek. Ez szükségessé tette e rendelkezés módosítását. A mezőgazdasági őstermelői tevékenység nemcsak a munkanélküli ellátásra való jogosultság tekintetében kíván meg speciális szabályokat, hanem a bejelentési kötelezettség tartalmát és teljesítési módját illetően is. A törvény a foglalkoztatási törvényt e rendelkezésekkel kiegészíti.

A 17. §-hoz

A foglalkoztatási törvény 36/A. §-a szerint munkanélküli ellátás csak abban az esetben állapítható meg, ha a munkanélküli az igazoló lapot a munkaügyi központnak átadta. A gyakorlatban gyakran fordul elő, hogy a munkaadók nem tesznek eleget munkanélküli igazoló lap kiállítási kötelezettségüknek, és e szabály alapján, a munkanélküli személy részére a munkaadó hibájából nem lehet munkanélküli járadékot megállapítani. E méltánytalanságot kívánja kiküszöbölni a törvény azzal a rendelkezéssel, amely kötelezi a munkaadót a munkaviszony megszűnése esetén a munkanélküli igazoló lapnak a munkavállaló részére történő átadására. A törvény szerint nem feltétele a munkanélküli ellátás megállapításának az igazoló lapnak a munkaügyi központ részére történő átadása. Az abban szereplő adatok az államigazgatási eljárás általános szabályai szerint más módon is igazolhatók.

A 18-19. §-hoz

A törvény módosítja a foglalkoztatási törvénynek a Munkaerőpiaci Alap egyes alaprészeire vonatkozó rendelkezéseit. A keresetpótló juttatás a szabályok szerint nem munkanélküli ellátás, hanem foglalkoztatást elősegítő támogatás. Ezért indokolt, hogy a kifizetésével kapcsolatos postaköltség finanszírozása ne a szolidaritási alaprészből, hanem a foglalkoztatási alaprészből történjen.

A gyakorlatban igény jelentkezett az olyan közalapítványok támogatására, amelyek a megváltozott munkaképességű személyek foglalkoztatását, illetőleg foglalkoztatási rehabilitációs képzését segítik elő. A törvény megteremti ennek lehetőségét.

A törvény nem rendelkezik arra vonatkozóan, hogy a Munkaerőpiaci Alap bevételét képező járulék, illetőleg hozzájárulás beszedésével kapcsolatban igénybe vett egyéb szolgáltatás díja az alapnak mely alaprészét terheli. A törvény e hiányosságot pótolja azzal a szabályával, miszerint ezt abból az alaprészből kell finanszírozni, amelynek kiadásai biztosítása érdekében a járulék fizetése történik.

A Munkaerőpiaci Alap pénzeszközeinek egységessége érdekében a törvény módosítja a foglalkoztatási törvénynek az alaprészek közötti átcsoportosításra vonatkozó rendelkezését.

A 20. §-hoz

Az államháztartás általános szabályai szerint az államháztartás számára fennálló pénzkövetelésről nem lehet lemondani. A Munkaerőpiaci Alap tekintetében azonban a gyakorlatban gyakran fordul elő, hogy a követelések behajtása lehetetlenné válik. Ezek a követelések gyakran hosszú évekig mint fennálló követelések szerepelnek az alap pénzeszközeire vonatkozó nyilvántartásokban. A módosítás új szabályai megteremtik a behajthatatlan követelések leírását, törlését. Erre természetesen csak rendkívül indokolt esetben van mód akkor, ha a követelések behajtására minden eszköz igénybevételre került. A behajthatatlan követelések törlésére az ellátást, támogatást megállapító munkaügyi központ igazgatójának, illetőleg - a hatáskörébe tartozó támogatások esetében - a Munkaügyi Minisztériumnak van hatásköre. Speciális szabályt tartalmaz a törvény az olyan követelések esetében, amelyek azért váltak behajthatatlanná, mert a végrehajtási eljárás során a követelés nem térült meg. Ezekben az esetekben a törvény szerint a törlés akkor rendelhető el, ha az államigazgatási eljárásról szóló 1957. évi IV. törvény 79-80. §-aiban szabályozott eljárás eredménytelen volt. Az eljárás során mind a munkadíjra, mind pedig az ingó vagyonra vezetett végrehajtást meg kell kísérelni. Az 50 ezer forintot meg nem haladó követelés esetében az eljárást egyszer, az azt meghaladó követelés esetében két alkalommal kell megkísérelni.

A 21. §-hoz

A törvény pontosítja a foglalkoztatási törvénynek a munkaadói járulék alapjának kiszámítására vonatkozó szabályát. Erre az új nyugdíjszabályok elfogadása miatt van szükség. E tekintetben érdemi változtatást tartalmaz a törvény, mivel 1998. július 1-jétől a munkaadói járulék mértéke 4,2% helyett 4% lesz. Alapja továbbra is a munkaadó által a munkavállaló részére munkaviszonya alapján kifizetett és elszámolt, társadalombiztosítási járulékfizetési kötelezettség alá eső jövedelem.

A 22-23. §-hoz

A megváltozott munkaképességű személyek foglalkoztatásának elősegítésére a munkaadóknak jelenleg csak meghatározott köre köteles rehabilitációs hozzájárulást fizetni. A megváltozott munkaképességűek foglalkoztatását nem csupán meghatározott munkaadók számára, hanem valamennyi munkaadó tekintetében indokolt előírni. Ennek szellemében a törvény jelentős mértékben módosítja a foglalkoztatási törvénynek a rehabilitációs hozzájárulást szabályozó rendelkezéseit. Az új szabályok szerint minden olyan munkaadó köteles rehabilitációs hozzájárulást fizetni, amelynél a megváltozott munkaképességű személyek száma a kötelező foglalkoztatási szintet nem éri el, és a tárgyévi átlagos statisztikai állományi létszám a húsz főt meghaladja. A korábbi szabályokhoz képest változást jelent a törvényben az a rendelkezés amely szerint a tárgyévi statisztikai állományi létszámba a közmunka és a közhasznú munka keretében foglalkoztatott munkavállalókat, továbbá a hivatásos állományúak szolgálati viszonyáról szóló 1996. évi XLIII. törvény hatálya alá tartozó munkavállalókat nem kell beszámítani.

A hatályos szabályozás szerint a rehabilitációs hozzájárulás éves összegét a kötelező foglalkoztatási szintből hiányzó létszám és a költségvetési törvényben évente meghatározott összeg szorzataként kell megállapítani. A hozzájárulás megállapításánál figyelembe veendő összeget a törvény szerint a jövőben nem a költségvetési törvény fogja meghatározni. Ezt az összeget a törvény 1998-ra vonatkozóan 11 ezer forintban határozta meg, amit évente korrigálni kell. A törvény a hatályos szabályozáshoz képest egyértelműbb szabályokat tartalmaz a rehabilitációs hozzájárulás befizetésére vonatkozóan. Megteremti annak lehetőségét, hogy a rehabilitációs hozzájárulást az illetékes adóhatóság a munkaadói és munkavállalói járulékhoz hasonlóan folyamatosan utalja át a Munkaerőpiaci Alap javára, és előírja az Adó- és Pénzügyi Ellenőrzési Hivatal részére a Munkaügyi Minisztérium tájékoztatását a rehabilitációs hozzájárulás befizetésének teljesítéséről, valamint ellenőrzésének tapasztalatairól.

A 24-25. §-hoz

A törvény a Munkaerőpiaci Alap egyes alaprészei központi pénzügyi kerete felhasználásának jogcímeit további jogcímekkel egészíti ki. Megteremti a lehetőséget a központi pénzügyi keretből foglalkoztatási rehabilitációs képzést és rehabilitációs foglalkoztatást elősegítő közalapítványok támogatására. Ugyanakkor a foglalkoztatási alaprész decentralizált keretéből is lehetővé válik támogatás nyújtása - az érintett települési önkormányzatok véleményének meghallgatásával - azoknak az alapítványoknak és egyesületeknek amelyek tevékenysége a munkanélküliség megelőzésére, illetőleg az ebből származó hátrányos következmények enyhítésére irányul. A támogatás nyújtásának további szabályait a munkaügyi miniszter rendeletben fogja szabályozni. A foglalkoztatási törvényben a szakképzési hozzájárulást szabályozó törvény hivatkozása - új törvény hatálybalépése miatt - több helyen pontosításra szorul. A törvény ennek a pontosítási szükségletnek is eleget tesz.

A 26. §-hoz

A foglalkoztatási törvény 50. §-a (1) bekezdésének i) pontja szerint a munkaügyi központ központi szervezeti egységei útján ellátja a munkanélküliség megelőzését a foglalkoztatás elősegítését szolgáló támogatások felhasználásának, továbbá a munkanélküli ellátásra való jogosultságának a hatósági ellenőrzését. Ez a szabály a munkaügyi központ központi szervezeti egységét csak a Munkaerőpiaci Alap szolidaritási alaprészéből, valamint foglalkoztatási alaprészéből történő kifizetésekkel kapcsolatos ellenőrzésre jogosítja fel. A törvény megteremti a lehetőségét annak, hogy a munkaügyi központ a Munkaerőpiaci Alap valamennyi alaprészéből fizetett támogatással kapcsolatban ellenőrzési tevékenységet folytasson. A törvény helyi szinten is meghatározza a foglalkozási rehabilitációval kapcsolatos feladatok végrehajtásának fő felelősét. A munkaügyi központ központi szervezeti egysége ugyanis a jövőben irányítani fogja a megyei (fővárosi) munkaügyi szervezet foglalkozási rehabilitációval kapcsolatos tevékenységét.

A törvény a közteherjegy értéke átvállalásának lehetősége megteremtésével új támogatási formát vezetett be. A támogatás megfelelő felhasználásának ellenőrzése érdekében szükség van arra, hogy a munkaügyi központnak módja legyen betekinteni a támogatott foglalkoztatásban résztvevő személy alkalmi munkavállalói könyvébe. Ezért a törvény lehetőséget biztosít a munkaügyi központnak arra, hogy az alkalmi munkavállalói könyv bemutatására hívja fel azt a személyt, akinek az alkalmi foglalkoztatásához a munkaadó részére támogatást állapított meg.

A 27. §-hoz

A törvény speciális rendelkezésekkel bővíti ki a foglalkoztatási törvény államigazgatási eljárásra vonatkozó rendelkezéseit. Ezekre a szabályokra a foglalkoztatási törvény alapján nyújtandó támogatásokkal és ellátásokkal kapcsolatos eljárás sajátos jellege miatt van szükség. Így pl. a pályázati eljárás alapján nyújtható támogatások esetében a gyakorlatban általában nem tartható az államigazgatási törvény által előírt 30 napos, illetőleg 60 napos elintézési határidő, ezért a törvény ezt a határidőt az ilyen támogatások esetében legfeljebb 90 napban határozza meg.

Más jogszabályok (pl. a szociális igazgatásról és szociális ellátásokról szóló 1993. évi III. törvény, a személyi jövedelemadóról szóló 1995. évi CXVII. törvény) bizonyos ellátások feltételéül a munkanélküli ellátásban nem részesülő munkanélküli személyek részére a munkaügyi központtal történő együttműködést írják elő, illetőleg bizonyos adókedvezmény megadását együttműködő munkanélküli alkalmazásához kötik. E jogszabályok azonban az együttműködés fogalmát nem határozzák meg. Figyelemmel arra, hogy az együttműködést a munkaügyi központok igazolják, ezért számukra a törvény meghatározza, hogy a más jogszabályok által biztosított jogosultságok, illetőleg kedvezmények szempontjából kit kell együttműködő munkanélkülinek tekinteni.

A foglalkoztatási törvény nem rendelkezik arról, hogy az általa szabályozott ellátások és támogatások tárgyában kötött nemzetközi egyezmény hatálya alá tartozó személy vonatkozásában a törvény rendelkezéseit milyen módon kell alkalmazni. A törvény e hiányosságot pótolja.

A 28-29. §-hoz

A törvény régóta fennálló szabályozási hiányosságot pótol azzal a rendelkezésével amellyel a foglalkoztatási törvényt elévülési szabályokkal egészíti ki. Az elévülés szabályozása a többi jogágban e tárgyban található rendelkezésekhez hasonlóan történik.

A foglalkoztatási törvény 56. §-ának (3) bekezdése szerint a munkaügyi központ központi szervezeti egységének, valamint kirendeltségének mérlegelési jogkörben hozott határozata ellen jogorvoslatnak nincs helye. A foglalkoztatást elősegítő támogatásokkal kapcsolatban nemcsupán az előbbiekben felsorolt szervek hozhatnak határozatot, ezért a törvény a jogorvoslat lehetőségét valamennyi mérlegelési jogkörben hozott határozat ellen kizárja.

A 30. §-hoz

A törvény megteremti a lehetőségét a munkaügyi szervezet számára, hogy statisztikai célból a munkavállalóknak a törvény 57/A. §-ának (2) bekezdésével kapcsolatos adatairól adatgyűjtést végezzen. Ez a rendelkezés megteremtené a lehetőségét egy országos munkaügyi nyilvántartás létrehozásának.

A 31. §-hoz

A legutóbbi módosítás óta bekövetkezett jogszabályi változások miatt szükségessé vált a foglalkoztatási törvény 58. §-ában található értelmező rendelkezések módosítása is. A törvény kiegészíti a törvény által használt „munkaviszony” fogalmat a hivatásos nevelőszülői jogviszonnyal. Ezzel a szabállyal a hivatásos nevelőszülői jogviszonyban töltött időtartam is jogosultságot teremt a munkanélküli járadékra.

A „munkanélküli fogalom” módosítására az alkalmi foglalkoztatásra vonatkozó új rendelkezések hatálybalépése miatt van szükség. Ezzel a szabállyal a törvény nem zárja ki azt, hogy a rövid időtartamú alkalmi foglalkoztatásban résztvevő személy munkanélkülinek minősüljön.

A gyakorlatban nem volt egyértelmű a jogalkalmazó szervek számára, hogy a tiszteletdíjban részesülő személyt kereső tevékenységet folytató személynek kell-e tekinteni. Figyelemmel a tiszteletdíjaknak a gyakorlatban előforduló sokrétűségére, a törvény csak az olyan munkavégzést tekinti kereső tevékenységnek, amelyért a tiszteletdíj jogszabály alapján jár. A kereső tevékenység folytatása a foglalkoztatási törvény szerint kizárja a munkanélküli ellátásra való jogosultságot. Ezért a törvény csak azokat a tevékenységeket tekinti kereső tevékenységnek, amelyekért járó tiszteletdíj meghaladja a kötelező legkisebb munkabér 30 százalékát.

A kereső tevékenység folytatása szempontjából a törvény a mezőgazdasági őstermelői igazolvánnyal folytatott tevékenységre is speciális szabályokat tartalmaz. Igazodva az adózásra vonatkozó szabályokhoz, a mezőgazdasági őstermelői tevékenység a jövőben csak akkor minősül kereső tevékenységnek, ha az abból származó bevétel a 250 ezer forintot meghaladja.

A nyugdíjra vonatkozó új rendelkezések miatt szükségessé vált az öregségi nyugdíjra jogosult személy fogalmának pontosítása is.

A munkaközvetítő tevékenység fogalmának pontosítására a magán-munkaközvetítés folytatása feltételeinek újraszabályozása miatt volt szükség.

A 32-38. §-hoz

A törvény módosítja a Bérgarancia Alapról szóló 1994. évi LXVI. törvényt. A módosítás egyrészt kiterjeszti a bérgarancia igénybevételének lehetőségét a betegszabadság idejére járó térítés kifizetésére is. Másrészt a bérgarancia alaprészből adandó támogatás nyújtását az eddigiekhez képest más szerv hatáskörébe utalja. A hatályos rendelkezések szerint a támogatást a Munkaerőpiaci Alap bérgarancia alaprészéből a Munkaügyi Minisztérium nyújtja. A jövőben ezt a hatáskört a munkaügyi központok fogják gyakorolni az államigazgatási eljárás általános szabályai szerint. Ezt az indokolja, hogy a munkaügyi központok részére rendelkezésre áll a támogatás nyújtásához szükséges valamennyi információ, továbbá a támogatás ellenőrzése is helyben jobban megvalósítható. E megoldás megvalósulásával nem szükséges a beérkezett kérelmek országosan egységes sorrendjének fenntartása. Természetesen annak érdekében, hogy a munkavállalók a munkabérüket minél előbb megkaphassák, a törvény az általános államigazgatási határidőnél rövidebb határidőt határoz meg a támogatás kifizetésére. A törvény külön súlyt fektet arra, hogy a felmondási tilalom alatt álló munkavállalók a felszámolási eljárás során esedékessé vált bérüket minél előbb megkaphassák. Ezért a felszámoló az ilyen munkabérek kifizetéséhez a támogatást akkor is igénybe veheti, ha korábbi tartozását nem fizette vissza.

A 39-41. §-hoz

Az Érdekegyeztető Tanácsban történt megállapodás alapján a törvény módosítja a Munka Törvénykönyvéről szóló 1992. évi XXII. törvény 37. §-át. A § hatályos szabálya szerint a kollektív szerződés megkötésére irányuló tárgyalási ajánlatot egyik fél sem utasíthatja vissza, feltéve ha az ajánlatot kollektív szerződéskötési jogosultsággal rendelkező fél tette. A törvény a munkáltatónak a kollektív szerződés megkötésével kapcsolatos tárgyalási kötelezettségét a korábbinál széleskörűbben határozza meg. A jövőben ez a kötelezettség nem csak a kollektív szerződéskötési jogosultsággal rendelkező szakszervezetekkel szemben áll fenn, hanem minden olyan szakszervezettel szemben amely a Munka Törvénykönyve 29. §-ának (2) bekezdése szerint reprezentatívnak minősül.

Az egészségbiztosítás ellátásairól szóló 1997. évi LXXXIII. törvény rendelkezéseivel való összhang megteremtése érdekében a törvény módosítja a Munka Törvénykönyvének azokat a szabályait, amelyek a gyermek gondozására vagy ápolására igénybe vett fizetés nélküli szabadsággal függnek össze. Ennek megfelelően a jövőben a munkáltató a gyermek betegsége esetén az otthoni ápolás érdekében nem a gyermek tíz éves koráig, hanem tizenkét éves koráig köteles fizetés nélküli szabadságot engedélyezni. Erre figyelemmel a munkaviszony ilyen okból történő szünetelése esetére is szabadság a gyermek tizenkét éves koráig jár.

A 42. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény módosításáról rendelkező 1996. évi CVII. törvény 37. §-ának (4) bekezdése szerint a jelenleg működő munkaügyi tanácsok megbízatása a legközelebbi helyi önkormányzati választásokat követő 60. napig tart. Ez a rendelkezés a munkaügyi tanácsok megbízatása lejártának pontos napját nem határozza meg. A pontosabb meghatározás érdekében a törvény módosítja e szabályt, és a megbízatás végső időpontját 1999. január 31-ében határozza meg.

-----STARTING---POINT---VEGE---

A 43. §-hoz

E rendelkezések hatályon kívül helyező és átmeneti szabályokat tartalmaznak. A gyakorlatban előforduló bizonytalanságok, valamint az új társadalombiztosítási szabályok hatályba lépése miatt a törvény hatályon kívül helyezi a foglalkoztatási törvény 27. §-ának (6) bekezdését. Ez a szabály a munkanélküli járadék későbbi időpontban történő folyósítását írja elő, ha a munkavállaló a munkaviszonyának megszűnésekor végkielégítésben részesült. A rendelkezés a többi munkanélkülihez képest indokolatlanul hátrányos helyzetbe hozza a végkielégítésben részesülő munkavállalókat, azonkívül a halasztás időtartama alatt a munkanélkülivel való kapcsolattartást is megnehezíti, ezért a hatályon kívül helyezése indokolt. A törvény a jogalkalmazás megkönnyítése érdekében meghatározza, hogy a hatályon kívül helyezett 27. § (6) bekezdésének korábbi rendelkezéseit első ízben mely személyekre nem kell alkalmazni. Ebből következően a munkanélküli járadék folyósítását - munkaadótól kapott végkielégítés miatt - első ízben azok esetében nem kell elhalasztani, akik a kérelmüket a törvény hatálybalépését követően nyújtották be, vagy a kérelmet e törvény hatálybalépését megelőzően nyújtották be, de az első fokú államigazgatási eljárás e törvény hatálybalépésekor még folyamatban van.

A törvény 1998. február 1-jétől megszünteti a gazdálkodó szervezetek magasabb járulékfizetési kötelezettségét. Ettől az időponttól kezdődően valamennyi munkaadó munkaadói járulékfizetési kötelezettségének mértéke 4,2 százalék.