1999. évi LXXI. törvény indokolása

az egészségügyről szóló 1997. évi CLIV. törvény módosításáról

-----STARTING---POINT---ALTALANOS--- 

Az egészségügyről szóló 1997. évi CLIV. törvény (a továbbiakban: Eütv.) 1998. július 1-jén, illetőleg 1999. január 1-jén lépett hatályba. A hatálybalépés óta eltelt igen rövid idő alatt általános tapasztalatok ugyan nem gyűltek össze, de a végrehajtási rendeletek kidolgozása, illetőleg néhány konkrét esetben való alkalmazás felhívta a figyelmet arra, hogy a törvény szövege több helyen pontosításra szorul. A felmerült problémák a következő típusokba sorolhatók:

A törvény alkalmazása során a betegellátás érdekeinek megfelelően azonnali, illetőleg rövid időn belüli döntésekre van szükség. Ennek érdekében a gyakorlat számára egyértelmű eligazítást kell adni, a szövegpontosítások egy része ezt a célt szolgálja.

Az Európai Unióhoz történő csatlakozásra való felkészülés folyamatában az Unióban elterjedt intézmény-rendszer és engedélyezési, ellenőrzési mechanizmusok átvétele jelentős szerephez jut. A törvény megalkotása idején e tekintetben nem látszottak pontosan bizonyos feladataink. Jelen törvénymódosításba beépültek mindazokat a szövegpontosítások, amelyek a közösségi vívmányok átvételéhez, illetőleg egyéb nemzetközi egyezményekben foglaltak teljesítéséhez szükségesek.

A kormányprogram megvalósítása, illetőleg ezen belül az egészségügy reformlépései keretében az egészségügyet érintő törvények felülvizsgálata zajlik. Bizonyos hatáskörök változni fognak részben a köztestületi kamarák, részben az Állami Népegészségügyi és Tisztiorvosi Szolgálat feladatait illetően. A feladatok változása szükségessé teszi, hogy az egészségügyi törvényben is megtörténjen a megfelelő szakaszok módosítása.

A jövőben az egészségügyi szolgáltatást nyújtó intézményekről ezek jogállásáról, szektorsemleges egységes szemlélet működéséről önálló törvény fog rendelkezni, ezért szükségessé vált az egészségügyi törvény felülvizsgálata abból a szempontból, hogy az intézményekről szóló törvénnyel teljes koherenciában lehessen alkalmazni.

A törvénymódosítás előkészítése során számos szakmai és államigazgatási szerv adott javaslatokat. Ezek elemzésekor figyelemmel voltak arra, hogy a törvény módosítása során alapvető koncepcionális kérdésekben ne nyissanak vitát, hiszen a jogalkotási programban sem átfogó módosítás szerepel. Cél volt továbbá az, hogy a törvénymódosítás minél hamarabb hatályba tudjon lépni, ezáltal az érintett szakaszok alkalmazásában ne keletkezzen jogbizonytalanság. Befogadták mindazon javaslatokat, amelyek eljárási szempontból egyszerűsítik az egészségügyben dolgozók, illetőleg a betegek kötelezettségeinek és jogainak gyakorlását. Tartalmazza a módosítás azokat a javaslatokat is, amelyek a végrehajtási rendeletek kidolgozása során merültek fel részletkérdéseket illetően és pontosabb törvényi szabályozással megfelelően rendezhetők.

Mindezen szempontoknak megfelelően a törvénymódosítás alapvetően technikai jellegű, amennyiben fő tartalmi elemeit a szabályozás tárgyköreit illetően nem alakítja át a hatályos törvény, de mind jogtechnikai, mind formai szempontból, továbbá szóhasználatát és definícióit illetően az egészségügy jogi- szakmai szabályozásában a korábbinál egységesebb szemléletet tükröz.

-----STARTING---POINT---RESZLETES---

Az 1. §-hoz

A törvény 1. §-a az értelmező rendelkezések körében tartalmaz módosításokat. Eszerint az egészségügyi dolgozó fogalomkörébe vonja az egészségügyi szolgáltatás nyújtásában közreműködő, azonban egészségügyi szakképesítéssel nem rendelkező személyeket is (pl: technikusok, mérnökök, fizikusok, biológusok, vegyészek, segédápolók stb.). A szöveg pontosítására azért van szükség, hogy az Eütv.-ben megfogalmazott jogok és kötelességek ugyanolyan formában illessék, illetve terheljék az egészségügyi ellátásban közreműködőket, a betegekkel akár közvetett kapcsolatban levőket is, tekintet nélkül az egészségügyi szakképesítés meglétére. A kezelőorvos definiálása kapcsán a normaszöveg kismértékű pontosítását tartotta indokoltnak a Magyar Orvosi Kamara.

Az egészségügyi szolgáltatások értelmezési körébe a törvény bevonja a halottakkal kapcsolatos egészségügyi tevékenységet is, amely sem tudományos sem szakmai szempontból nem különíthető el az Eütv. által eddig tartalmazott egészségügyi szolgáltatás definíciójától. A normaszöveg egyéb változtatásai kisebb mértékű pontosítást tartalmaznak.

A 2. §-hoz

A törvény technikai jellegű pontosítást tartalmaz, arra figyelemmel, hogy a szabad orvosválasztás az egészségügyi szolgáltató működési rendjének megfelelően gyakorolható.

A 3. §-hoz

A törvény a korlátozó módszerek alkalmazásának szabályait pontosítja azzal, hogy egzakt módon meghatározza a kezelőorvos teendőit a korlátozó módszerek alkalmazásával kapcsolatosan, elkülönítve azt az esetet, amikor nincs lehetőség a korlátozás előzetes írásbeli rögzítésére (pl: korlátozás a beteg kiskorú lefogása is, hogy ne tegyen egy hirtelen mozdulatot a kezelés közben). Emellett e törvény előírja a korlátozó módszer alkalmazásának az egészségügyi dokumentációban való rögzítését.

A 4. §-hoz

A törvény arra irányul, hogy a beteg önrendelkezési jogának gyakorlása tekintetében is megteremtse az összhangot ezen fejezet, valamint a szerv-, szövetátültetésre vonatkozó illetve a halottakra vonatkozó fejezet szóhasználatával. Ilyen tekintetben a normaszöveg pontosítását jelenti.

Az 5. §-hoz

Az egészségügyi dokumentáció megismerésének keretében a jelenlegi gyakorlat szerint a beteg ellátásának befejezését követően nincs lehetőség arra, hogy a közeli hozzátartozó az egészségügyi dokumentációba betekintsen , illetve másolatot kapjon azokról, még abban az esetben sem , ha arra valamilyen életét vagy egészségét fenyegető okból szüksége lenne. Szakmai szempontból mindenképpen indokolt az Eütv. ilyen tartalmú kibővítése azzal, hogy akár a beteg egészségügyi ellátását követően, akár halála után lehetőség nyílik fenti okok bizonyítása esetén az egészségügyi dokumentációba való betekintésre. A betegnek, illetve halála esetén a felsorolt rokonainak érdeke fűződhet az egészségügyi adatok megismeréséhez, különösen az életet, egészséget befolyásoló ok feltárása, illetve gyógyítása miatt. A törvény - abban az esetben amikor sürgős szükség fennállása következik be, illetve annak időtartama alatt - lehetőséget nyújt a 16. § (1)-(2) bekezdései szerinti személy részére a betekintésre és az egészségügyi dokumentációról való másolat készítésre. Erre azért van szükség, mert amikor a beteg nincs ugyan cselekvőképtelen állapotban, de például egy baleset következtében korlátozottan cselekvőképes állapotba kerül - (fluktuáló tudatállapot), - és nincs meghatalmazott személy, akkor is legyen lehetősége a 16. § (1)-(2) bekezdései szerinti személynek a fenti jogosultságokat gyakorolni. Ezzel egyidejűleg az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvénynek a gyógykezelés céljából történő adatkezelésről szóló fejezete fenti tartalmú rendelkezései is változnak a törvény zárórendelkezései között, a két jogszabály szinkronitásának megteremtése céljából.

A 6. §-hoz

Az Eütv. jelenlegi szövegezése félreérthető, hiszen aszerint minden fertőző beteget illetve fertőző betegségre gyanús személyt be kell jelenteni. Ez azonban a gyakorlatban csak a külön törvény rendelkezései szerinti fertőző megbetegedésekre vonatkozik, ahogyan azt az Eütv. későbbi szövegezése jelzi is. Erre tekintettel tartalmazza a törvény a szövegpontosítást.

A 7. §-hoz

A törvény a jogalkotó eredeti szándéka szerinti szöveget tartalmazza, vagyis azt, hogy mentésnek minősül az életmentő orvosi eszköz, és gyógyszer, valamint átültetésre kerülő szerv sürgős szállítása.

A 8. §-hoz

A törvény 8. §-a lényegében az Eütv. 101. §-ára vonatkozó szövegpontosítást tartalmaz annak érdekében, hogy az Európai Uniós megfelelő rendelkezésekkel összeegyeztethető szabályozást tartalmazzon.

A 9. §-hoz

A törvény szerint az Eütv. kiegészülne egy generálklauzulával, mely meghatározza azt, hogy az egészségügyi dolgozó egészségi állapotára és belátási képességére tekintettel végezhet egészségügyi tevékenységet.

Emellett a törvény szól arról, hogy azt az egészségügyi dolgozót, aki egészségi állapota következtében nem képes egészségügyi tevékenység gyakorlására, alkalmatlan vagy véglegesen korlátozottan alkalmas kategóriákba lehet sorolni. Ez utóbbi kategória pontosítására azért volt szükség, mert az Eütv.-ben jelenleg szereplő korlátozottan alkalmas kategória megfogalmazásakor olyan esetekben is sor kerülhetne az egészségügyi hatóság eljárására, amikor csak egy átmeneti állapotról van szó (pl. influenza, kisebb baleset stb.). Ilyenkor természetszerűleg indokolatlan korlátozottan alkalmasnak nyilvánítani az egészségügyi dolgozót, hiszen az eredeti jogalkotói szándék mindenképpen az olyan állapotok szabályozására irányult, amikor egyértelmű, hogy az egészségügyi dolgozó eredeti munkakörében, eredeti tartalommal nem foglalkoztatható, tehát az állapot fennállása tartós és feltehetően végleges.

Az egészségügyi hatóságnak mindenképpen szüksége van az alkalmatlanság, illetve a korlátozott alkalmasság megállapításánál speciális orvos szakértői vélemények figyelembevételére. Erre tekintettel tartalmaz kiegészítést a törvény 9. §-ának (5) bekezdése.

A 10. §-hoz

A törvénynek a 127. §-ra irányuló pontosítása azt a szándékot fejezi ki, mely szerint a kezelőorvos mindenfajta akadályoztatása esetén egzakt módon legyen meghatározva az a szerv, illetőleg személy, aki a kezelőorvos helyett a beteg ellátását végzi, valamint a beteg ellátására alkalmas egészségügyi szolgáltatót kijelöli.

A 11. §-hoz

A törvény kiegészíti az Eütv. 142. §-át olyan célzattal, hogy azokra a ritka kiemelkedő költségigényű vagy orvosbiológiai kutatások keretén belül végzett gyógyító célú eljárásokra amelyeknek költségfedezetét a központi költségvetés biztosítja (pl.: szervátültetés) csak azok a magyar állampolgárok legyenek jogosultak, akik a Magyar Köztársaság területén lakó- vagy tartózkodási hellyel rendelkeznek, illetve azok, akik biztosítási jogviszonyuk tekintetében az előbbiekkel egy tekintet alá esnek, valamint azok, akik nemzetközi szerződés alapján jogosultak az ellátásra. Ezzel a különbségtétellel az olyan irreális igények kielégítését szorítja vissza a törvénytervezet, amely tekintetében a költségvetés az amúgy is drága eljárások fedezetével összefüggésben többletkiadásokra kényszerülhetne.

A 12. §-hoz

A törvény a jelenlegi normaszöveget pontosítja azzal, hogy az Eütv. 73. §-ának (1) bekezdésére helyesen hivatkozik.

A 13. §-hoz

A törvény a kórházi felügyelő tanácsra és a kórházi etikai bizottságra vonatkozó rendelkezéseket pontosítja, azzal a szándékkal, hogy hivatkozik az időközben megalkotott végrehajtási rendeletekre a két új jogintézmény tekintetében. Másrészt a felügyelő tanács feladatkörét a fekvőbeteg-szakellátást nyújtó egészségügyi intézmény egészségügyi szolgáltatásával összefüggésben határozza meg. Ez a változás azért fontos, mert a jogintézmény funkciója „fogyasztóvédelmi jellegéből” következően az egészségügyi szolgáltatással függ össze. Egyebekben a feladatok nem változnak az eredeti normaszöveghez képest. A törvénynek a kórházi felügyelő tanácsra vonatkozó (4) bekezdésben szabályozott rendelkezése csupán pontosítást tartalmaz, hiszen páratlan számú testület esetén másképpen nem lenne létrehozható a felügyelő tanács.

A 14. §-hoz

A törvény 14. §-a szövegpontosítást tartalmaz az Eütv 168. §-a tekintetében, annak érdekében, hogy a házasságban élők esetében ne írja elő feleslegesen - hiszen a kapcsolat már törvényesítve van - a kérelem közokiratba való foglalását. Élettársi kapcsolat esetében a közokirat szükségessége arra vezethető vissza, hogy itt a kapcsolatban élők életközösségét nem bizonyítja a házasságlevél, mint közokirat.

A 15. §-hoz

A törvény 15. §-a szövegpontosítást tartalmaz az Eütv. 187. §-a által szabályozott művi meddővététel eljárási szabályai tekintetében. A jelenleg hatályos szabályozás esetében akkor is várni kell a kérelem benyújtását követő negyedik hónap kezdetéig művi meddővététellel, ha egy bekövetkező terhesség kockáztathatja a személy életét, testi épségét, vagy egészségét, vagy a terhességből nagy valószínűséggel egészséges gyermek nem születne. A törvény ezzel szemben előírja, hogy ilyen esetekben mind humanitárius, mind egészségügyi indokból, - itt az értelem nélküli - várakozási időszakra vonatkozó előírást nem kell alkalmazni. Új (5) bekezdéssel egészíti ki a szakaszt a törvény, ami az Eütv. általános tájékoztatási kötelezettsége alapján működő jelenlegi gyakorlatnak a speciális szabályozását tartalmazza.

A 16. §-hoz

A törvény az Eütv. 201. §-át egészíti ki oly módon, hogy az igazságügyi orvos szakértő arra vonatkozóan is nyilatkozik a kötelező pszichiátriai gyógykezelés elrendelése kapcsán lefolytatott bírósági eljárásban, hogy a beteg ügyeinek önálló vitelére képes-e. A rendelkezés biztosítja azt, hogy a bíróság megfelelő szakvéleményt kapjon ebben a kérdésben is a betegről. A beteget természetesen nem minden esetben helyezik gondnokság alá, azonban indokolt lehet felhívni a bíróság figyelmét erre a kérdésre, hiszen a gyakorlatban számos esetben tapasztalható volt, hogy a gondnokság alá nem helyezett pszichiátriai beteg a kezelése alatt olyan jognyilatkozatokat tett, amelyeket gyógyulása után már visszavont volna, hiszen negatívan érintették vagyoni helyzetét.

A 17. §-hoz

A hatályos szabályozás szerint a halottvizsgálatra csak orvos jogosult, holott a gyakorlatban mindennapos eset, hogy a halál bekövetkezésének tényét mentőtisztnek kell megállapítania annak érdekében, hogy a megkezdett újraélesztést abbahagyhassa. Ezért a törvény a halottvizsgálat teendőit három szakaszra bontja (halál tényének, bekövetkezése módjának, okának megállapítása), és a halál tényének megállapítását mentőtiszt számára is lehetővé teszi.

A hatályos szabályozásban a halottakkal kapcsolatos orvosi eljárásokra vonatkozó miniszteri rendelet megalkotására a felhatalmazás pontatlan, ezt rendezi a törvény 17. § (4) bekezdése.

A 18. §-hoz

A törvény 18. §-a érdemi változtatást javasol kórboncolás mellőzése kérdésében. Az Eütv. hatályos rendelkezése szerint a kórbonctani vizsgálat mellőzéséhez számos egyéb feltétel mellett az is szükséges, hogy a kezelőorvos és pathológus szakorvos a kórbonctani vizsgálatot ne tartsa szükségesnek. Ez a kórházon kívül, ismert betegségben elhunytak esetében sokszor megoldhatatlan gyakorlati problémát jelent, hiszen a pathológus csak akkor tud véleményt kialakítani, ha a holttestet megtekinti, tehát azt be kell szállítani a boncterembe, vagy a szakorvosnak kell kiutaznia a halál helyszínére. Ez szükségtelenül nagy anyagi megterhelést és időráfordítást jelent, ezért a törvény úgy rendelkezik, hogy ha a beteg fekvőbeteg-gyógyintézeten kívül hal meg, akkor nincs szükség a pathológus szakorvos véleményének beszerzésére a kórboncolás mellőzése tárgyában.

A 19. §-hoz

A törvény 19. §-a az Eütv. 229. § (2) bekezdésének technikai jellegű módosítását tartalmazza, tekintettel arra, hogy a - katasztrófa idején az egészségügyi ellátó rendszerre, az egészségügyi szolgáltatás szakmai követelményeire, valamint az egészségügyi dolgozók jogaira és kötelezettségeire előírt szabályoktól való eltérésekről rendelkező - jogszabály megalkotására történő felhatalmazás nem az Eütv. XIV. fejezetében, hanem a záró rendelkezések között [247. § (1) bekezdés e) pont] található meg.

A 20. §-hoz

A törvény a betegek érdekében módosítja az Eütv. 243. § (6) bekezdését. E módosítás oka az, hogy ne csak átültetés, hanem saját célú gyógykezelés, kórisme megállapítása, illetve kutatás céljából is megengedett legyen a külföldre, illetve külföldről a Magyar Köztársaság területére történő szerv, szövet szállítás, hiszen a gyakorlatban számos alkalommal előfordul olyan eset, amikor ez indokolt lenne. Szakmailag semmi sem indokolja, hogy ezekre az esetekre tiltó szabályok kerüljenek megállapításra, sőt sokszor kifejezetten szakmai érdekek igénylik a megengedést (pl.: kutatáshoz fűződő érdek). A törvény a nem államközi egyezmény vagy megállapodás érvényességének feltételéhez az egészségügyi miniszter helyett az ÁNTSZ Országos Tisztifőorvosi Hivatalának egyetértését írja elő, mivel az egyetértés megtagadásának okára (az egyezmény vagy megállapodás haszonszerzésre irányul) vonatkozó információk, adatok az OTH által jobban nyomon követhetőek, tekintettel arra, hogy ellátja az egészségügyi szolgáltatók szakfelügyeletét, vezeti az Országos Transzplantációs Nyilvántartást, stb. Ez összhangban áll a nem minisztériumi jogállású központi közigazgatási szervek továbbfejlesztésének szabályozási koncepciójáról és intézkedési tervéről szóló 2396/1997. (XII. 8.) Korm. határozat szabályaival, elveivel.

A 21. §-hoz

A törvény az Eütv. 244. §-ának pontosítását tartalmazza, tekintettel arra, hogy e szakasz (1) bekezdése szerint kártalanítási kötelezettség esetén meg kell téríteni a károsultnak mindazon - vagyoni és nem vagyoni - kárát, amely a törvény hatálybalépését követően nyújtott szolgáltatásokkal, illetve hatósági intézkedésekkel összefüggésben keletkezett. Nem kell megtéríteni a kár azon részét, amely a károsult felróható közrehatásának eredményeként következett be. A (2) bekezdés szerint a kártalanítás módjára és mértékére egyebekben a Magyar Köztársaság Polgári Törvénykönyvéről szóló 1959. évi IV. törvény kártérítésre vonatkozó szabályait kell megfelelően alkalmazni. Miután az (1) bekezdés rendelkezései is a Polgári Törvénykönyvről szóló 1959. évi IV. törvényből következnek, ezért a törvény célja az értelemzavaró felbontás megszüntetése.

A 22. §-hoz

A törvény módosítja az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény 7. §-át a már említetteknek megfelelően.

A 23. §-hoz

A 23. § egy része hatályba léptető, illetőleg átmeneti rendelkezést tartalmaz a 20. §-ban említett szerződések nyilvántartására vonatkozóan.

A 23. §-ban szabályozottak egy másik kategóriája olyan szövegrészek hatályon kívül helyezésével illetve technikai módosításával foglalkozik, amelyek értelemzavaróak, illetve nem az eredeti jogalkotói szándékot tükrözték, továbbá az Eütv. §-ainak szinkronitása érdekében került sor módosításukra.

-----STARTING---POINT---VEGE---

A 24. §-hoz

A zárórendelkezések között kerül rendezésre az 1996. évi LXIII. törvény alapján kialakított ellátó kapacitások jövő évi mértéke. A tervezet alapján szükségtelenné válik a megyei egyeztető fórumok összehívása, mivel a kapacitáslekötési megállapodások érvényben maradnak, de nem csorbul a miniszteri hatáskör a tekintetben, hogy az év közben felmerülő fejlesztések és átalakítások társadalombiztosítási befogadása és finanszírozása megtörténhessen. Az ellátó kapacitások tekintetében egyébiránt egységes rendezést fog tartalmazni az egészségügyi szolgáltatások nyújtásáról és ezek jogállásáról rendelkező, előkészületben lévő törvénytervezet.