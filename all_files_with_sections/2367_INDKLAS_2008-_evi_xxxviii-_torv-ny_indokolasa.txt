2008. évi XXXVIII. törvény indokolása

a mozgóképről szóló 2004. évi II. törvény módosításáról

-----STARTING---POINT---ALTALANOS--- 

A mozgóképről szóló 2004. évi II. törvény (a továbbiakban: Mktv.) módosítását a filmtámogatási szabályok európai uniós szabályokkal történő összehangolásából fakadó kötelezettsége teszi indokolttá. A magyar filmtámogatási rendszer Európai Bizottság általi jóváhagyása lejár, ebből adódóan a Bizottság a magyar filmtámogatási rendszert - köztük az ennek leglényegesebb elemét jelentő Mktv.-t - felülvizsgálta. A felülvizsgálat eredményeként a Bizottság - különösen a közvetlen támogatási intenzitások és az adókedvezmény-rendszer kapcsán - megfogalmazott olyan elvárásokat, amelyek az Mktv. pontosítását teszik szükségessé.

Ki kell azonban emelni a fentiek kapcsán azt, hogy az említett módosítások nem jelentik a 2003-2004-ben szakmai-politikai konszenzussal elfogadott Mktv. rendszerének megkérdőjelezését, a viszonylag kis terjedelmű korrekció arra irányul, hogy az állami támogatások bizonyíthatóan kulturális célokat szolgáljanak.

-----STARTING---POINT---RESZLETES---

Az 1-3. §-hoz

A törvény 1. §-a és 3. §-a az Mktv. 2. §-át és 12. §-át egészítik ki, mely kiegészítések azt rögzítik, hogy a filmterjesztésre adott közvetlen és a filmgyártásra adott közvetett és közvetlen állami támogatásoknak milyen kulturális tartalommal kell bírniuk. Az Európai Unió ugyanis most már következetesen várja el minden tagországtól a különféle kulturális kritériumok hangsúlyos megjelenését az adott ország jogrendjében. Az egyes tagállamok ezt ún. kulturális teszt és pontrendszer bevezetésével oldják meg (pl. Németország), mások meghatározott követelményrendszer előírásával és az egyes követelményeknek való részbeni megfeleltethetőséggel (pl. Hollandia, ahol 7-8 követelményből 3-nak kell legalább megfelelni).

Mivel a jelenlegi rendszerrel szembeni uniós kritika éppen a jelenlegi támogatások rendkívül széles körének erőteljes kifogásolásában fejeződött ki, a törvény meghatározza a filmek állami támogathatósága szempontjából releváns, minden filmes műfaj (játékfilm, dokumentumfilm, animáció stb.) kulturális tartalmára vonatkozó kritériumrendszert a már említett európai példák szabályozásából átvett elemek felhasználásával. Hangsúlyozni kell azonban a kérdéskör egésze szempontjából, hogy a törvényben írt kulturális követelmények - összhangban az európai példákkal és figyelemmel alkotmányos elvekre - nem jelenthetnek jogalapot a közvetlen állami támogatást nyújtó szervezetek vagy a mozgóképszakmai hatóság számára a különféle események, személyek, történések történelmi, vallási vagy épp politikai típusú értékelésére. Az itt írt követelmények és elvárások (pl. fontos vagy meghatározó jelleg) ugyanis kizárólag a kulturális tartalom megalapozása szempontjából értékelhetőek. A kulturális követelményeknek ugyanis az a kizárólagos céljuk, hogy garantálják az állami támogatások kulturális célra történő felhasználását. E követelményeknek biztosítaniuk kell tehát a filmalkotások tartalmának szükséges kulturális szintjét, de egyúttal ki kell zárniuk a visszaélésszerű joggyakorlást is. Nem cél ugyanis kulturális tartalomként elismerni olyan műveket, amelyek kultúrával való kapcsolata rendkívül laza vagy esetleges. Természetesen ezeket a határokat konkrét esetekre vonatkoztatva a joggyakorlatnak kell majd kialakítania.

A törvény 1. §-ának a közvetlen magyar filmgyártási költségre vonatkozó definíciója és a 2. §-a új szabályt vezet be az uniós szabályokkal való összhang megteremtése érdekében: külön fogalomban értelmezi a közvetlen magyar filmgyártási költségeket a közvetlen filmgyártási költségeken belül. Az állami támogatások kapcsán ugyanis az Európai Unió elvárja a tagállamoktól, hogy az állami támogatások elköltését tegyék lehetővé legalább 20%-ban az érintett tagállamon kívül. Természetesen a 20%-os külföldi költés nem lesz kötelező, csupán lehetőség, de a legalább 80%-ban magyar filmgyártási költés a 100%-os filmgyártási költéssel esik egy tekintet alá. Az ettől kisebb mértékű magyar költés azonban voltaképpen arányosan csökkenti e filmszakmai kedvezmény alapját.

Az Mktv. 12. §-ának új (4) bekezdése elvi szinten rögzíti a mozgóképszakmai tevékenységekre vonatkozó kumulációs szabályt, s e körben külön nevesíti a filmgyártás-előkészítés és a filmgyártás egymáshoz való viszonyát.

A 4. §-hoz

A közvetlen állami támogatási intenzitásra vonatkozó Mktv. rendelkezések felülvizsgálatát több szempont is indokolta. Részben az elmúlt 3 és fél év tapasztalatai alapján, részben európai uniós javaslatra kerül módosításra az alacsony költségvetésű és az ún. „nehéz” filmekre vonatkozó szabályozás. Az alacsony költségvetésű filmek kritériumai közül elmarad a hatályos szabályozáshoz képest a magyar nyelviségre való utalás, hiszen ez a szempont nem áll oksági összefüggésben a filmalkotás költségvetési helyzetével. Másrészről viszont az eddigi 500 millió Ft-os értékhatár a játékfilmek illetve az egész estés dokumentum-, népszerű tudományos, illetve animációs filmek tekintetében 237 Millió Ft-ban kerül rögzítésre. A magyar részvételű koprodukciók esetén viszont 467 millió Ft-ban kerül meghatározásra - összhangban az Európai Bizottságnak a filmművészet állami támogatásának szabályait is tartalmazó Közleménye [Közlemény a Tanácshoz, az Európai Parlamenthez, a Gazdasági és Szociális Bizottsághoz valamint a Régiók Bizottságához, a filmipari és egyéb audiovizuális művek bizonyos jogi aspektusairól, Brüsszel, 2001. 09. 26. COM(2001) 534 final] vonatkozó rendelkezésével, mely szerint az alacsony költségvetésű filmek fogalmát a nemzeti sajátosságoknak megfelelően kell meghatározni. Az elmúlt időszak tapasztalatai ugyanis azt mutatják, hogy a törvényben meghatározott kisebb értékhatár lényegesen jobban közelít a magyar filmek és magyar részvételű koprodukciók átlagos gyártási költségeihez. Az ez alatti értékhatár viszont azt jelentette volna, hogy az európai viszonylatban amúgy sem magas költségvetésű hazai filmeket „büntetjük” az előnyösebb támogatási intenzitásból való kizárással. A törvény bevezeti az alacsony költségvetési értékhatárok (237 M és 467 M Ft) tekintetében az éves felülvizsgálat és korrekció lehetőségét, melyet a költségvetési törvény hatáskörébe utal az Mktv.-ben foglalt determináció meghatározásával. A korrekció során a magyar filmek tekintetében a magyar inflációs adatoknak, a magyar részvételű koprodukciós filmalkotások vonatkozásában pedig részben a magyar, részben az eurozóna inflációs adatainak, illetve a magyar és a külföldi közreműködés arányának van meghatározó jelentősége. Az Mktv. 13. §-ának új (6) bekezdése pedig a jogalkalmazás megkönnyítése érdekében rögzíti a filmkészítés sajátosságaira figyelemmel azt is, hogy mely időpont és értékhatár irányadó egy adott filmalkotás vonatkozásában.

A hatályos szabályozáshoz képest hatályon kívül helyezésre kerül a 13. § (5) bekezdése is, amely az 50%-os általános támogathatósági szabályok tekintetében megfogalmazott kivételek egyikének (alacsony költségvetés, nehéz film) sem feleltethető meg igazán.

Az ún. nehéz filmek tekintetében viszont kizárólag az ezt a feltételrendszert megalapozó egyes kulturális követelmények kerültek átalakításra azon az elvi alapon, hogy egy filmalkotás „nehéz” jellegét alapvetően az előállítási költségek megtérülésének nem valószínűsíthető volta jelenti, ami - többek között - a film témájával (pl. kisebbségi témák), alkotóival (pl. első filmesek) vagy művészi-technikai sajátosságaival függhet össze. Kivételt jelent e vonatkozásban az Mktv. 13. §-ának új (4) bekezdése, amely kapcsán a kulturális aspektus fenntartását maga a Bizottság vetette fel az ott felsorolt filmes műfajok sajátosságaira figyelemmel.

A törvény 4. §-a kapcsán egyrészt utalni kell arra is, hogy a koprodukciós filmalkotások tekintetében a Bizottság elvárása az volt, hogy a koprodukciók esetében a vetítési alap részben a magyar hozzájárulás aránya, részben a koprodukció összköltségvetése legyen. Erre az elvre tekintettel kerülne megfelelően és következetesen rögzítésre a módosított vetítési alap az Mktv. 13. § (1)-(4) bekezdéseinek módosításával. Másrészt pedig hangsúlyozandó, hogy az Mktv. 13. §-ának új (1) bekezdése általános jelleggel határozza meg bármely filmalkotás esetén az állami támogathatóság általános 50%-os mértékét. Ez idáig csak a magyar és a magyar részvételű koprodukciós filmalkotások esetén volt előírás, de az Mktv. 13. § (6) bekezdésének módosításával szükségessé vált a rendelkezés pontosítása bármely filmalkotásra és koprodukcióra nézve.

Az 5-6. §-hoz

Az Európai Bizottságnak a filmművészet állami támogatásának szabályait is tartalmazó Közleménye [Közlemény a Tanácshoz, az Európai Parlamenthez, a Gazdasági és Szociális Bizottsághoz valamint a Régiók Bizottságához, a filmipari és egyéb audiovizuális művek bizonyos jogi aspektusairól, Brüsszel, 2001. 09. 26. COM(2001) 534 final] az általános jogszerűségi követelmények között előírja, hogy a telephelyre vonatkozó követelményeknek csak a támogatás kifizetésekor lehet érvényt szerezni. Ennek megfelelően pontosítja az Mktv. szabályait a törvény azzal, hogy a valamely EGT tagállamban székhellyel és magyarországi telephellyel rendelkező társaság esetén a magyarországi telephely az állami támogatás folyósításának a feltétele.

A 7-12. §-hoz

A törvény 7. §-a az Mktv. 2. §-a új 29. pontjának pontosítása.

A törvény 8. §-a részben uniós vonatkozásoktól függetlenül pontosítja az Mktv. felhatalmazó rendelkezését, részben azonban a filmgyártáson kívüli egyéb mozgóképszakmai területek állami támogatása feltételeinek részletes meghatározására ad felhatalmazást a kultúráért felelős miniszternek. A rendeleti szabályozásnak e vonatkozásban az az indoka, hogy a filmgyártásra vonatkozó támogatási szabályok jelentőségüknél fogva messze meghaladják - összegszerűségükben is - az egyéb támogatási területek fontosságát, tehát a filmgyártásra vonatkozó állami támogatások részletei a Mktv.-ben, míg az ezen kívüli - csekélyebb szakmai súlyú - mozgóképszakmai állami támogatások részletes szabályai miniszteri rendeletben kerülnek kialakításra. A törvény 9. § a hatálybalépéssel, a 10. § pedig az átmeneti rendelkezésekkel összefüggő szabályokat tartalmazza. A módosító rendelkezések - egy kivétellel - a jogbiztonsági követelményekre tekintettel csak a hatálybalépést követően indított eljárásokban alkalmazandóak. A törvény kivételként szabályozza azokat az eseteket, amikor a különféle támogatási eljárások megindítása 2007. december 31-e után történt, de az erre vonatkozó támogatási döntést azért nem lehet végrehajtani, tehát a támogatásokat a törvény hatálybalépéséig azért nem lehet folyósítani, mert az az Európai Unió Bizottsága által jóváhagyott támogatási program hiányában tiltott állami támogatásnak minősülne. Az ilyen típusú - törvény hatálybalépésekor még folyamatban lévő ügyekben - a törvény rendelkezéseit értelemszerűen alkalmazni kell az uniós szabályokkal való összhang érdekében. Az egyértelműség kedvéért és az esetleges téves jogértelmezés megelőzése érdekében a törvény konkrétan meghatározza, hogy mi minősül a különféle típusú eljárásokban az eljárás megindításának. A filmterjesztési támogatásokkal összefüggésben e vonatkozásban indokolt kiemelni, hogy az új rendelkezés [Mktv. új 12/A. § (2) bek.] kizárólag azokkal a filmterjesztési támogatásokkal összefüggésben alkalmazható, amelyek az Mktv. 29. § (3) szerinti terjesztési nyilvántartásba a törvény hatálybalépését követően kerültek.

A törvény 11. §-a a Tao. tv. egyes rendelkezéseit is módosítja - összhangban a törvény filmszakmai vonatkozású rendelkezéseivel.

A törvény hatályvesztését kimondó szabály az új kodifikációs követelményeknek megfelelően rendelkezik a módosító rendelkezések hatályon kívül helyezéséről. Ez természetesen nem jelenti azt, hogy az e törvénnyel célzott módosítások a hatálybalépést követően hatályukat vesztenék. Azok ugyanis a módosított Mktv.-ben értelemszerűen hatályosulnak. Kizárólag a módosító jogszabály hatályos jogrendszerből való „kivezetése” történik meg a törvény 12. §-ával. Az esetleges jogviták megelőzése végett a törvény a 10. §-ban meghatározott átmeneti rendelkezéseket későbbi időpontban helyezi hatályon kívül.

-----STARTING---POINT---VEGE---