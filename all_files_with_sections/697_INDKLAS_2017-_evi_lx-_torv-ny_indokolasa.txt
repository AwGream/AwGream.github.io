2017. évi LX. törvény indokolása

a választottbíráskodásról

-----STARTING---POINT---ALTALANOS--- 

A választottbíráskodás a felek vitájának a felek egyező akaratával létrehozott szervezetben és a felek által megállapított szabályok szerinti eldöntése. A hazai befektetési környezetet a külföldiek számára vonzóbbá teheti, ha belföldön is rendelkezésre áll megfelelő minőségű választottbírósági vitarendezési fórum. A magyarországi választottbíráskodás pedig a gazdasági élet szereplői számára elsősorban akkor jelentheti az állami igazságszolgáltatás, illetve a külföldi választottbíróságok valódi alternatíváját, ha a szabályozási környezet lehetővé teszi, hogy a jogvitát a felek bizalmát élvező, pártatlan és független személyek az állami igazságszolgáltatási szervekhez képest gyorsabban, magas színvonalon eldöntsék. A magyar vállalkozások számára azért is előnyös lehet, ha a külföldi partnereikkel kötött szerződéseikben nagyobb arányban tudják elérni belföldi állandó választottbíróság eljárásának kikötését, mert így a szerződésből eredő jogvitáikat számukra költségkímélőbb módon belföldön bírálnák el.

A választottbíráskodás - fenti szempontokat is érvényesítő - kereteit Magyarországon a választottbíráskodásról szóló 1994. évi LXXI. törvény (a továbbiakban: Vbt.) határozza meg, amely az ENSZ Nemzetközi Kereskedelmi Jogi Bizottsága (a továbbiakban: UNCITRAL) által 1985-ben elfogadott modelltörvény mintáját követi. A Vbt. megfelelő keretet biztosított a hazai választottbíráskodás fejlődésének, azonban annak érdekében, hogy a magyar vállalkozások a külföldi partnereikkel kötött szerződéseikben nagyobb arányban tudják elérni magyarországi állandó választottbíróság kikötését, új választottbírósági törvény megalkotása vált szükségessé.

A pártatlan, független és megfelelő szakértelemmel rendelkező bírák kiválasztását, valamint a választottbírósági eljárás gyors lefolytatását az UNCITRAL modelltörvény 2006-os módosítására is figyelemmel megalkotott, a többségében a Vbt.-hez hasonlóan diszpozitív szabályokat tartalmazó új választottbírósági törvény azáltal tudja hatékonyabban biztosítani, hogy egyrészt új alapokra helyezi a magyarországi állandó választottbíráskodás szervezeti kereteit, másrészt pótolja a Vbt. alkalmazása során felmerült szabályozási hiányokat.

A fenti célok elérésének biztosítása érdekében a törvény a legnagyobb ügyforgalmat bonyolító, a hazai választottbírósági rendszerben legnagyobb súllyal bíró állandó választottbíróság, a Magyar Kereskedelmi és Iparkamara mellett működő Állandó Választottbíróság (a továbbiakban: Kereskedelmi Választottbíróság) hatáskörébe utalja a Magyarországon állandó választottbíróság által intézendő valamennyi kereskedelmi ügyet (a külön törvények alapján a Sport Állandó Választottbíróság, valamint a Magyar Agrár-, Élelmiszergazdasági és Vidékfejlesztési Kamara által működtetett választottbíróság hatáskörébe tartozó ügyek kivételével), és megújítja annak működési szabályait.

A Kereskedelmi Választottbíróság vezető testületének tagjait a Magyar Kereskedelmi és Iparkamara, valamint a megszűnő állandó választottbíróságokat létrehozó, illetve működtető szervezetek (a Magyar Energetikai és Közmű-szabályozási Hivatal, a Budapesti Értéktőzsde Zrt., valamint a Magyar Bankszövetség) delegálják, míg az elnököt a Kereskedelmi Választottbíróságot működtető Magyar Kereskedelmi és Iparkamara delegálja. Annak érdekében, hogy a Kereskedelmi Választottbíróság törvényes működése fenntartható és kikényszeríthető legyen, a törvény indokolás nélküli visszahívási jogot biztosít a vezető testület felállításáért felelős szervezetek részére.

A szabályozási környezetnek biztosítani kell az elnökség hatáskörébe utalt jogi természetű feladatok (eljárási szabályzat megalkotása stb.) magas színvonalú ellátását is, ezért a törvény csak olyan személy számára teszi lehetővé, hogy a vezető testületbe kerülhessen, aki jogász munkakörben eltöltött, legalább 10 év szakmai gyakorlattal rendelkezik, valamint a jogi szakvizsgát letette, és jelentős tapasztalattal rendelkezik a választottbíráskodásra vonatkozó szabályok alkalmazásával kapcsolatban.

A törvény alapján az elnökség jelölheti ki a választottbírákat akkor, ha a felek azok személyében nem tudnak megállapodni (vagy ha a felek által jelölt választottbírák nem tudnak megállapodni a választottbírósági tanács elnökének személyében), ezért a szabályozásnak nemcsak a választottbírák, hanem az elnökségi tagok függetlenségét is garantálni kell. A törvény ezért kizárja, hogy az elnökség tagjai az elnökségi megbízatásuk időtartama alatt választottbíróként, szakértőként vagy jogi képviselőként eljárjanak, kivéve azokat az ügyeket, amelyekben a választottbírókénti kijelölésüket az elnökségi tagi megbízatásuk keletkezése előtt elfogadták, illetve amelyekben az elnökségi tagi megbízatásuk keletkezése előtt szakvéleményt adtak.

A választottbírák kijelölési eljárása során kiemelten fontos szerepe van a választottbíró-ajánlási listának, amennyiben ugyanis a felek, vagy az általuk kijelölt választottbírók nem tudnak megegyezni a hiányzó választottbíró személyében, a Választottbíróság hatáskörébe tartozó ügyben őt az elnökség a választottbíró-ajánlási listáról jelöli ki. A szabályozásnak ezért biztosítania kell, hogy csak olyan személy kerülhessen a listára, akinek kijelölése esetén a magas színvonalú ítélkezés garantálható. A törvény ezért előírja, hogy az elnökség csak olyan, a feladat ellátására alkalmas, kiváló szakmai tudású, 70. életévét még be nem töltött jogász nevét veheti fel a listára, aki jogász munkakörben eltöltött, legalább 10 év szakmai gyakorlattal rendelkezik, és a jogi szakvizsgát letette.

Az UNCITRAL modelltörvény a nemzetközi választottbíráskodás meghatározó dokumentumává vált, ezért a Vbt.-hez hasonlóan a törvény eljárási szabályrendszere is alapvetően a modelltörvényen alapul. A törvény számos olyan eljárási kérdést is rendez, amelynek szabályozásával a Vbt. adós maradt.

A törvény új szabályai közül kiemelést érdemelnek a következők.

Indokolt a választottbírósági eljárásban egy relatíve rövid határidőt biztosítani az alapeljárásban el nem bírált tények, bizonyítékok előterjesztésére, ezért a törvény megteremti a lehetőséget a választottbírósági eljárásban hozott ítélet felülbírálatára az eljárásban figyelembe nem vett tény vagy bizonyíték alapján. Az eljárás újítására kizárólag akkor nyílik lehetőség, ha a fél az új tényt, bizonyítékot az alapeljárásban önhibáján kívül nem érvényesítette.

A törvény rendelkezik a választottbírósági ítélet érvénytelenítését követő eljárásrendről is. Ebben az esetben a felek a kijelölési eljárás szabályai alapján dönthetnek úgy, hogy új összetételű tanács bírálja el az ügyet, de ha az érvénytelenítés miatt nem vesztették bizalmukat, akár az érvénytelenített ítéletet hozó tanács tagjait is jelölhetik.

A törvény megteremti a választottbírósági eljárásba történő beavatkozás lehetőségét is, lényegében annak érdekében, hogy akinek jogi érdekére az eljárás kihatással lehet, az azonos érdekű fél nyertességének előmozdítás érdekében az eljárásban bizonyítási indítvánnyal élhessen.

A törvény lehetővé teszi továbbá, hogy a választottbírósági szerződésben nem részes fél is félként vehessen részt az eljárásban, ha az általa vagy vele szemben előterjesztett igény csak egységesen dönthető el a választottbírósági szerződés tárgyát képező jogvitával.

A törvény az UNCITRAL modelltörvény 2006-os módosításával összhangban, a Vbt. ideiglenes intézkedésre vonatkozó normáihoz képest részletesebben szabályozza a választottbírósági tanács által elrendelhető ideiglenes intézkedést, amivel a jogintézmény hatékonyabb alkalmazását teszi lehetővé.

-----STARTING---POINT---RESZLETES---

Az 1-3. §-hoz

A törvény alapján is kereskedelmi ügyekben nyílik lehetőség választottbíráskodásra, amivel a választottbíráskodás kiköthetőségére a törvény is igen széles körben ad lehetőséget. Azonban a Vbt.-től eltérően a törvény a kereskedelmi ügy fogalmát nem alanyi, hanem tartalmi oldalról közelíti meg. A kereskedelmi ügy fogalmába a jogviszony minősítésekor a törvény alapján bele kell érteni minden kereskedelmi vagy gazdasági, szerződéses vagy szerződésen kívüli jogviszonyt is, kivéve a polgári perrendtartásról szóló törvény hetedik részében szabályozott különleges eljárásokban elintézendő ügyeket, illetve jogviszonyokat. A törvény egyértelművé teszi továbbá, hogy fogyasztói szerződésből eredő ügyben nincs lehetőség választottbíráskodás kikötésére.

A törvény hatálya a Vbt.-vel egyezően csak arra a választottbíróságra terjed ki, amelynek Magyarországon van a helye, állandó választottbíráskodás esetén a székhelye. A törvény a hatályát a választottbíráskodáshoz kapcsolódó bírósági feladatok tekintetében kiterjeszti a nemzetközi választottbíráskodásra abban az esetben is, ha a választottbíróság székhelye nincs Magyarországon.

A törvényben foglalt szabályozás jellege a Vbt.-hez hasonlóan alapvetően diszpozitív, azaz a felek dönthetik el, hogy a jogvitát milyen szabályok alkalmazásával, kik döntsék el, és a 2. § jelöli ki a diszpozitivitás határát.

Számos esetben speciális szabályok vonatkoznak a nemzetközi választottbíráskodásra, ezért a törvény ehelyütt meghatározza a nemzetközikénti minősítés feltételrendszerét.

Figyelemmel arra, hogy a törvény eljárási szabályrendszere az UNCITRAL modelltörvényén alapul, az esetlegesen felmerülő értelmezési kérdésekkel kapcsolatban a törvény kifejezetten előírja a modelltörvény UNCITRAL által kiadott magyarázatai figyelembevételét.

A 4. §-hoz

A törvény lényegében a Vbt.-vel egyező tartalommal határozza meg, hogy a választottbírósági eljárás során kézbesítendő iratokat mikor kell átvettnek tekinteni.

Az 5. §-hoz

A törvény a Vbt.-hez hasonlóan megfosztja a kifogás jogától azt a felet, aki a felek eltérő megállapodását engedő törvényi szabály vonatkozásában, vagy a választottbírósági szerződésben meghatározott szabály megsértése miatt fennálló eljárási hiba vagy mulasztás miatti kifogását a törvényben meghatározott határidőn belül nem jelenti be. A törvény kötelezően alkalmazandó szabályának megsértése ugyanakkor a törvény alapján is bármikor kifogásolható.

A 6. §-hoz

A törvény a Vbt.-hez hasonlóan garantálja, hogy a jogvita választottbírósági úton történő rendezésébe a bíróságok csak a törvényben szabályozott esetekben avatkozhatnak be.

A 7. §-hoz

A törvény meghatározza, hogy a választottbírósági eljárásokkal összefüggő rendes bírósági ügyekben mely bíróság, mely szabályok alapján, milyen eljárásban jár el, és hogy az ilyen ügyekben hozott mely határozatok ellen van helye jogorvoslatnak. Rendelkezik továbbá a törvény a választottbírósági ítélet érvénytelenítése iránt indított per bíróságának azon jogáról, amely alapján a választottbírósági ítélet végrehajthatóságát felfüggesztheti. Annak érdekében, hogy a választottbírósági eljárások gyors lefolytatása biztosítható legyen, a rendes bíróságoknak a választottbírósági eljárással összefüggő, e §-ban hivatkozott eljárásokban - a választottbírósági ítélet érvénytelenítése iránt indított per kivételével - soron kívül kell eljárnia.

A 8. §-hoz

A választottbíróság eljárásának kikötéséhez a törvény - hasonlóan a Vbt.-hez - írásbeliséget követel meg, de annak érdekében, hogy a kötelező alakiság ne eredményezzen túlzott kötöttséget, a törvény is a lehető legtágabb értelemben határozza meg azt, hogy mi tekintendő a szerződő felek egybehangzó akarata írásbeli kifejezésének. A törvény a technológiai fejlődés léptékéhez igazodva a Vbt.-hez képest részletesebben határozza meg, hogy elektronikus kommunikáció útján hogyan lehet a törvény hatálya alá tartozó érvényes megállapodást kötni.

A 9. §-hoz

A törvény az UNCITRAL mintatörvénnyel összhangban rendelkezik a választottbírósági szerződés tárgyát képező ügyben rendes bíróság előtt indított (vagy fizetési meghagyásból perré alakult) eljárás sorsáról. Amennyiben az alperes legkésőbb a keresetlevélre (fizetési meghagyásból perré alakult eljárásban a keresetet tartalmazó iratra) benyújtott írásbeli ellenkérelmében nem kéri a per megszüntetését, a bíróságnak az eljárást le kell folytatnia.

Annak érdekében, hogy a választottbírósági eljárás ne szenvedjen késedelmet, az a körülmény, hogy valamelyik fél a választottbírósági szerződés tárgyát képező követelés érvényesítése iránt rendes bíróság előtt pert indít, a törvény alapján sem akadálya annak, hogy a másik fél közben a választottbírósághoz forduljon.

A 10. §-hoz

A törvény meghatározza, hogy a választottbírósági eljárás megindítása előtt, illetve az eljárás folyamatban léte alatt a választottbírósági szerződés tárgyát képező jogvitával összefüggésben a rendes bíróságoktól milyen intézkedések kérhetők.

A 11. §-hoz

A törvény a Vbt.-hez hasonlóan biztosítani kívánja a többségi szavazás elvi lehetőségét, ezért azzal a feltétellel ad a választottbírák számának meghatározását tekintve a feleknek teljes szabadságot, hogy a választottbírák száma csak páratlan lehet.

A 12. §-hoz

A törvény alapján is elsődlegesen a felek határozhatják meg a választottbírák kijelölésének rendjét, és a Vbt.-hez hasonlóan a törvény is meghatározza a felek megállapodásának hiányában alkalmazandó szabályokat. A törvény rendezi azt a helyzetet is, ha a felek megállapodása szerinti eljárás nem vezet eredményre, valamint a Vbt.-hez hasonló feltételrendszert határoz meg a választottbíróként kijelölhető személyekkel szemben.

A Vbt.-beli szabályokhoz képest új elem a törvényben a felek megállapodásának hiányában a nemzetközi választottbíráskodás esetére annak rögzítése, hogy egyesbírónak vagy elnöklő bírónak a felektől eltérő állampolgárságú személyt kell kijelölni.

A magyarországi állandó választottbíráskodás szervezetének megújulásával összefüggésben a törvény rendezi azt a helyzetet, ha a Kereskedelmi Választottbíróság hatáskörébe tartozó ügyben nem tudnak a felek, vagy az általuk kijelölt választottbírák a hiányzó választottbíró személyében megállapodni. Ebbe az esetben a hiányzó választottbírót a választottbíróság elnökségének kell kijelölni a választottbíró-ajánlási listáról.

A 13. §-hoz

A törvény is elismeri a választottbírák elfogulatlanságához és pártatlanságához fűződő érdek jelentőségét, ezért a Vbt.-hez hasonlóan megköveteli a választottbírótól, hogy már a kijelöléssel kapcsolatos megkeresésekor, és aztán az eljárás folyamán végig köteles legyen feltárni azokat a körülményeket, amelyek jogos kétséget ébreszthetnek pártatlansága vagy függetlensége tekintetében. Miután ezek az okok rendkívül sokfélék lehetnek, a törvény sem részletezi azokat.

A 14. §-hoz

Hasonlóan a Vbt.-beli szabályokhoz, a kizárási eljárás rendjében a törvény alapján is elsősorban a felek állapodhatnak meg. A törvény szabályai csak az e kérdést rendező megállapodás hiányában érvényesülnek, azzal azonban, hogy a törvény a felek erre vonatkozó megállapodása esetén is biztosítja a bírósághoz fordulás jogát a kizárás iránti kérelem elutasítás esetén.

A 15-16. §-hoz

A törvény a Vbt.-hez hasonlóan lehetőséget ad arra, hogy a választottbíró önként lemondjon. Ha pedig annak ellenére nem mond le önként, hogy indokolatlanul késlelteti az eljárást, a választottbíró megbízatásának megszüntetésében a felek is megállapodhatnak. Ha megbízatás megszüntetésének alapjául szolgáló körülmények felmerülése ellenére a felek a megbízatás megszüntetésében nem tudnak megállapodni, bármelyik fél a bíróságtól kérheti a megbízatás megszüntetését.

A hazai állandó választottbíráskodás törvény alapján létrejövő új szervezeti rendjének megfelelően a Magyar Kereskedelmi és Iparkamara mellett működő Állandó Választottbíróság hatáskörébe tartozó ügyben a választottbíró lemondásának vagy a felek erre vonatkozó megállapodásának hiányában, a megbízatás megszüntetésének alapjául szolgáló körülmény fennállására hivatkozó fél a választottbíróság elnökségétől kérheti a megbízatás megszüntetését, és csak e kérelem eredménytelensége esetén fordulhat a bírósághoz.

Ha pedig bármilyen okból az egyik választottbíró kiesik, helyette újat kell jelölni ugyanazon szabályok szerint, mint amelyeket a kiesett bíró kijelölésénél alkalmaztak.

A 17. §-hoz

A törvény a Vbt.-ben foglaltakkal egyező szabályozási logika alapján rendezi a választottbírósági hatáskör vizsgálatának kérdését, így a választottbírósági tanács hatásköréről a törvény alapján is a választottbírósági tanács maga dönthet. A hatáskör vizsgálata során a szerződésbe foglalt választottbírósági kikötést önálló megállapodásként kell kezelni, nem pedig a szerződés részeként. Ebből következően, ha a választottbírósági tanács azt állapítja meg, hogy a szerződés nem jött létre vagy érvénytelen, az nem jelenti önmagában, hogy a szerződésbe foglalt választottbírósági kikötés is érvénytelen, vagyis a választottbíróságnak a kikötésen alapuló hatáskörét nem érinti a szerződés érvénytelensége.

A hatáskör hiányára való hivatkozást az alperesnek a törvény alapján is már a védekezésében fel kell vetnie, a hatáskör túllépésére vonatkozó kifogást pedig akkor kell benyújtani, amikor a hatáskör túllépése felmerül. A törvény a Vbt.-hez hasonlóan lehetőséget ad a választottbírósági tanácsnak arra, hogy mérlegelje a késedelem indokoltságát, és ehhez képest később is befogadjon a hatáskör túllépésére alapított kifogást.

A törvény is meg akarja akadályozni, hogy választottbírósági eljárások jogalap nélkül folyjanak, ezért a Vbt.-hez hasonlóan lehetőséget biztosít arra, hogy a választottbírósági tanács már az érdemi döntése előtt állást foglaljon e kérdésben. Ugyanakkor annak megakadályozása érdekében, hogy a felek e kifogással húzzák el az eljárást, a választottbírósági tanács úgy is mérlegelhet, hogy a kifogásról csak az ítéletében határoz. Amennyiben a választottbírósági tanács előzetes kérdésként dönt hatásköréről, a törvény is csak abban az esetben biztosítja a bírósághoz fordulás jogát, ha a választottbírósági tanács megállapítja hatáskörét, míg az annak hiányát megállapító döntés ellen nem lehet bírósághoz fordulni.

A 18-19. §-hoz

A törvény is biztosítja az ideiglenes intézkedés elrendelésére vonatkozó jogkört a választottbírósági tanács részére, de szemben a Vbt. általánosabb jellegű megközelítésével, a törvény - összhangban az UNCITRAL modelltörvény 2006-os módosításával - részletesen meghatározza, hogy ezen a jogcímen milyen típusú intézkedések elrendelésére van lehetőség, és hogy azok elrendelése kapcsán a választottbírósági tanácsnak milyen körülményeket kell mérlegelni. A törvény a Vbt. szabályozási hiányát pótolva biztosítja az ideiglenes intézkedés végrehajthatóságát is (a törvény 26. §-a).

A 20-21. §-hoz

Az UNCITRAL modelltörvény 2006-os módosításával összhangban a törvény arra is lehetőséget biztosít, hogy a választottbírósági tanács az ideiglenes intézkedés iránti kérelemben foglaltak teljesítésére a felet előzetes intézkedéssel, azaz úgy kötelezze, hogy az ellenfél erre vonatkozó kérelemről őt előzetesen nem értesítik. Előzetes intézkedést a választottbírósági tanács akkor hozhat, ha úgy ítéli meg, hogy az ideiglenes intézkedés iránti kérelemnek a kérelmezett féllel való közlése azzal a kockázattal jár, hogy az ideiglenes intézkedés célja lehetetlenül. A választottbírósági tanács előzetes intézkedése a felekre nézve kötelező, így az abban foglaltak teljesítésének elmulasztása kártérítési kötelmet alapozhat meg, de tekintettel arra, hogy az intézkedés kötelezettje az annak alapjául szolgáló kérelemmel szemben a döntés meghozatala előtt nem védekezhet, bírósági végrehajtásnak tárgya nem lehet.

A 22-24. §-hoz

A törvény a hatékony eljárásrend kialakítása érdekében lehetővé teszi az ideiglenes intézkedés és az előzetes intézkedés módosítását, felfüggesztését és hatályon kívül helyezését, valamint biztosíték nyújtására is kötelezheti az intézkedést kérelmező felet a választottbírósági tanács. Annak érdekében, hogy a választottbírósági tanács a döntésével kapcsolatban esetlegesen szükséges további intézkedést megtehesse, a törvény arról is rendelkezik, hogy a felek az e döntések alapjául szolgáló körülményekben bekövetkező változásokról milyen rendben kötelesek tájékoztatni a választottbírósági tanácsot.

A 25. §-hoz

Az ideiglenes intézkedés, valamint az előzetes intézkedés iránti kérelem elbírálásakor értelemszerűen még nem áll a választottbírósági tanács rendelkezésére a jogvita érdemi elbírálásához szükséges valamennyi információ. A törvény alapos megfontolásra kívánja rászorítani a feleket e kérelmek előterjesztésével kapcsolatban azzal, hogy a szükségszerűen hiányos információk alapján meghozott választottbírósági intézkedéssel felmerült költségekért és okozott károkért fennálló felelősséget az intézkedést kérelmező félre telepíti, ha utóbb arra lehet következtetni, hogy az intézkedésnek nem lett volna helye.

A 26-27. §-hoz

A törvény biztosítja, hogy a magyarországi választottbíráskodás során hozott ideiglenes intézkedés bírósági végrehajtás útján kikényszeríthető legyen, és meghatározza azt is, hogy az intézkedés végrehajtásának elrendelését milyen feltételek fennállása esetén kell megtagadni. Ezek a feltételek lényegében egyeznek azokkal, amelyek fennállása esetén az ügy érdemében hozott ítélet érvénytelenítésének lenne helye.

A 28. §-hoz

A törvény alapján választottbírósági eljárás esetén is lehet az üggyel összefüggésben rendes bírósági úton előzetes bizonyítás, ideiglenes intézkedés és biztosítási intézkedés elrendelését, valamint okirat végrehajtási záradékkal ellátását kérni, továbbá biztosíték adására kötelezés iránti peres eljárás is indítható. Ezen eljárásokban a rendes bíróság az eljárását egyébként meghatározó eljárásrendben jár el, de a választottbíráskodás sajátosságaira figyelemmel, így ha például a választottbírósági eljárás megindítása előtt a fél kérelmére a rendes bíróság ideiglenes intézkedést rendel el, az erről rendelkező határozatban értelemszerűen nem a rendes bíróság előtti perindításra szab a félnek határidőt, hanem arra hívja fel a polgári perrendtartásról szóló törvény alapján, hogy a megszabott határidőn belül a választottbírósági eljárás megindítását igazolja.

A 29. §-hoz

A Vbt.-vel egyezően a törvény is a választottbíráskodás egyik alapelveként határozza meg az egyenlő elbánás elvét.

A 30. §-hoz

Biztosítja a felek autonómiáját, hogy a törvény kötelező szabályainak érvényesülése mellett az eljárási szabályokat meghatározhassák. A felek erre vonatkozó megállapodásának hiányában pedig az eljárás rendjét a választottbíróságnak kell meghatározni.

A 31. §-hoz

A választottbíráskodás helyét a törvény alapján is a felek állapíthatják meg.

A 32. §-hoz

Az eljárás kezdő időpontjának meghatározása tekintetében a törvény eltér a Vbt.-től, és ebből a szempontból egységesen kezeli az eseti és az állandó választottbíráskodást. A törvény az eljárást mindkét esetben akkor tekinti megkezdettnek, amikor az alperes a vita választottbíróság elé utalására irányuló felperesi nyilatkozatot átveszi.

A 33. §-hoz

Az eljárás során használandó nyelvet - indokolt esetben több nyelvet - továbbra is elsősorban a felek határozhatják meg, a törvény azonban eltérően a Vbt.-től a belföldi és a nemzetközi választottbíráskodás vonatkozásában egységesen akként rendelkezik, hogy megállapodás hiányában a választottbírósági tanács határozza meg az eljárás nyelvét. Ezzel a törvény lényegében a belföldi választottbírósági eljárás tekintetében is lehetővé teszi, hogy a felek erre vonatkozó megállapodásának hiányában a választottbírósági tanács indokolt esetben idegen nyelv használatáról döntsön.

A 34. §-hoz

A törvény alapján is a felperesnek kereseti kérelem formájában kell előterjesztenie az igényét, a választottbírósági tanácsnak pedig e kereseti kérelem, valamint az alperes által arra vonatkozóan előterjesztett védekezés alapján kell elbírálnia az ügyet.

A 35. §-hoz

A törvény lehetőséget teremt arra, hogy a választottbírósági tanács a választottbírósági szerződésben nem részes személy által vagy az ilyen személlyel szemben előterjesztett igényt is elbíráljon. Erre akkor nyílik lehetőség, ha a szerződésben nem részes féllel szembeni igény (vagy e fél igénye) a választottbírósági szerződés tárgyát képező jogvitával csak egységesen dönthető el, és e harmadik személy írásbeli nyilatkozatban aláveti magát a választottbíróság hatáskörének. A törvény nem határozza meg, hogy az igények mikor dönthetők el csak egységesen, azt mindig a konkrét eset körülményeit mérlegelve az anyagi jog alapján kell eldöntenie a választottbírósági tanácsnak.

A 36. §-hoz

A törvény alapján is a felek megállapodása az irányadó a tekintetben, hogy a jogvita eldöntése előtt a választottbírósági tanácsnak kell-e tárgyalást tartania, azonban a Vbt.-től eltérően a törvény lehetővé teszi, hogy a választottbírósági tanács tárgyalás tartása nélkül folytassa le az eljárást, ha a tárgyalás tartását a felek megállapodása nem írja elő, és azt a felek nem is kérik. Egyebekben a törvény a Vbt.-vel egyezően szabályozza a választottbírósági tanács előzetes értesítési kötelezettségét, a beadványok benyújtásának rendjét, a jegyzőkönyv készítésére vonatkozó kötelezettséget, és ehelyütt rendelkezik a törvény a nyilvánosság kizárásáról is.

A 37. §-hoz

A beavatkozás jogintézményének kodifikálásával a törvény lehetővé teszi, hogy a választottbírósági szerződésben részes feleken kívüli harmadik személyek is részt vehessenek az eljárásban. A beavatkozás feltétele e harmadik személy jogi érdekének fennállása, amiről a választottbírósági tanácsnak mindig a konkrét eset körülményeinek mérlegelése alapján kell döntenie. A törvény alapján a beavatkozó az azonos érdekű fél nyertességét álláspontjának előadásával és bizonyítási indítvány előterjesztésével segítheti elő.

A 38. §-hoz

A törvény a Vbt.-vel egyezően szabályozza a felek mulasztásának jogkövetkezményeit, így a kereset előterjesztésére vonatkozó határidő elmulasztása a per megszüntetését vonja maga után. Mulasztási ítéletnek a választottbírósági eljárásban a törvény alapján sincs helye, viszont nincs akadálya annak, hogy bármelyik fél mulasztása esetén - a kereset előterjesztésének elmulasztása esetét kivéve - a választottbírósági tanács az eljárást folytassa, és a rendelkezésre álló adatok alapján érdemi döntést hozzon.

A 39. §-hoz

A választottbírósági eljárásban számos olyan kérdés merülhet fel, amelynek elbírálásához a választottbíróságnak megfelelő szakismeretei nincsenek, ezért a törvény nem változtat a szakértőkkel kapcsolatos szabályokon sem, és továbbra is biztosítja, hogy a választottbírósági eljárásban szakértőt rendelhessen ki a választottbírósági tanács.

A 40. §-hoz

A törvény a Vbt.-vel egyezően lehetőséget ad arra, hogy a választottbírósági tanács a bizonyítási eljárás során a járásbíróság segítségét vegye igénybe. A bíróság pedig a megkeresésnek a Pp. előzetes bizonyításra vonatkozó szabályai alapján köteles eleget tenni.

A 41. §-hoz

Ahogy a Vbt. alapján, úgy a törvény szerint is a felek határozhatják meg, hogy jogvitájukat mely ország anyagi joga alapján kell eldönteni. Ha a felek eltérően nem állapodtak meg, valamely állam jogának, jogrendszerének kikötése nem jelenti a szóban forgó állam kollíziós normáinak is a kikötését, tehát a törvény alapján sem kerülhet sor a nemzetközi magánjog szabályai szerinti továbbutalásra vagy visszautalásra. A törvény a Vbt.-vel egyezően szabályozza a felek jogválasztásának hiánya esetén követendő eljárást, valamint a méltányosság, azaz nem valamely állam joga alapján való döntés lehetőségét.

A 42. §-hoz

A törvény a Vbt.-vel egyezően rendelkezik a választottbíróság határozathozatali rendjéről. Annak biztosítása érdekében, hogy a választottbírósági tanács akkor is döntésképes legyen, ha a tagok valamennyien különböző véleményen vannak, és így nem tudnak szótöbbséggel döntést hozni, a törvény is ilyen esetben a tanács elnökének biztosítja a döntési jogot.

A 43. §-hoz

A törvény is elő akarja mozdítani, hogy a felek az eljárás tárgyát képező jogvitát egyezséggel rendezzék, ezért a Vbt.-hez hasonlóan biztosítja az egyezség ítéletbe foglalásának lehetőségét, annak érdekében, hogy az egyezség végrehajtható legyen.

A 44. §-hoz

A törvény annyiban változtat a választottbírósági ítélet formájára és tartalmára vonatkozó szabályokon, hogy a választottbírósági tanácsnak az ítéletét - az ítéletbe foglalt egyezség kivételével - mindig meg kell indokolnia, annak mellőzéséről a felek nem állapodhatnak meg, az eljárás költségének összegéről és viseléséről pedig csak akkor kell dönteni a választottbírósági tanácsnak, ha azt valamelyik fél kéri.

A 45. §-hoz

A törvény alapján is az ítélet meghozatalával a választottbírósági eljárás befejeződik. A szintén a Vbt.-vel egyező szabályozás alapján az eljárás befejeződik akkor is, ha azt a választottbírósági tanács végzéssel szünteti meg. Végzéssel kell megszüntetni az eljárást, ha a felperes a keresetét a meghatározott határidőben nem terjeszti elő, vagy ha attól eláll. A felperes keresettől elállása esetén az alperes a vita végleges lezárásához fűződő jogos érdekére hivatkozással kérheti az eljárás lefolytatását és a jogvita érdemi elbírálását. Meg kell szüntetni az eljárást akkor is, ha a felek abban állapodtak meg, vagy ha a választottbírósági tanács úgy ítéli meg, hogy az eljárás folytatására bármely más okból nincs szükség vagy az lehetetlen. A választottbírósági tanács megbízatása az eljárás megszűnésével befejeződik, kivéve, ha az ítélet kijavítását, kiegészítését vagy értelmezését kérik.

A törvény új szabályozásával összhangban a választottbírósági tanács az ítélete meghozatalát követően eljár akkor is, ha az érvénytelenítés iránti perben eljáró bíróság a per tárgyalását felfüggeszti annak érdekében, hogy a választottbírósági tanács az eljárása fogyatékosságát orvosolhassa. Eljár továbbá a választottbírósági tanács akkor is, ha az ítéletével szemben eljárás újítási kérelmet terjesztenek elő.

A 46. §-hoz

Érdemben nem változnak az ítélet kijavításával, értelmezésével és kiegészítésével kapcsolatos szabályok. A törvényben meghatározott feltételek fennállása esetén, a törvényben meghatározott határidőn belül bármelyik fél kérheti az ítélet kijavítását, értelmezését és kiegészítését. A törvény alapján, ha a felek megállapodásukban azt nem zárták ki, a Vbt.-től eltérően a választottbírósági tanács nemcsak a felek egyetértése esetén, hanem bármelyik fél kérelmére értelmezheti az ítéletet. A törvény a Vbt.-hez képest hosszabb, hatvan napos határidőt biztosít a kiegészítő választottbírósági ítélet hozatalára, és nem teszi lehetővé a kijavításra, értelmezésre, kiegészítésre nyitva álló határidő korlátok nélküli hosszabbítását, hanem annak lehetőségét 30 napban maximálja.

A 47. §-hoz

A törvény a Vbt.-vel egyezően szabályozza, hogy a választottbírósági ítélet rendes bírói úton milyen okból, milyen módon, milyen határidőben támadható meg. A törvény a választottbírósági ítélet érvénytelenítésével kapcsolatban egyértelművé teszi, hogy a keresetindításra abban az esetben is csak 60 nap áll rendelkezésre, ha az érvénytelenítést közrendbe ütközés miatt, vagy azért kérik, mert a vita választottbírósági útra nem tartozhat. A törvény továbbá nemcsak az ítélet választottbíróság általi kiegészítése, hanem annak kijavítása és értelmezés adása esetén is biztosítja a lehetőséget érvénytelenítés iránti per indítására.

A törvény a „pergazdaságosság” szempontjára is figyelemmel megteremti a lehetőséget arra, hogy az érvénytelenítés iránti perben eljáró bíróság valamelyik fél kérelmére a per tárgyalását felfüggessze, annak érdekében, hogy a választottbírósági tanács a 46. § korlátain belül megteendő eljárási cselekményével orvosolja eljárása esetleges fogyatékosságát.

A törvény pótolja a Vbt. szabályozási hiányát, és meghatározza a választottbírósági ítélet érvénytelenítése esetén követendő eljárást. Az eljárás ebben az esetben a választottbírák 12. § szerinti kijelölésével folytatódhat, így ha valamelyik fél az eljárást folytatni kívánja, a választottbírákat újra ki kell jelölniük. Ennek során dönthetnek akár úgy is, hogy új összetételű tanács bírálja el az ügyet, de ha az érvénytelenítés miatt nem vesztették bizalmukat, akár az érvénytelenített ítéletet hozó tanács tagjait is jelölhetik.

A 48-52. §-hoz

A Vbt. nem biztosítja az alapeljárásban el nem bírált tények, bizonyítékok vizsgálatának lehetőségét. A törvény a Vbt. e szabályozási hiányát pótolja, és amennyiben megállapodásukban ezt a felek nem zárják ki, lehetőséget ad az ítélet felülbírálatára az alapeljárásban figyelembe nem vett tény vagy bizonyíték alapján. Erre kizárólag akkor nyílik lehetőség, ha a fél az új tényt, bizonyítékot önhibáján kívül nem érvényesítette az alapeljárásban. Az önhibán kívüliséget pedig személyes, de objektív alapokon álló akadály alapozhatja meg. Az eljárás újítás megengedhetőségének további feltétele, hogy a hivatkozott tény vagy bizonyíték valóságának bizonyítása esetén fennálljon az elvi lehetősége annak, hogy a félre nézve kedvezőbb határozat szülessen.

A törvény alapján a választottbírósági tanács az eljárás újítás megengedhetőségéről tárgyaláson kívül dönt, de ha a kérelem elbírálása pusztán az iratok alapján nem lehetséges, a választottbírósági tanács a tényállás tisztázása céljából a feleket meghallgathatja. Az eljárás újítás megengedhetőségéről és a kérelem érdeméről is a támadott ítéletet hozó választottbírósági tanácsnak kell dönteni, ha pedig e tanács valamelyik tagja bármely okból az ügyben már nem tud eljárni, helyette az alapeljárásra vonatkozó kijelölési szabályok alapján kell új választottbírót jelölni.

Az eljárás újításra a törvény egy relatíve rövid, objektív határidőt állapít meg. Eszerint az eljárás újítás megengedhetőségéről csak akkor kell dönteni, ha a kérelmet az ítélet kézhezvételétől számított egy éven belül benyújtják. Az eljárás újítás megengedése esetén az alapeljárásra vonatkozó szabályok szerint lefolytatott eljárásban a választottbírósági tanács a kérelem korlátai között bírálhatja felül az ítéletet.

Az 53-54. §-hoz

A törvény a Vbt.-hez hasonlóan a választottbírósági ítélethez ugyanazt a hatályt fűzi, mint a jogerős bírósági ítélethez, amivel megteremti a választottbírósági ítélet végrehajtásának alapját. A magyarországi végrehajtást pedig a bírósági végrehajtásról szóló jogszabályok szerint illetékes bíróságtól lehet kérni.

Az állam jogi érdeke, hogy a választottbírósági ítélet ne legyen végrehajtható, ha a vita tárgya a magyar jog szerint választottbírósági útra nem tartozhat, vagy a választottbírósági ítélet közrendbe ütközik, ezért a törvény alapján is a végrehajtás megtagadására kerül sor, ha ugyan érvénytelenítési keresetet nem indítottak, de a bíróság megállapítja e körülmények fennállását.

Az 55. §-hoz

Egyértelművé teszi a törvény a csődeljárásról és a felszámolási eljárásról szóló 1991. évi XLIX. törvény rendelkezéseivel összhangban, hogy a felszámolási eljárás megindulása után a felszámolás alatt álló féllel szemben a pénzköveteléseket a felszámolás keretében kell érvényesíteni, ami azonban nem zárja ki a nem pénzkövetelések választottbírósági eljárásban történő érvényesítését.

Az 56. §-hoz

A törvény rendezi azt a helyzetet is, pótolva ezzel a Vbt. szabályozási hiányát, hogy a választottbírósági szerződés hatálya kiterjed-e a jogutódokra, azaz hogy a szerződésbeli jogutódlás és engedményezés esetén a szerződésből eredő vita továbbra is a választottbírósági eljárásban érvényesíthető-e. A törvény alapján a szerződésbeli jogutódlást követően is a szerződésből eredő igény választottbíróság előtt érvényesíthető, de természetesen a felek a választottbírósági szerződésben rendelkezhetnek úgy is, hogy a választottbírósági kikötés kizárólag a közöttük fennálló vitákra vonatkozik, esetleges jogutódjuk vagy jogutódjaik pedig a szerződésből eredő igényt csak rendes bíróság előtt érvényesíthetik.

Az 57. §-hoz

A választottbíró megbízatása lemondása útján, illetve akkor is megszűnhet, ha arról a felek megállapodtak. A törvény ezzel kapcsolatban egyértelművé teszi, hogy a lemondás, illetve a választottbírói megbízatás megszüntetésére vonatkozó megállapodás csak akkor hatályosul, ha arról a felek és a választottbírósági tanács tagjai valamennyien értesültek.

A törvény azzal a rendelkezéssel is ösztönözni kívánja a választottbírósági tanácsot a szakszerű eljárásra, amely alapján a választottbírósági ítélet érvénytelenítése esetén az érvénytelenítést megelőző választottbírósági eljárás választottbírói díjmentessé válik, a választottbírósági tanács tagjait pedig az érvénytelenítést megelőző eljárásért díj nem illeti meg. Az esetlegesen folytatódó választottbírósági eljárásban pedig a már korábban a választottbíróság részére megfizetett adminisztrációs költségre tekintettel a felek ezen a jogcímen pénz fizetésére nem kötelezhetők.

A törvény a szerződésszegés jogkövetkezményeinek korlátozását a Ptk. 6:152. §-ban foglalt szabályhoz képest szűkebb körben teszi lehetővé, mivel nemcsak a szándékosan, hanem a súlyosan gondatlanságból eredő károkozásért fennálló felelősséget sem lehet kizárni, illetve korlátozni a felek és a választottbíróság által kötött szerződésben.

Az 58. §-hoz

A törvény a közvetítői eljárásnak a jogviták kölcsönös megállapodás útján való elintézésben betöltött jelentős szerepére tekintettel külön is nevesíti a választottbírósági közvetítői eljárásra vonatkozó szabályzat megalkotására vonatkozó jogot.

Az 59-62. §-hoz

A törvény azzal kívánja vonzóbbá tenni a választottbíráskodást a hazai vállalkozások és azok külföldi partnerei számára, hogy a magyarországi állandó választottbíráskodásra - a Sport Állandó Választottbíróság és az agrárkamara által működtetett állandó választottbíróság hatáskörébe tartozó ügyek kivételével - olyan szervezetet jogosít fel, amelynek működési szabályai hatékonyabban képesek biztosítani a pártatlan, független és szakszerű ítélkezést.

A Kereskedelmi Választottbíróság döntéshozó szerve az elnökség, amelynek tagjait a törvény alapján a Magyar Kereskedelmi és Iparkamara, valamint a megszűnő állandó választottbíróságokat létrehozó, illetve működtető szervezetek, így a Magyar Energetikai és Közmű-szabályozási Hivatal, a Budapesti Értéktőzsde Zrt., valamint a Magyar Bankszövetség, továbbá a Magyar Ügyvédi Kamara delegálja.

A Kereskedelmi Választottbíróság elnökét a Kereskedelmi Választottbíróságot működtető Magyar Kereskedelmi és Iparkamara delegálja, míg az alelnöki tisztséget a Magyar Energetikai és Közmű-szabályozási Hivatal, a Budapesti Értéktőzsde Zrt., a Magyar Bankszövetség valamint a Magyar Ügyvédi Kamara által delegált tagok töltik be, és e pozícióban évente váltják egymást a fenti sorrendben.

Annak érdekében, hogy az elnökség a hatáskörébe utalt jogi természetű feladatokat is magas színvonalon tudja ellátni, a törvény alapján csak olyan személy lehet az elnökség tagja, aki jogász munkakörben eltöltött, legalább 10 év szakmai gyakorlattal rendelkezik, valamint a jogi szakvizsgát, vagy - mivel nincs akadálya annak, hogy az elnökségbe külföldieket delegáljanak - a hazai joga szerint annak megfelelő szakvizsgát letette. Elvárás továbbá az elnökség tagjaival szemben, hogy jelentős tapasztalattal rendelkezzenek a választottbíráskodásra vonatkozó szabályok alkalmazásával kapcsolatban. A törvényes működés fenntarthatóságának, illetve kikényszeríthetőségének biztosítása érdekében a törvény indokolás nélküli visszahívási jogot biztosít a választottbíróság vezető testületének összetételéért felelős szervezetek részére.

Az elnökség függetlenségének biztosítása érdekében a törvény kizárja, hogy az elnökség tagjai e megbízatásuk időtartama alatt választottbíróként, szakértőként vagy jogi képviselőként járhassanak el, azokat az ügyeket kivéve, amelyekben a választottbírókénti kijelölésüket az elnökségi tagi megbízatásuk keletkezése előtt elfogadták, illetve amelyekben az elnökségi tagi megbízatásuk keletkezése előtt szakvéleményt adtak.

A választottbírósági joggyakorlat megismerhetőségének, kutathatóságának biztosítása érekében a törvény kötelezővé teszi a Válaszottbírósági ítéletek, permegszüntető végzések közzétételét, de a választottbírósági eljárás bizalmas jellegének biztosítása céljából csak a felek felismerését kizáró módon, és csak hat hónappal az ítélet meghozatalát követően.

A 63. §-hoz

A Kereskedelmi Választottbíróság hatáskörébe tartozó ügyekben a választottbírák kijelölési eljárása során kiemelten fontos szerepe lehet a választottbíró-ajánlási listának. Ha ugyanis a felek, vagy az általuk kijelölt választottbírák nem tudnak megegyezni az egyesbíró, vagy az elnöklő bíró személyében, őt az elnökség a választottbíró-ajánlási listáról jelöli ki. A szabályozásnak ezért biztosítani kell, hogy csak olyan személyek kerülhessenek a listára, akik kijelölése esetén a magas színvonalú ítélkezés biztosítható. A törvény ezért előírja, hogy csak olyan, kiváló szakmai tudású jogász kerülhet a listára, aki jogász munkakörben eltöltött, legalább 10 év szakmai gyakorlattal rendelkezik, a jogi szakvizsgát letette, a 70. életévét pedig még nem töltötte be. Az e feltételeknek megfelelő személyek közül azok kerülhetnek a választottbíró-ajánlási listára, akik az elnökség többségi véleménye szerint a választottbírói munka elvégzésére alkalmasak. Az e feltételek alapján az elnökség által összeállított listát a Magyar Kereskedelmi és Iparkamara általi jóváhagyást követően lehet csak közzétenni, és csak a Kereskedelmi Választottbíróság honlapján közzétett listán szereplő választottbírák jelölhetők.

Annak érdekében, hogy a hatályukat vesztő jogszabályok alapján a Pénz- és Tőkepiaci Állandó Választottbíróság, valamint az Energetikai Állandó Választottbíróság hatáskörébe tartozó ügyeket a jövőben is a megfelelő szakértelemmel rendelkező választottbírák tárgyalhassák, az elnökségnek a Magyar Energetikai és Közmű-szabályozási Hivatal javaslatai alapján energetikai, a Budapesti Értéktőzsde Zrt. és a Magyar Bankszövetség javaslatai alapján pénz- és tőkepiaci szekció szerinti részletezést is készíteni kell a válaszottbíró-ajánlási lista részeként. E szekciók tekintetében a Magyar Kereskedelmi és Iparkamara általi jóváhagyás feltétele a Magyar Energetikai és Közmű-szabályozási Hivatal, a Budapesti Értéktőzsde Zrt. és a Magyar Bankszövetség egyetértése.

A lista általános részből, valamint energetikai, illetve pénz- és tőkepiaci szekcióból áll. Annak érdekében, hogy az ajánlási lista betölthesse rendeltetését, és valódi garanciájává válhasson a minőségi bíróválasztásnak, a törvény az általános listán szereplő személyek számát 60 főben, míg a szekciókat30-30 főben maximálja. Ugyanazon személy szerepelhet az általános listán és valamely szekcióban is.

Az elnökség munkája szakmai színvonalának emelése céljából a törvény véleményezési jogkört biztosít a listán szereplő személyekből álló testületnek.

-----STARTING---POINT---VEGE---

A 64. §-hoz

Rögzíti a törvény hatálybalépéséről szóló előírást.

A 65. §-hoz

A törvény a 2018. január 1. napján és azt követően indult választottbírósági eljárásokban alkalmazható, figyelemmel arra, hogy számos új jogintézményt is bevezet. A korábban indult ügyekben a megindításukkor hatályos rendet kell alkalmazni.

A 66. §-hoz

Az anyagi jogi jellegű szabályokat a 2018. január 1-je után megkötött választottbírósági szerződésekre kell alkalmazni.

A 67. §-hoz

Az Energetikai Állandó Választottbíróság, valamint a Pénz- és Tőkepiaci Állandó Választottbíróság hatáskörébe tartozó ügyeket a Kereskedelmi Választottbíróság fogja elbírálni. A törvény alapján ezek az állandó választottbíróságok - feladat és hatáskör híján - 2017. december 31-ei hatállyal megszűnnek, vagyonuk pedig az alapítóikra, az alapító megszűnése esetén annak jogutódjára száll át. Annak érdekében, hogy a megszűnő állandó választottbíróságok folyamatban maradó ügyei tekintetében az állandó választottbírósági feladatokat a Kereskedelmi Választottbíróság elláthassa, a törvény a megszűnő állandó választottbíróságokat arra kötelezi, hogy az ügyeik iratanyagát a megszűnésük napján átadják a Kereskedelmi Választottbíróságnak. A törvény átmeneti szabályai biztosítják azt is, hogy 2018. január 1. napján felálljon a Kereskedelmi Választottbíróság törvény által támasztott feltételeknek megfelelő vezető testülete.

Annak érdekében, hogy az Energetikai Állandó Választottbíróság, valamint a Pénz- és Tőkepiaci Állandó Választottbíróság hatáskörének a megszűnésük előtti kikötése esetén biztosított legyen az ügyek választottbíróság általi elbírálhatósága, a törvény rögzíti, hogy ezekben az esetekben a jogvita rendezésére 2018. január 1. napja után a Kereskedelmi Választottbíróságnak van hatásköre.

A Kereskedelmi Választottbíróság szervezetére és működésére vonatkozó részletszabályokat a Magyar Kereskedelmi és Iparkamara alapszabálya, valamint a Kereskedelmi Választottbíróság alapító okirata tartalmazza, ezért a törvény kötelezi a Magyar Kereskedelmi és Iparkamarát, hogy ezek tartalmát igazítsa a törvényben foglalt szabályokhoz. A törvény határidőt szab továbbá arra, hogy a Kereskedelmi Választottbíróság új elnöksége fogadja el a törvény szabályaival összhangban álló ügyrendet és eljárási szabályzatot.

Az átmenet levezénylésére előkészítő bizottság jön létre az érintett szervezetek által delegált tagokból.

A 68-69. §-hoz

Módosító és hatályon kívül helyező rendelkezéseket tartalmaz.