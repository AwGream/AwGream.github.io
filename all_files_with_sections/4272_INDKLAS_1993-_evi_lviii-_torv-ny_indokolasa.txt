1993. évi LVIII. törvény indokolása

a jövedéki szabályozásról és ellenőrzésről, valamint a bérfőzési szeszadóról

-----STARTING---POINT---ALTALANOS--- 

A társadalmi-gazdasági fejlődés során az állami bevételek jelentős forrását alkották a jövedékek. „Jövedék-nek azt az adóbevételt nevezték, amely olyan termék után került kivetésre, aminek az előállítását, a forgalomba hozatalát kizárólagos joggal az állam magának tartotta fenn. A jövedék tárgyát a társadalom széles rétegei által keresett vagy luxusigényeket kielégítő azon termékek képezték, amelyek fogyasztói árában általában magas adótartalom volt realizálható.

Ilyen jellegű állami bevételek a mai magyar adórendszerben is keletkezhetnek. Ezek - a bérfőzési szeszadón kívül - nem „jövedéki” bevételként, hanem fogyasztási adó jogcímen folynak be. A volt jövedéki cikkek és a jelenlegi fogyasztási adós termékek köre közel azonos.

Az állam korábban a jövedéki termékeknél a gyártási és forgalmazási tevékenység folytatását - az egyéb termékektől eltérően - szigorú rendszabályok alapján engedélyezte. Az engedély megadását olyan feltételekhez kötötte, amelyek garanciát adtak arra, hogy az állami bevételek nagy biztonsággal befolyjanak. Emellett olyan ellenőrzési rendszert működtetett, amely a termelés és forgalmazás folyamata felett fokozott felügyeletet gyakorolt, és az ehhez szükséges feltételek (ellenőrzési pontok) biztosítását is megkövetelte.

A második világháború után kialakult tervutasításos rendszerben e szigorúbb, kötöttebb jövedéki ellenőrzést, szabályozást megszüntették, illetve csak korlátozott körben és tartalommal érvényesítették. A gazdasági élet szinte kizárólagos szereplőit, az állami vállalatokat és szövetkezeteket - a szoros elszámoláson alapuló számviteli rendszabályokból levezethetően is - „megbízható” adófizetőknek tekintették. A társadalmi-gazdasági rendszerváltást követően, a privatizációval azonban ma már ez a következtetés nem vonható le.

Közismert továbbá, hogy az utóbbi időben nagymértékben elterjedt és virágzik, különösen a cigaretta, a szeszes italok, a kávétermékek, a tüzelőolajok feketekereskedelme. A visszaéléseket az teszi lehetővé, hogy nincs vagy nagyon laza az engedélyezés szabályozás és az ellenőrzés. Jelenleg az adózás kikerülésével jelentős mennyiségű áru (lopott, csempészett, exportra vásárolt de belföldön maradó és forgalmazott termék) kerül értékesítésre.

A ma hatályos „jövedéki előírások” jogszabályi szintjüket illetően sem tarthatók fennt.

Mindezekre tekintettel indokoltan merült fel a jövedéki szabályozás szükségessége.

-----STARTING---POINT---RESZLETES---

Első rész

Az 1. §-hoz

A Javaslat összegezve meghatározza a rendelkezés célját és egyúttal a jogalkalmazókkal szemben támasztott elvárásokat.

A 2-4. §-okhoz

A Javaslat meghatározza a törvény területi, tárgyi és személyi hatályát.

A törvény rendelkezéseit a Magyar Köztársaság területén kell alkalmazni, beleértve a vámszabad- és tranzitterületet is.

A tárgyi hatályra vonatkozóan egyrészt megnevezi a jövedékinek tekintett - nagy fogyasztási adótartalmú - termékeket, másrészt a jövedéki tevékenységeket. Jövedéki tevékenység alatt a jövedéki termékek termelését, önálló raktározását, tárolását, nagy- és kiskereskedelmét, exportját, importját érti, illetve a nyerskávé, a pörköltkávé és a kávékivonat termékek esetében csak a kiskereskedelmi és az import tevékenységet vonja a hatálya alá. Kiterjed a törvény hatálya az előbbiek szerinti jövedéki tevékenységek folytatásának a szabályozására és jövedéki engedélyezésére, továbbá a jövedéki tevékenységeknek és egyéb - az adó védelme szempontjából megkülönböztetett figyelmet érdemlő tevékenységeknek, a törvényben megfogalmazott tiltások betartásának a jövedéki ellenőrzésére.

A Javaslat a törvény személyi hatálya alá azt a saját nevében és kockázatára jövedéki tevékenységet végző jogi személyt, jogi személyiséggel nem rendelkező szervezetet és természetes személyt vonja, amely (aki) saját neve alatt jogokat szerezhet, kötelezettségeket vállalhat. A jövedéki ellenőrzés, a törvényben meghatározott szankciók tekintetében a Javaslat a törvény hatályát a jövedéki tevékenységet végzőknél tágabb körre határozza meg: kiterjeszti mindenkire, aki jövedéki tevékenységet engedély nélkül vagy nem engedélyezett helyen folytat, a törvényben tiltott tevékenységet végez, gyanús eredetű jövedéki terméket vesz át, vásárol meg vagy tart birtokában.

Az 5. §-hoz

A Javaslat szerint az államigazgatási eljárás általános szabályairól szóló törvény rendelkezéseit kell alkalmazni a jövedéki ügyekben folytatott eljárások során, kivéve, ha a törvény attól eltérő rendelkezést tartalmaz.

A 6. §-hoz

A Javaslat meghatározza a törvényben használatos fogalmak értelmezését az egyértelmű jogalkalmazás érdekében.

A 7-12. §-okhoz

A Javaslat szabályozza a jövedéki engedélyezés rendjét. Egyértelműsíti, hogy a jövedéki engedélyezés egy olyan külön engedélyezési eljárás, amelyet az állami adóérdekek fokozott védelme tesz indokolttá, és nem helyettesíti a más jogszabályokban, szakmai előírásokban meghatározott egyéb engedélyek megszerzését, nyilvántartásbavételi kötelezettségek teljesítését.

A Javaslat megnevezi a jövedéki engedélyező hatóságokat, amelyek a vám- és pénzügyőrség területi parancsnokságai, illetve kiskereskedelemi tevékenység esetében a települési (kerületi) önkormányzatok jegyzői. Az engedélykérelmet ahhoz az engedélyező hatósághoz kell benyújtani, amelynek illetékességi területén a vállalkozás székhelye (telephelye) található, illetve ahol a kiskereskedelmi értékesítést végzik.

A Javaslat meghatározza az engedély megadásának feltételét (a kettős könyvvezetés követelményét, illetve a kiskereskedelmi tevékenység esetében az üzlethelyiséggel, automatával, üzemanyagtöltő állomással stb. való rendelkezést), továbbá - általános érvénnyel - a kizáró feltételeket.

Szabályozza az engedély iránti kérelem benyújtását, az ahhoz szükséges iratok csatolását.

Az engedélyező hatóságok az engedélykérelem és a csatolt iratok alapján kiadják a jövedéki engedélyt, vagy - a feltételek hiánya esetén - az államigazgatási eljárás szabályai szerinti határozatot hoznak az engedélykérelem elutasításáról.

A jövedéki termékek termelése, önálló raktározása esetében az engedély kiadásához a Javaslat szerint egy további eljárás is kapcsolódik: az engedélyező területi parancsnokság a gyártó üzemet, tárolótelepet, raktárt jövedéki ellenőrzési szempontból előzetesen vizsgálja, minősíti, amelyhez bekérheti, megtekintheti a jövedéki üzem helyszínrajzát, az üzemi berendezések technológiai elrendezési rajzát, a technológiai folyamatábrát, a műszaki, technológiai és az üzemmód leírását stb., és helyszíni szemlét tart. Az engedély kiadásához ez esetben az is szükséges, hogy az engedélyező hatóság az üzemet, raktárt a jövedéki ellenőrzés végzése szempontjából megfelelőnek minősítse.

A Javaslat részletes rendelkezést tartalmaz arra, hogy a jövedéki tevékenység folytatásához korábban megszerzett jogosultság mely esetekben szűnik meg.

Tekintettel arra, hogy a kiskereskedelmi tevékenység esetében nem egy szervezeten belüli a jövedéki ellenőrzést végző és az engedélyező hatóság, a települési jegyzőknek az engedély kiadásáról, illetve visszavonásáról tájékoztatást kell adniuk az értékesítés helye szerint illetékes - a jövedéki ellenőrzést végző - vámhivatal felé.

A 13-17. §-okhoz

A Javaslat meghatározza a jövedéki tevékenységek folytatásának általános, minden jövedéki tevékenységre vonatkoztatható feltételeit.

Általános szabályként mondja ki, hogy jövedéki tevékenység a jövedéki engedély birtoklásán, mint alapfeltételen túl csak a törvény előírásainak folyamatos teljesítése mellett végezhető.

Ez a jövedéki termékek termelése, önálló raktározása és tárolása esetében azt jelenti, hogy be kell tartani a gyártási tevékenység során a jövedéki ellenőrzés, illetőleg az ellenőrizhetőség szempontjából megkövetelt előírásokat, mint pl. a gyártás megkezdésének, befejezésének, szüneteltetésének bejelentését, a felelős üzemvezető személyének kijelölését, az üzemi berendezések, tárolóeszközök hitelesíttetését, bizonyos termékek termelése esetében mérőberendezés alkalmazását stb.

Az előállított termékek jövedéki ellenőrzése érdekében a mennyiségi számbavételhez és elszámoltatáshoz a gyártónak, a raktározást végzőnek készletbevallást kell tennie és külön jövedéki nyilvántartást vezetnie. A Javaslat a felelsleges, párhuzamos adminisztráció elkerülésére lehetővé teszi, hogy ha a gyártó bizonylati rendjét, mennyiségi nyilvántartását úgy alakítja ki, amely alapján az igényelt adatok az ellenőrzés számára rendelkezésre állnak, mentesüljön a külön jövedéki nyilvántartás terhe alól.

A Javaslat szerint jövedéki termékek exportálása a vámáru továbbítására vonatkozó vámrendelkezések szerint - így többek között az adónak megfelelő biztosíték megkövetelése mellett - történhet. Az import jövedéki termék vámkezelése során pedig minden esetben tételes belső áruvizsgálatot kell tartani.

A nagykereskedelmi tevékenység folytatásának alapkövetelménye, hogy jövedéki terméket kizárólag számlaadás mellett értékesíthet vagy árukísérő jegyzékkel szállíthat ki a kereskedő, köteles a beszerzéseiről, az eladásairól, a készletéről jövedéki nyilvántartást vezetni, s az általa forgalmazott, készleten tartott jövedéki termék származását igazolni. Az analóg nyilvántartások megléte esetén a felesleges, párhuzamos nyilvántartás ebben a körben is elkerülhető.

A kiskereskedelmi tevékenység legfontosabb szabálya, hogy csak üzlethelyiségben és a törvényben meghatározott üzletkörökben lehet jövedéki terméket értékesíteni. Közterületen a forgalmazás tiltott és szankcionálandó. A kiskereskedő köteles az általa forgalmazott, készletében, birtokában tartott jövedéki termék származását igazolni, továbbá üzlethelyiségében pénztárgépet alkalmazni.

Második rész

A 18-22. §-okhoz

A Javaslat a dohány feldolgozásának és a dohánygyártmányok termelésének, valamint forgalmazásának különös szabályait tartalmazza.

A jövedéki érdek védelme, a potenciális adóbevétel realizálása érdekében a törvény kimondja, hogy a szárított és a fermentált dohányt tilos közvetlen fogyasztási célra átadni, értékesíteni, megvásárolni, birtokban tartani. Aki e szabályt megsérti, a törvény hatálya alá kerül és vele szemben a törvény szerinti jogkövetkezmények alkalmazhatók.

Hasonlóan értelmezendő tiltást jelent az a rendelkezés, amely szerint szárított és fermentált dohány feldolgozására alkalmas gépet, egyéb eszközt kizárólag fermentáló, illetve dohánygyár tarthat birtokában, csak részére lehet értékesíteni, importálni.

A Javaslat előírja, hogy a dohánygyártmányokat - az export jövedéki terméknek minősülő dohánygyártmányok kivételével - „Adózott termék” feliratú zárjeggyel kell a gyártás során ellátni. Nem kell, illetve nem szabad zárjegyet felhelyezni az export célra gyártott, a vámszabad és tranzitterületre beszállított, a zárt árusítású diplomataboltnak értékesített dohánygyártmányokra.

A zártjegyet ingyen bocsátja a felhasználó rendelkezésére a Magyar Állam, ugyanakkor köteles a felhasználó az átvett zárjegyekkel kéthavonta elszámolni. Zárjegy-hiány esetén meg kell fizetnie a zárjegy által képviselt eszmei adóértéket, amelyet a törvény 40 Ft/db díjtételben határoz meg.

A dohánygyártmányok forgalmazására vonatkozó különös szabály, hogy belföldön - a vámszabad és tranzitterület, a zárt árusítású diplomatabolt kivételével - csak zárjegyes terméket lehet forgalmazni. A zárjegy igazolja a legális forrásból történő beszerzést.

A Javaslat meghatározza a konkrét üzletköröket, amelyekben megengedett a dohánygyártmányok értékesítése. A kialakult értékesítési szokásnak megfelelően a Javaslat lehetővé teszi, hogy az üzemanyagtöltő állomások területén levő üzlethelyiségben is árusítható dohánygyártmány.

A 23-30. §-okhoz

A Javaslat meghatározza a szesz termelésének különös szabályait.

Kimondja, hogy tilos mind a cukorcefre, mind az abból történő szesz előállítás, értékesítés, bortokban tartás. E tilalom alól csak az ipari szeszgyárakat mentesíti.

A gyártott szesz mennyiségét - a denaturált szesz kivételével - a szeszüzem engedélyezett és hitelesíttetett mérőberendezéssel köteles mérni, és annak alapján hektoliterfokban meghatározni és nyilvántartásba venni.

A jövedéki ellenőrzést végző vámhivatal hivatalos zárakat helyez el a szeszüzem berendezésein, a szeszmérőgépen, és egyées - a végrehajtási rendeletben meghatározásra kerülő - esetekben a tároló- és szállítóeszközökön is. A gyártási tevékenység 30 napot meghaladó szünetelése esetén ugyancsak hivatalos zárat kell felhelyezni. A hivatalos zárat a hatóság (a vámhivatal helyezi fel és csak a hatóság távolíthatja el.

A Javaslat rendelkezik a szesz gyártására alkalmas készülékek értékesítéséről, beszerzéséről, birtokban tartásáról. Alapvető szabály, hogy mindezek csak a szeszüzem számára megengedettek, bejelentési kötelezettség mellett. A nem szeszgyártásra (pl. laboratóriumban) használt szeszgyártásra alkalmas készülékek csak a vámhivatal engedélyével és ellenőrzése mellett működtethetők.

A szeszfőzde a vámhivatal felé külön elszámolási kötelezettséggel tartozik a bérfőzetőnek kiadott pálinkáról, borpárlatról.

A Javaslat előírja, hogy adózatlan szeszt csak jövedéki üzemben lehet tárolni. Az adózott szeszt az adózatlantól elkülönítve kell tárolni.

A 31-33. §-okhoz

A Javaslat a szesz forgalmazásának különös szabályai keretében a bérfőzetett pálinka, borpárlat eladásáról, - a fogyasztási adóról és a fogyasztói árkiegészítéséről szóló törvény értelmében - a fogyasztási adó megfizetése nélkül beszerzett, importált finomszeszről, illetve a fogyasztási adó utólagos visszaigénylésével beszerzett, importált szeszről rendelkezik.

Bérfőzött pálinkát, borpárlatot eladni, értékesíteni csak továbbforgalmazók részére lehet, s közvetlenül fogyasztási célra, lakosságnak nem.

Fogyasztási adó megfizetése nélkül finomszeszt eladni, importálni az eladó és a vevő, illetve az importőr vámhivatal felét tett írásos nyilatkozata alapján lehet.

Az eladó arról nyilatkozik, hogy vállalja, hogy a vevő részére a finomszeszt a törvény rendelkezése alapján a szesz raktárközi forgalmára vonatkozó előírások szerint adja ki, a vevő, az importőr pedig arról, hogy lemond a fogyasztási adótörvényben biztosított adóvisszaigénylési jogáról.

A vevő, az importáló köteles lehetővé tenni a szeszfelhasználás ellenőrzését a vámhivatal számára, továbbá folyamatos nyilvántartást vezetni, illetve éves elszámolást készíteni a beszerzett finomszeszről.

Az a vevő, importáló, aki a fogyasztási adóval növelt áron beszerzett szesz fogyasztási adóját a fogyasztási adótörvény értelmében visszaigényelte, és így adózatlanná vált szeszt készletez, használ fel saját terméke előállításához, köteles ezt a vámhivatalnak bejelenteni. Az adózatlan szesz felhasználásáról a Javaslat ugyanolyan elszámolási kötelezettséget ír elő, mint az adó megfizetése nélkül beszerzett finomszesz esetében.

A 34-38. §-okhoz

A Javaslat a szeszes ital termelés szabályai között előírja, hogy a vámhivatalnak be kell jelenteni a gyártott vagy gyártásra kerülő szeszes italok fajtáját, alkoholtartalmát, a gyártásnál alkalmazott szeszfelhasználási arányszámot. A gyártott szeszes ital mennyiségét hektoliterfokban kell meghatározni.

A gyártást hitelesített üzemi berendezésekben lehet végezni, s a hitelesített berendezéseket azonosító jelekkel kell ellátni, s elmozdításuk ellen hivatalos zárakat kell alkalmazni.

A gyártás 30 napot meghaladó szüneteltetése vagy a gyártási jogosultság megszűnése esetén az üzemi berendezéseken a termelést akadályozó hivatalos zárat helyez el a vámhivatal, amelynek eltávolítását is csak a hatóság végezheti el.

Az adózatlan alapanyagot (szeszt) és az adózatlan szeszes italt csak a jövedéki üzemben, az adózott termékektől elkülönítve lehet tárolni.

A Javaslat szerint a szeszes ital forgalmazása csak a meghatározott üzletkörökben, illetve az üzemanyagtöltő állomás területén lévő üzlethelyiségben lehetséges. A vendéglátóipari üzletek és a kereskedelmi szálláshelyek kivételével szeszes ital kimérve nem, csak palackozva (vagy dobozos csomagolásban) árusítható.

Az adózottan beszerzett, importált szeszes ital közvetlen anyagként való felhasználása és a megfizetett fogyasztási adó visszaigénylése esetén a vevőre, importálóra ugyanazok az előírások érvényesek, mint a szesz ugyanilyen módon való beszerzése, importálása, illetve felhasználása esetében.

A 39-41. §-okhoz

A sör termelésére, forgalmazására, továbbá az adózottan beszerzett, de fogyasztási adójának visszaigénylésével felhasznált sör beszerzése, ill. felhasználása esetére a Javaslat a szeszes italokkal azonos rendelkezéseket tartalmaz.

A forgalmazásra vonatkozóan eltérés, hogy a sörnél a Javaslat megengedi a jövedéki alany részére az üzlethelyiségen kívüli árusítást is ahhoz a feltételhez kötve, hogy azt 3 munkanappal korábban a vámhivatalhoz be kell jelenteni.

A 42. §-hoz

A Javaslat a kávé kiskereskedelmét csak a meghatározott üzletkörökbe tartozó kereskedelmi egységekben engedi meg. Az üzlethelyiségen kívüli, közterületen, piacokon folytatott kávé árusítás törvényellenes és szankcionálható.

A 43-44. §-okhoz

A Javaslat a kőolajtermékek termelésénél meghatározza a mennyiségi számbavétel egységes módszerét, vagyis a 15 oC hőfokra átszámított, kompenzált térfogat alkalmazását. Előírja továbbá a tárolásra szolgáló tartályok hitelesíttetésének kötelezettségét és az adózatlan kőolajtermékek tárolásának szabályait.

A raktárközi forgalom, illetve a termelő üzemből történő értékesítés során a tartályos kiszállítás csak hitelesített mérőeszközök és ólomzár alkalmazásával, a csővezetékes szállítás pedig a hitelesített áramlásmérő vagy ennek hiányában tartályszintmérés alkalmazásával lehetséges.

A 45-48. §-okhoz

A Javaslat szabályozza a kőolajtermékek, ezen belül kiemelten és részletesen a háztartási tüzelőolaj forgalmazásának feltételeit.

A kőolajtermékek kiskereskedelmi árusításának feltétele a kútoszlopon történő kiszolgálás, amely regisztrálja a kiadott mennyiségeket. Ez alól kivételt csak a háztartási tüzelőolajat is árusító tüzelőanyag telephelyek esetében enged meg, ahol viszont a nyugtaadási kötelezettséget írja elő.

A háztartási tüzelőolaj forgalmazásánál a termékre vonatkozó szabály, hogy csak 1: 100 higításban is kimutatható, piros szinezékkel megfestett háztartási tüzelőolaj hozható forgalomba.

A Javaslat ezen kívül meghatározza a háztartási tüzelőolaj továbbforgalmazására és felhasználására vonatkozó szabályokat.

A továbbforgalmazónak történő értékesítés esetében az eladónak vizsgálnia kell a jövedéki engedély meglétét, mivel csak jövedéki engedéllyel rendelkező továbbforgalmazó részére lehet háztartási tüzelőolajat eladni.

A háztartási tüzelőolaj felhasználását a Javaslat kizárólag a lakosság lakásainak fűtési céljaira korlátozza. Ez esetben is csak a jogosultságot igazoló engedély birtokában és háztartási tüzelőolaj utalvány ellenében engedi a megvásárlást. Az engedélyt és az utalványokat a felhasználás (a lakás) helye szerint illetékes vámhivatal adja ki. Az utalványok egy fűtési szezonra szólnak, és a fűtött helyiségekre számítva, légköbméterenként 12 l mennyiség vásárlására adnak lehetőséget. A tüzelőanyagnorma a sokévi átlagnál hidegebb tél esetén legfeljebb 30%-kal megemelhető.

A Javaslat megtiltja a háztartási tüzelőolaj minden egyéb célú felhasználását, különösen az ipari, mezőgazdasági termelési célú, és a gépjárművekben üzemanyagként való felhasználását. Az üzemanyagkiskereskedők kötelesek külön jövedéki nyilvántartásban, naprakészen vezetni beszerzéseiket, eladásaikat, illetve megállapítani készleteiket.

A Javaslat lehetővé teszi a gázolaj és a háztartási tüzelőolaj üzemanyagtöltő állomáson, vagy önálló háztartási tüzelőolaj eladóhelyen, illetve tüzelőanyagtelephelyen kívüli esetenkénti értékesítését, amennyiben a jövedéki alany kereskedő azt 3 munkanappal korábban a vámhivatalhoz bejelenti.

A 49-53. §-okhoz

A Javaslat a dohánygyártmányok, a palackozott szesz, szeszes italok importálására, illetve a palackozott szesz, szeszes iralok exportálására külön feltételeket határoz meg.

Az importált dohánygyártmány, palackozott szesz, szeszes ital csak az esetben vámkezelhető a belföldi forgalom számára, ha zárjeggyel van ellátva. Kivétel ez alól, ha utasforgalomban hoznak be ilyen termékeket, vagy a behozatal célja a vámszabad és tranzitterületre történő beszállítás vagy a zárt árusítású diplomatabolt megrendelésének teljesítése.

A Javaslat az import termékek zárjegyét a hazai előállítású dohánygyártmányok zárjegyére vonatkozó rendelkezésekkel azonos módon szabályozza.

A zárjeggyel az importőrnek azonban az átvételt követő 30 naponb elül kell elszámolnia, illetve, amennyiben az import ügylet nem bonyolódott le, az országos vámparancsnokság legfeljebb 60 nap halasztást adhat.

Zárjegy hiány esetén az import dohánygyártmányoknál - a hazaival azonosan - 40 Ft/db, a palackozott szesz, szeszes italoknál 300 Ft/db díjtétellel számított eszmei adótartalmat kell megfizetni.

A Javaslt a palackozott szesz, szeszes italok exportálását - beleértve a vámszabad és tranzitterületre való beszállítást, a zárt árusítású diplomataboltnak történő értékesítést -, ahhoz a feltételhez köti, hogy a palackot lezáró kupakon vagy a palack címkéjén az export célra utaló jelzés (”Export” felirat, „E” betűjel vagy idegen nyelvű feliratozás) legyen feltüntetve. Enélkül az export áru nem továbbítható. Ez másfelől azt jelenti, hogy belföldön az ilyen jelzéssel ellátott terméket nem lehet forgalomba hozni.

Harmadik rész

Az 54-56. §-okhoz

A Javaslat céljának teljesülését alapvetően az ellenőrzés érvényesülésének milyensége, hatékonysága határozza meg. A Javaslat szerint a jövedéki ellenőrzés egyaránt kiterjed a jövedéki alanyok tevékenységének vizsgálatára, illetve mindenki másnak a felderítésére, aki bármilyen jövedéki tevékenységet engedly nélkül végez vagy tiltott cselekményt követ el. Az ellenőrzés és felderítés elsősorban a vám- és pénzügyőrség kötelezettsége. A Javaslat azonban néhány jelentősebb cselekménynek - az üzlethelyiségen kívüli árusításnak, a háztartási tüzelőolaj tiltott célú értékesítésének és felhasználásának - az ellenőrzését a rendőrség, a fogyasztóvédelmi felügyelőségek és a Közterületfelügyelet kötelezettségévé is teszi.

Az 57-60. §-okhoz

Az ellenőrzést végzők és az ellenőrzöttek jogainak és kötelezettségeinek egyértelművé tétele érdekében a Javaslat részletesen is meghatározza az ellenőrzés szabályait, hatókörét, alapvető szempontjait.

Kiemelt jelentősége van az ellenőrzésnek a termelési folyamatban. Az államot megillető forgalmi adók nagyobb részének a biztonságos befolyása ugyanis meghatározóan a termelési folyamatnak, illetve annak végén az értékesítésnek és a felhasználásnak az ellenőrzésével, számbavételével érhető el. Ennek érdekében a Javaslat előírja a termelő berendezések, főleg a mérőműszerek, a hivatalos zárak állapotának, a termelésről vezetett nyilvántartásoknak a vizsgálatát. Elrendeli - rendszeres időszakonként - az előállított jövedéki termékek készletfelvételét és elszámolását.

A forgalmazás folyamatában elsősorban a jövedéki termékek származását, eredetét indokolt vizsgálni. Ebben a körben a Javaslat az üzleti könyvek, a bizonylatok, illetve a forgalmazott termékek összevetésére, ellenőrzésére helyezi a hangsúlyt. Az üzemanyagok és a tüzelőanyagok tekintetében a Javaslat biztosítja a kiszolgáló készülékek mérőműszereinek vizsgálatát, a közúti forgalom, a feltételezhetően tiltott felhasználási helyek ellenőrzését.

Negyedik rész

A 61-65. §-okhoz

A Javaslat nem egy új adójogcím bevezetését, hanem a jelenleg pénzügyminiszteri rendelet alapján befolyó bérfőzési szeszadónak - a jogalkotásról szóló törvény rendelkezéseivel összhangban álló - törvényi szintű szabályozását jelenti. A Javaslat szerint az adó alanya a pálinkát és a borpárlatot bérfőzető természetes személy. Az adó mértéke a mindenkor hatályos fogyasztási adótörvényben a gyümölcspálinkára előírt adótétel 40%-ával egyezik meg. Az adót a szeszfőzde szedi be a bérfőzetőtől és utalja át a vám- és pénzügyőrség által vezetett bérfőzési szeszadó számlára.

Ötödik rész

A 66-72. §-okhoz

A jövedéki szabályozás és ellenőrzés eredményessége nagymértékben összefügg a jövedéki tevékenységgel visszaélőkkel szemben alkalmazott jogkövetkezmények szigorával, visszatartó erejével. A Javaslat szerint a vámhivatal jövedéki bírságot vet ki, illetve szabálysértési vagy büntető eljárást kezdeményez azok ellen, akik valamilyen jogsértést követnek el. E jogsértéseket a Javaslat egyértelműen és konkrétan meghatározza. Jövedéki ellenőrzés alól elvontnak minősül a termék különösen, ha engedély nélkül gyártották, hozták forgalomba, származását, eredetét nem tudják igazolni, üzlethelyiségen kívül vagy nem a megengedett üzletkörben értékesítik.

előírja a Javaslat, hogy a megtalált elvont jövedéki terméket le kell foglalni. Ismételt tettenérés esetén lefoglalásra kerül a gépjármű, a tüzelő berendezés, ha azt háztartási tüzelőolajjal üzemeltetik.

A Javaslat az ellenőrzés alól elvont termékek esetén a kiszabható bírság mértékét a kiskereskedelmi árra vetítve - a termékcsoportok adótartalmától függően 60% és 160% között, illetve legalább 20 ezer forintban határozza meg. A háztartási tózelőolaj tiltott értékesítését és felhasználását a gázolajár 150%-ával, de legalább 50 ezer forinttal bünteti. A bírság - az adózás, ellenőrzés alól elvont - termék forgalmi adóinak, az állami adóhatóság által alkalmazott bírságnak és a késedelmi pótléknak megfelelő nagyságrendű összeget képvisel.

Biztosítja a Javaslat, hogy egyazon cselekmény elkövetése miatt a jogsértőt ne büntesse meg a vámhivatal mellett az állami adóhatóság is vagy fordítva.

A vámhivatal a jövedéki bírságot határozattal állapítja meg. A bírságot késedelmi pótlék mentesen 15 napon belül kell a vám- és pénzügyőrség jövedéki bírság bevételi számlájára befizetni. A késedelmi pótlék naponta a jegybanki alapkamat kétszeresének 365-öd része.

A 73-77. §-okhoz

A Javaslat alapján, ha a zárjegy-hiány díjösszeget, a bérfőzési szeszadót vagy a jövedéki bírságot nem fizetik meg, végrehajtási eljárás indítható. Végrehajtás ingó és ingatlan vagyon után elrendelhető. Az ingó vagyontárgyak esetén a végrehajtást a vámhivatal folytatja le. Az ingatlan végrehajtását az országos parancsnokság parancsnoka rendelheti el, ha a tartozás összege a 100 ezer forintot meghaladja, vagy ha a tartozás és az ingatlan értéke egymással arányban áll.

-----STARTING---POINT---VEGE---

Hatodik rész

A 78. §-hoz

A Javaslat szerint a törvény - a zárjegyek alkalmazására vonatkozó rendelkezések és a 80 §-ban foglaltak kivételével - 1993. május hónap 1. napján lép hatályba. A zárjegyek kötelező alkalmazása - a felkészülés időigénye miatt - 1994. március hónap 1. napján lép életbe.

A 79. §-hoz

A Javaslat felhatalmazása alapján néhány technikai, technológiai szabályozást érintő kérdésben a részletes előírásokat a pénzügyminiszter, illetve az ipari és kereskedelmi miniszter rendeletben határozza meg.

A 80. §-hoz

A törvény hatályba lépését követően - a Javaslat szerint - a jövedéki tevékenységet végzőknek 2 hónapon belül jövedéki engedély kérelmet kell benyújtani az engedélyező hatósághoz. Az engedélyező hatóság a kérelem benyújtásától számított 6 hónapon belül köteles az engedélykérelmet elbírálni és az engedélyt kiadni.

Azok a vállalkozók, amelyek már a törvény hatályba lépése előtt jövedéki tevékenységet folytattak, e tevékenységüket engedély nélkül legfeljebb a törvény hatályba lépése után 8 hónapig végezhetik. Ugyanakkor már a törvény hatályba lépésének napjától érvényes a jövedéki termékek üzlethelyiségen kívüli árusításának tilalma.

A 81. §-hoz

A jövedéki szabályozás néhány módosítást a fogyasztási adóról és a fogyasztói árkiegészítésről szóló törvényben is indokolttá tesz. A Javaslat szerint a változások egyrészt adótechnikai változtatást (szabályozás összehangolást) jelentenek, másrészt néhány esetben aversenegyenlőtlegség megszüntetését irányozzák elő.

A 82. §-hoz

Szükséges az államigazgatási eljárás általános szabályairól szóló törvény módosítása is, annak érdekében, hogy a Javaslat néhány esetben az általános eljárási szabályoktól eltérően rendelkezhessen (pl. a jövedéki bírságot megállapító jogerős határozat a Javaslat értelmében végrehajtható, függetlenül a bírósági felülvizsgálatot kérő keresetlevél benyújtásától).