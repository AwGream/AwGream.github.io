1990. évi XXXVII. törvény indokolása

a földről szóló 1987. évi I. törvény módosításáról, illetve kiegészítéséről

-----STARTING---POINT---ALTALANOS---

Alapvető társadalmi érdek fűződik ahhoz, hogy az állami tulajdonban lévő ingatlanok kezelői az ingatlanok felett a leendő önkormányzatok érdekeivel összhangban rendelkezzenek. Ennek érdekében az átmeneti időre - az önkormányzati törvény hatályba lépéséig - indokolt fokozott védelemben részesíteni ezt a vagyoni kört.

A kezelők a tulajdon feletti rendelkezési jogot - minden olyan esetben, amely nem esik a Vagyonügynökség hatáskörébe - a megyénként (fővárosban) létrehozandó vagyonellenőrző bizottság jóváhagyásával gyakorolhatják. A bizottság vezetője a megyei (fővárosi) tanács vb-titkára, aki felett a belügyminiszter munkáltatói jogot gyakorol. Tagjait a bizottság vezetője a belügyminiszter jóváhagyásával nevezi ki helyi szakemberek és társadalmi szervezetek tagjai közül. A bizottság döntése ellen az államigazgatási eljárásról szóló törvényben szabályozott módon jogorvoslati kérelemnek van helye a belügyminiszterhez.

Indokolt a megyei (fővárosi) tanácsnál szervezett bizottságra bízni a döntést, mivel az önkormányzati törvénytervezet szerint is az önkormányzatok mellett a jövőben vagyonátadó bizottságokat kell létrehozni, amelyek az állam tulajdonából az önkormányzatok tulajdonába kerülő vagyon sorsát fogják rendezni. A vagyonellenőrző bizottság működése a majdani vagyonátadó bizottság működését előlegezi meg.

A Munkásőrség megszűnésével annak vagyonának hasznosítását a Minisztertanács a pénzügyminiszter útján a zárolt állami vagyont kezelő és hasznosító intézmény hatáskörébe utalta. Az intézmény az ingatlanok hasznosítása érdekében a számára a külön jogszabályban megállapított eljárásokat megindította, illetve nemzetközi tendereket írt ki. Így a folyamatban lévő tárgyalásokat a vagyont kezelő bizottság közbeiktatása indokolatlanul zavarná, ezen túlmenően a költségvetés érdekeit is sértené.

Indokolatlan lenne tovább a korlátozást kiterjeszteni az állami bérlakások bérlői részére történő eladására, valamint lakásépítés céljára szolgáló telkek magánszemélyek részére történő elidegenítésére. Ezekre is kiterjedő korlátozás súlyos érdeksérelmekkel járna a lakosságra, amelynek érdekeit ez a törvény védeni kívánja.

A törvény rendelkezéseinek hatályon kívül helyezéséről tanácsi szervek kezelésében lévő ingatlanok esetében az önkormányzatokról szóló törvényben, egyéb ingatlanok esetében az új földtörvényben kell majd rendelkezni.

-----STARTING---POINT---RESZLETES---
-----STARTING---POINT---VEGE---