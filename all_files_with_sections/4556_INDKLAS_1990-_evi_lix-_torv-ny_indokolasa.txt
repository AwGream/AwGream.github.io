1990. évi LIX. törvény indokolása

a kínzás és más kegyetlen, embertelen vagy megalázó büntetések vagy bánásmódok elleni nemzetközi egyezmény kihirdetéséről szóló 1988. évi 3. törvényerejű rendelet módosításáról szóló törvényjavaslathoz

-----STARTING---POINT---ALTALANOS---

Általános indokolás

A Magyar Népköztársaság 1987. április 15-én letétbe helyezte a kínzás és más kegyetlen, embertelen vagy megalázó büntetések vagy bánásmódok elleni nemzetközi egyezményt megerősítő okiratát az ENSZ főtitkáránál.

A letétbe helyezés alkalmával a Magyar Népköztársaság fenntartási nyilatkozatot tett az Egyezmény 20. Cikkére vonatkozóan, vagyis nem fogadta el az Egyezmény által létrehozott Kínzás Elleni Bizottság illetékességét, valamely részes állam ellen benyújtott olyan panasz esetén, mely szerint abban az államban sorozatosan kínzást alkalmaznak.

Nem ismerte el a Magyar Népköztársaság nyilatkozattal a Bizottság illetékességét valamely részes államnak egy másik részes állam, illetve az állampolgároknak valamely részes állam ellen az Egyezmény rendelkezéseinek megsértése miatt tett panasza esetére sem.

A Magyar Népköztársaság az Egyezmény megerősítésekor nem fogadta el az Egyezmény 30. Cikkének azt a rendelkezését, amely előírja, hogy az értelmezés, illetve a végrehajtás során keletkezett vitákat, a vitában érdekelt bármelyik fél egyoldalú kérésére választott bíróság, illetve a Nemzetközi Bíróság elé kell terjeszteni.

Emberi jogi politikánk markánsabbá válása indokolttá teszi, hogy az ENSZ ellenőrző mechanizmusának minden formáját fogadjuk el. Ezzel összhangban a Minisztertanács döntése alapján, a Magyar Népköztársaság a Külügyminisztérium útján visszavonta az Egyezmény 20. Cikkével és 30. Cikkének 1. bekezdésével kapcsolatban tett fenntartását, továbbá nyilatkozattal elismerte a Kínzás Elleni Bizottság illetékességét az Egyezmény 21. és 22. Cikkében felsorolt esetekben. Az erre vonatkozó okiratoknak az ENSZ főtitkáránál való letétbe helyezése 1989. szeptember 13-án megtörtént.

Mindez szükségessé teszi a kínzás és más kegyetlen, embertelen vagy megalázó büntetések vagy bánásmódok elleni nemzetközi egyezmény kihirdetéséről szóló 1988. évi 3. törvényerejű rendelet módosítását.

-----STARTING---POINT---RESZLETES---

Részletes indokolás

Az 1. §-hoz

A Javaslat az Egyezmény 20. Cikkére és 30. Cikkének 1. bekezdésére vonatkozó fenntartások visszavonására tekintettel hatályon kívül helyezi az 1988. évi 3. törvényerejű rendelet 3. §-át, amely az említett fenntartásokat tartalmazza.

A 2. §-hoz

1. A Kínzás Elleni Bizottság illetékességének elismerése és az Egyezmény 20. Cikkére és 30. Cikkének 1. bekezdésére vonatkozó fenntartások visszavonása az erről szóló okiratoknak az ENSZ főtitkáránál való letétbe helyezése 1989. szeptember 13. napján megtörtént. A Javaslat ehhez igazodóan rendelkezéseinek alkalmazását ezen időponttól kezdődően állapítja meg. [(1) bekezdés]

2. Az Egyezmény maradéktalan érvényesülése érdekében szükség van a Kínzás Elleni Bizottsággal, illetőleg annak tagjával kapcsolatot tartó szervre. A Javaslat ennek a kijelölésére a Kormányt hatalmazza fel. [(2) bekezdés]