1991. évi LXIX. törvény indokolása

a pénzintézetekről és a pénzintézeti tevékenységről

-----STARTING---POINT---ALTALANOS--- 

A modern piacgazdaság kiépítése és a nemzetgazdaság egészének működése szempontjából alapvető jelentősége van a pénz- és tőkepiac intézményei között központi szerepet betöltő pénzintézetek, valamint az ugyancsak e piaci területen működő, más tevékenységük mellett pénzintézeti tevékenységeket is végző egyéb jogi személyek biztonságos, a gazdaság, valamint a lakosság igényeinek megfelelő tevékenységének. Ahhoz, hogy a társadalmi megtakarítások, illetve a gazdaságban képződő tőkék minél nagyobb része a piac intézményrendszerein keresztül visszaáramoljon a gazdaságba, szükség van arra, hogy a betétesek, a befektetők pénzintézetek iránti bizalmának növelésén keresztül is ösztönözzük a megtakarításokat, és azt, hogy ezeknek a megtakarításoknak a jelentős részét a pénzintézeteknél helyezzék el. A fejlett piacgazdaságok tapasztalatai bizonyítják, hogy a gazdaság egyes szereplői számára csak akkor lehet egyenlő versenyesélyeket biztosítani, ha a piaci működés, viselkedés lényeges szabályait, kereteit kijelölő normák magas szintű, egyértelmű jogszabályokban nyernek megfogalmazást. Ez igaz természetesen a pénzintézetek működésére, illetve a pénzintézeti tevékenységre vonatkozó jogszabályokra is, melyekkel szemben az a lényeges elvárás is megfogalmazódik, hogy az egész nemzetgazdaság biztonságos működése érdekében tegyék lehetővé a problémák korai felismerését és biztosítsák e problémák megoldása érdekében történő hatékony beavatkozást a pénz- és tőkepiac területén. A gazdaság számára szükséges pénzintézeti tevékenységek bővítése érdekében is szükség van arra, hogy növeljük a pénzintézeti rendszer működőképességét, megbízhatóságát, valamint a pénzintézeteknél elhelyezett betétek biztonságát. E célok megvalósítása lehetőséget nyújt arra, hogy biztosítható legyen a gazdaság működtetéséhez, fejlesztéséhez szükséges tőke, valamint elősegíti a pénzfolyamatok zavartalanságát is.

A kétszintű bankrendszer 1987-en történt létrehozatala óta a jogi szabályozásban is jelentős lépést tettünk előre a nemzetközi gyakorlatban kialakult korszerű bankszabályozás kiépítése irányába. A jelenleg hatályos szabályozás rögzítette az alapelveit a pénzintézeti tevékenység körültekintő, a vállalkozás szabadságát, a piaci szereplő versenyképességét, a piaci fegyelmet fenntartó, a hatékony pénzintézeti szolgáltatások bővülését, rugalmasságát elősegítő szabályozásnak. Rögzítette ugyanakkor a pénzintézeti tevékenységvégzés versenysemleges alapfeltételeit, valamint igyekezett elősegíteni a pénzintézetek ésszerű kockázatvállalását. Mindezeken túl a hatályos szabályozás létrehozta és megteremtette az alapjait a pénzintézeti rendszer biztonságos működését szolgáló állami bankfelügyeleti rendszernek. Ugyanakkor a szabályozás, a hazai bankrendszer akkori fejlettségi szintjéhez igazodóan, nem tartalmazta a biztonságos pénzintézeti tevékenységvégzés részletes szabályait. Hiányoznak belőle a pénzintézetek fizetőképességét megerősítő, a megfelelő tartalékképzésre vonatkozó szabályok, valamint kiegészítésre és továbbfejlesztésre szorulnak a pénzintézeti tevékenységvégzés engedélyezésének feltételeire és az Állami Bankfelügyeletre (a továbbiakban: Bankfelügyelet) vonatkozó rendelkezések is.

2.

Az egyes nemzetgazdaságok, gazdasági régiók működtetéséhez szükséges tőke iránti igény a tőkeáramlás nemzetközivé válásához vezetett, és azt eredményezte, hogy ma már a pénzintézeti szolgáltatások nem állnak meg az egyes országhatároknál, hanem átnyúlnak azokon. A nemzetközi tőkeáramlás, valamint az országhatárokon túl átnyúló pénzintézeti szolgáltatások megkönnyítése érdekében mind az Európai Közösségen belül, mind a különböző nemzetközi szervezetekben egyre erősebb a törekvés a különböző országok pénzintézetekre vonatkozó szabályozásának egységesítésére, illetve összehangolására. E munkában legmesszebb az Európai Közösség jutott, ahol a már kialakított, illetve az előkészítés alatt álló egységes pénzintézeti szabályozás megteremti a lehetőségét annak, hogy az egyetlen európai piacon belül megvalósulhasson a pénzintézeti szektor integrációja, valamint a nemzeti bankjogok harmonizálása. Az Európai Közösségnek a pénzintézetek piacralépésének engedélyezésére, valamint a biztonságos pénzintézeti tevékenységvégzésre, illetve a pénzintézetek megfelelő fizetőképességére vonatkozó szabályai természetesen a hazainál lényegesen fejlettebb piaci viszonyokra modelleződtek. Egyértelműen jelzik azonban azt az irányt, amelyet a pénzintézeteinknek, valamint a rájuk vonatkozó hazai jogi szabályozásnak követnie kell.

3.

Az előzőeknek megfelelően a Javaslat védelmet kíván nyújtani a pénzintézeteknél betéteket és egyéb megtakarításokat elhelyező betétesek és egyéb befektetők számára, valamint védeni kívánja a pénz- és tőkepiacon résztvevő versenytársakat, a pénz- és tőkepiac intézményeinek szolgáltatásait igénybe vevő fogyasztókat, valamint a pénzintézetek fizetőképességének, tevékenységük biztonságának növelésén keresztül az egész nemzetgazdaságot is. A pénzintézeti tevékenységvégzés alapfeltételeinek azonos versenyesélyt biztosító, - a pénzintézet tulajdonosainak személyétől független - meghatározásával a Javaslat igyekszik elősegíteni azt, hogy a pénz- és tőkepiacra olyan szereplők léphessenek csak be, amelyektől reálisan elvárható, hogy viszonylag hosszú távon sikeresen, stabilan fognak tevékenykedni. Ugyancsak ezt, a nemzetgazdaság szempontjából nélkülözhetetlen hosszú távú stabilitást és eredményességet igyekeznek elősegíteni a Javaslat azon rendelkezései, amelyek a pénzintézetek tevékenységét - versenysemleges módon, a piaci fegyelmet fenntartva - bizonyos mértékig korlátozzák annak érdekében, hogy a pénzintézetek működésük során csak ésszerű kockázatokat vállaljanak, illetve hogy fizetőképességük érdekében mindig rendelkezzenek az ezt biztosító tartalékokkal.

A Javaslat törekszik arra, hogy megfelelő, rugalmas kereteket adjon a pénzintézeti tevékenységvégzés számára, és ezzel lehetővé tegye a hatékony pénzintézeti szolgáltatások bővülését, valamint az innovációt a pénzintézeti szolgáltatások területén is. A minden piaci szereplőre egyaránt vonatkozó keretszabályokat ugyanakkor igyekszik a Javaslat olyan normatívan meghatározni, ahogyan csak azt az állandóan változó, rugalmas alkalmazkodást kívánó piac lehetővé teszi.

A Javaslat a hazai pénz- és tőkepiac, valamint e piaci terület intézményeinek fejlettségét is figyelembe véve, a felkészülést és az alkalmazkodást lehetővé tevő átmeneti idővel figyelembe veszi a Bázeli Bankfelügyeleti Bizottság ajánlásait, illetve átveszi az Európai Közösség bankbiztonsági szabályait, vagy legalábbis igyekszik közelíteni azokhoz.

4.

A pénzintézetek, illetve a pénzintézeti rendszer biztonságos működésére, fizetőképességének erősítésére vonatkozó jogszabályok érvényre juttatása a több mint hat évtizedre visszatekintő nemzetközi gyakorlat alapján állami feladat. A kétszintű bankrendszer létrehozatala során az Állami Bankfelügyelet létesítésével, feladat- és hatáskörének, valamint az általa alkalmazható eszközrendszer jogi szabályozásával hazai jogunk is állami feladatként ismerte el a bankfelügyeletet. Az elmúlt több mint három év tapasztalatai azonban megerősítették, hogy szükség van a Bankfelügyelet feladat- és hatáskörének részletesebb szabályozására, az eszközrendszer bővítésére, valamint a Bankfelügyelet függetlenségének növelésére. Ezt teszi szükségessé az Országgyűlés által a tisztességtelen piaci magatartás tilalmáról alkotott törvény is, amely a pénzintézeti tevékenység, valamint részben a pénz- és tőkepiac versenyfelügyeletét a Bankfelügyeletre bízta. Ezen túlmenően a Javaslat újítása, hogy a Bankfelügyelet, mint országos hatáskörű államigazgatási szervezet mellett a gazdaságra széles körben kiható bankfelügyeleti normák, illetve intézkedések megalapozottságának elősegítése érdekében egy - a különböző érdekek és szakmai szempontok megjelenítésére és érvényesítésére képes - szakmai testületet hoz létre (Bankfelügyeleti Bizottság).

A Javaslat tehát megteremti a pénzintézetek létrehozatalának és működésének, valamint a pénzintézeti tevékenységvégzésnek a versenysemleges, ésszerű, a betétesek és az egész nemzetgazdaság biztonságát szem előtt tartó jogi kereteit. Természetesen nem képes a gazdaság tőkeigényének kielégítésével kapcsolatos valamennyi problémát megoldani és csak csökkenteni tudja azokat a nehézségeket, amelyekkel a hazai pénzintézetnek meg kell küzdeniük ahhoz, hogy kialakíthassák üzleti stratégiájukat, képesek legyenek csökkenteni költségeiket, megerősíteni tőkeellátottságukat, és javítani tudják műszaki felszereltségüket, valamint munkatársaik szakmai felkészültségét, illetve képzését. E problémák megoldása pedig feltétlenül szükséges ahhoz, hogy hazai pénzintézeteink bővíthessék tevékenységüket, új ügyfeleket és új piaci területeket szerezhessenek valamint hogy sikerrel vehessék fel a küzdelmet a külföldi pénzintézetekkel a nemzetközi pénz- és tőkepiacon is.

-----STARTING---POINT---RESZLETES---

I. Fejezet

Alapvető rendelkezések

Az 1. §-hoz

A Javaslat szerint a törvény hatálya a jogi személyeknek, illetve az egyéni vállalkozásoknak a Magyar Köztársaság területén végzett pénzintézeti vagy bankképviseleti tevékenységére terjed ki. A Javaslat rendelkezései tehát mind a belföldi, mind a külföldi jogi személyeknek, illetve egyéni vállalkozásoknak a Magyar Köztársaság területén végzett pénzintézeti vagy bankképviseleti tevékenységére kötelezőek.

A Javaslat a törvény hatályát a belföldi pénzintézet vagy a pénzintézeti tevékenységet végző egyéb jogi személy külföldön végzett pénzintézeti, illetve bankképviseleti tevékenységére csak abban az esetben terjeszti ki, ha nemzetközi szerződés vagy a tevékenység helye szerinti ország jogszabályai ettől eltérően nem rendelkeznek. Ez megteremti a lehetőségét annak, hogy a magyar pénzintézetek, illetve a pénzintézeti tevékenységet végző egyéb jogi személyek is kiterjeszthessék a tevékenységüket az országhatáron túlra, ugyanakkor ez a tevékenység-kiterjesztés a nemzetközi normákkal összhangban valósulhasson meg.

A 2. §-hoz

A törvény hatálya a nemzetközi szerződésekkel összhangban nem terjed ki a törvény mellékletében meghatározott nemzetközi pénzügyi intézmények Magyarországon folytatott tevékenységére, valamint ugyancsak nem terjed ki a külön törvényben szabályozott Magyar Nemzeti Bankra és a külön törvényben szabályozott postai pénzforgalmi közvetítői tevékenységre.

Fogalmak

A 3. §-hoz

A Javaslat - az önkéntes jogkövetés és az egyértelmű jogalkalmazás elősegítése érdekében - meghatározza a törvény rendelkezéseiben szereplő fogalmakat.

Pénzintézeti tevékenység

A 4. §-hoz

A Javaslat a pénzintézeti tevékenységek meghatározásánál az Európai Közösség második bankdirektívájának mellékletében szereplő tevékenységeket vette alapul. Ezektől csak annyiban tér el, amennyiben a hazai szabályozás az értékpapír forgalmazási tevékenységek elkülönített szervezetben történő folytatását követeli meg a nyilvánosan forgalomba hozott és forgalmazott értékpapírok esetében. Az előzőeknek megfelelően a Javaslat a hazai hatályos szabályozástól eltérően nem minősíti pénzintézeti tevékenységnek a biztosítási tevékenységet sem. A pénzintézeti tevékenységek túlnyomó hányadát csak a törvény rendelkezéseinek megfelelő feltételekkel rendelkező, és ennek alapján a Bankfelügyelettől a pénzintézeti tevékenység végzésére engedélyt kapó jogi személyek végezhetik. A megfelelő védelem érdekében tehát a felsorolásnak le kell fednie a pénzintézeti tevékenységek teljes körét, ugyanakkor pedig lehetőséget kell adni arra, hogy az innováció során kialakuló új pénzintézeti tevékenységek a törvényi szabályozással védett körbe bekerülhessenek. Ezt biztosítja a Javaslat akkor, amikor új pénzintézeti tevékenységek megjelenítése esetére felhatalmazást ad a Kormánynak egyes tevékenységek pénzintézeti tevékenységgé történő minősítésére.

A pénzintézeti rendszer

Az 5. §-hoz

A pénzintézeti rendszer intézményeinek meghatározása során a Javaslat tekintettel volt mind a hazai pénzintézeti rendszer kialakulásának eddigi eredményeire, mind a nemzetközi fejlődés irányára. Figyelembe véve, hogy a nemzetközi pénzintézeti fejlődés mindinkább az „univerzális”, vagyis az általános felhatalmazású és a lehetséges pénzintézeti tevékenységek minél szélesebb körét végző pénzintézetek kialakulásának irányába mutat, és ebbe az irányba vezet az Európai Közösség pénzintézeti rendszerének és e területre irányuló szabályozásának a fejlődése is, a Javaslat igyekezett tartózkodni a pénzintézetek részletes, a működést nehezítő, merevvé tevő, bonyolult tipizálásától. A Javaslat az egyes pénzintézetekre vonatkozó szabályozás, alapvetően a Magyarországon eddig kialakult pénzintézeti típusokat veszi figyelembe úgy, hogy az egyes típusok között nem teszi merevvé az elválasztóvonalakat, sőt, lehetőséget ad az egyes pénzintézeti típusok közötti „átjárásra”, a fokozatos fejlődésre is.

A Javaslat a pénzintézetek közül azokat nevezi kereskedelmi bankoknak, amelyek felhatalmazása a pénzintézeti tevékenységek teljes körének végzésére szól, és ugyanakkor - az ügyfélkör korlátozása nélkül - a pénzintézeti tevékenységek döntő körét valóban végzik is, illetve e tevékenységek végzésére képesek.

A szakosított pénzintézetet a Javaslat szerint - a korábbi gyakorlattól és szabályozástól eltérően - az különbözteti meg a kereskedelmi banktól, hogy a Bankfelügyelettől kapott engedély alapján csak egyes pénzintézeti tevékenységeket, illetve a pénzintézeti tevékenységek meghatározott körét végezheti és felhatalmazása, valamint az általa végzett pénzintézeti típus lehetőséget biztosít a legkülönfélébb pénzintézeti tevékenységek, illetve tevékenységi csoportok végzésére (pl. jelzálog hitelezési, faktoring, stb. tevékenységekre).

A befektetési bank megjelenését a magyar pénzintézeti rendszerben az indokolja, hogy szükség van egy olyan pénzintézeti típusra, amely fő profilként végezhet olyan tevékenységet, amelyre a pénzintézetek biztonságos működésére általában, a tartós befektetéseket korlátozó előírások nem érvényesülnek. Figyelemmel arra, hogy - különösen a gazdasági szféra innovációját elősegítő - befektetések kockázati elemeket is tartalmaznak, a befektetési bankok forrásszerzési lehetőségei a betételhelyezők biztonságának megóvása érdekében a pénzintézeti rendszer többi tagjánál jóval korlátozottabbak. E tevékenysége vonatkozásában értelemszerűen csak egy éven túli lejáratú forrásokat gyűjthet.

A Javaslatnak a takarékpénztárra vonatkozó meghatározása részben a hazai takarékszövetkezetek eddigi német-osztrák típusú fejlődését veszi alapul, de lehetőséget ad ugyanakkor a döntően a lakossági bankszolgáltatást végző takarékpénztár hitelszövetkezeti vagy részvénytársasági formában történő létrehozatalára, az úgynevezett „házi bankok” kialakulására is.

Új - a nemzetközi bankszabályozásnak megfelelő- elem a Javaslatban a pénzintézeti csoport meghatározása. E meghatározás jelentőségét a pénzintézeti csoport egészére, valamint a pénzintézeti csoportot irányító pénzintézetre vonatkozó szabályok adják, amelyek igen fontosak a magyar pénzintézeti rendszerben is, ahol meghatározott pénz- és tőkepiaci tevékenységeket, például a nyilvános értékpapírok forgalomba hozatalát és forgalmazását, valamint a befektetési alapkezelő, illetve a biztosítási tevékenységet a pénzintézetek csak szervezetileg elkülönült, önálló cégeken keresztül végezhetik. A pénzintézeti csoportra vonatkozó szabályozás az összefüggő, egymásra hatást gyakorló tevékenységet végző pénzintézetek kölcsönös kockázatát és az ezért viselt felelősséget jeleníti meg, illetve rendezi.

Egyes, a törvényben külön meghatározott pénzintézeti tevékenységeket nem csak a pénzintézetek, hanem más, nem pénzintézetként működő egyéb jogi személyek, illetve kivételesen egyéni vállalkozások is végezhetnek. Ilyen lehet például egy szálloda, amely pénzváltási tevékenységet is végez, egy értékpapír bizományosi tevékenységet végző cég, amely értékpapír letétkezelési tevékenységet is végez, vagy pedig egy autókereskedés, amely az autó eladása érdekében pénzügyi lízingszerződést köt az autóvásárló ügyféllel.

Az elnevezés védelme

A 6. §-hoz

A Javaslat rendelkezik a pénzintézet, valamint a különböző pénzintézettípusok elnevezésének védelméről. Az elnevezés védelmének célja az ügyfelek, illetve a potenciális ügyfelek megtévesztésének kizárása, valamint annak biztosítása, hogy az elnevezés önmagában is világosan informálja az ügyfelet a pénzintézet tevékenységének jellegéről. Nem tartja fenn az elnevezés védelmét a Javaslat azokban az esetekben, amikor az elnevezés használata például egy „adatbank” esetében kizárja azt a látszatot, hogy az adott vállalkozás pénzintézeti tevékenységet folytat.

II. Fejezet

A pénzintézeti tevékenység folytatásának feltételei

Szervezet

A 7. §-hoz

A Javaslat a pénzintézet alapítására meghatározott szervezeti formában ír elő., Ennek megfelelően kereskedelmi bank, szakosított pénzintézet és befektetési bank csak részvénytársaságként, takarékpénztár pedig részvénytársaságként, takarékszövetkezetként vagy hitelszövetkezetként alapítható. A Javaslat ezen túlmenően nem rendelkezik a pénzintézet alapítására vonatkozó szabályokról, hiszen azokat részvénytársaság esetében a társasági jog, a szövetkezetek esetében pedig a szövetkezeti jog rendezi. A Javaslat azonban a pénzintézeti tevékenységek, illetve a pénzintézeti működés sajátosságaira tekintettel egyes alaptőke, tulajdoni, irányítási, stb. kérdésekben a társasági jog általános szabályaitól eltérően rendelkezik.

Tekintettel a pénzintézetek és az egyéb gazdasági tevékenységet végző vállalkozások nem kívánatos kereszttulajdonlásának és az úgynevezett belső „kapcsolódó” hitelnyújtás megakadályozására vonatkozó szabályokra, valamint az esetlegesen a biztonságos pénzintézeti tevékenységvégzés ellen ható tulajdonosi befolyásolás ellenőrzésére és korlátozására vonatkozó szabályokra, a Javaslat a pénzintézet irányítására jelentős befolyást gyakorló tulajdonosok megismerhetősége érdekében előírja, hogy a részvénytársasági formában működő pénzintézet alaptőkéjére kibocsátott részvények kizárólag névre szólóak lehetnek. Ez az előírás nem vonatkozik a szavazati jogot nem biztosító elsőbbségi részvényekre, amelyeknek az alaptőkéhez viszonyított arányát azonban a Javaslat korlátozza. A részvénytársasági formában működő pénzintézetre ugyanis nem csak a szavazati jog érvényesítésével, hanem a vagyoni jog gyakorlásával is lehet befolyást gyakorolni.

A 8. §-hoz

A Javaslat a pénzintézeti tevékenységek folytatását - a pénzváltási tevékenység kivételével - csak jogi személyek részére teszi lehetővé. Sőt, a jogi személyek is csak akkor folytathatnak pénzintézeti tevékenységet, ha megfelelnek a törvény rendelkezéseinek. A törvény rendelkezései a pénzintézeti tevékenységek végzését normatív feltételekhez és a pénzintézeti tevékenységek túlnyomó többségénél a Bankfelügyelet engedélyezéshez kötik.

A Javaslat a betétgyűjtést, a bankletét elfogadását, bizonyos értékpapírok (pl. a letéti jegy) kibocsátását, a hiel- és kölcsönnyújtást, a pénzforgalmi szolgáltatások nyújtását, a befektetési alap letétkezelést, hitelügyletek közvetítését, valamint a bankgarancia, illetve bankkezesség vállalását csak pénzintézet részére teszi lehetővé. Kizárólag pénzintézet részére engedélyezett a saját számlára történő kereskedés a pénzpiaci eszközökkel, a devizákkal, valamint a valutákkal, a határidős, illetve opciós pénzügyi ügyletekkel, a nem nyilvánosan forgalomba hozott és forgalmazott átruházható értékpapírokkal, valamint a kamat, illetve árfolyamkockázati csereügyletekkel.

A pénzintézeti tevékenységeknek azt a körét, amelyek végzése alacsonyabb kockázatú, illetve tőkeigényű mind a pénzintézetek, mind a pénzintézeti tevékenységet végző egyéb jogi személyek is végezhetik. Ilyen tevékenységek például a követelések megvásárlása, a meghatározott körben felhasználható készpénzt helyettesítő fizetési eszközök kibocsátása, a vállalkozások tőkeellátásával, összevonásával, szervezeti átalakításával, illetve fejlesztésével kapcsolatos szolgáltatások nyújtása, vagy például a pénzváltási tevékenység. A Javaslat e tevékenységek végzését két kivétellel csupán a törvényben meghatározott minimális - öt millió forintos, illetve pénzváltási tevékenységnél ötszázezer forintos - alaptőke meglétéhez, valamint e tevékenységek végzésére irányuló szándéknak a Bankfelügyelethez történő bejelentéséhez köti. Ezeknél a tevékenységeknél tehát nincs szükség a Bankfelügyelet engedélyére.

Kivételt képez az értékpapír kezelési és az értékpapír letétkezelési tevékenység, amelyhez az Állami Értékpapír-felügyelet; illetve a pénzváltási tevékenység, amelyhez a Magyar Nemzeti Banknak a Bankfelügyelettel egyetértésben adott engedélyére van szükség.

Engedélyezés

A 9. §-hoz

A Javaslat a betétesek és az egész pénz- és tőkepiac biztonsága, valamint a verseny ésszerű normatív szabályozása érdekében - a pénzintézeti tevékenységek előzőekben meghatározott körének kivételével - engedélyhez köti a piacra lépést a pénzintézet esetében, valamint engedélyhez köti a pénzintézet által végzett pénzintézeti tevékenységek körének módosítását is. Ugyancsak bankfelügyeleti engedély szükséges a pénzintézet tevékenységének országhatáron túlra történő kiterjesztéséhez, valamint a pénzintézet által külföldön egyéb vállalkozásba történő betársuláshoz, illetve ilyen vállalkozás létesítéséhez, valamint a pénzintézetek szervezeti átalakulásához, összeolvadásához, szétválásához is.

A Bankfelügyelet a pénzintézeti tevékenység végzésére vonatkozó engedélykérelem elbírálása alapján, a törvényben meghatározott feltételek teljesítését figyelembe véve, az engedélyt vagy a kérelemben meghatározott tevékenységek teljes körére, vagy ha ezt a feltételek teljesítése nem teszi lehetővé, akkor a pénzintézeti tevékenységeknek egy szűkebb körére adja meg.

Ha az engedélykérő a törvényi feltételeket csak részben képes teljesíteni, illetve az engedélykérelem dokumentációinak vizsgálata alapján megalapozottan vélelmezhető, hogy a pénzintézet nem képes teljes egészében megfelelni a törvény előírásainak, a Felügyeletnek lehetősége van arra, hogy a pénzintézeti tevékenységvégzésére vonatkozó engedélyt a törvény rendelkezéseihez igazodó feltételekhez kötötten, így pl. meghatározott időre korlátozottan adja meg.

A Javaslat a törvény hatályával összhangban rögzíti azt a szabályt, mely szerint a pénzintézet országhatáron túl átnyúló tevékenységének a hazai engedélyezése nem pótolja a tevékenység végzés helye szerinti (fogadó) ország jogszabályai által megkívánt esetleges egyéb engedélyeket.

A bankfelügyeleti tevékenységnek a monetáris irányítással való megfelelő összhangja érdekében a Javaslat előírja, hogy a Magyar Nemzeti Bank egyetértése szükséges a Bankfelügyelet által kiadandó engedélyek érvényességéhez.

A hazai pénzintézeti rendszer infrastruktúrájának fejlettségi szintje szükségessé teszi annak lehetővé tételét, hogy elsősorban a nagy üzlethálózattal rendelkező jogi személyek - a pénzintézetek megbízása alapján végezhessenek egyes pénzintézeti tevékenységet.

A jegybankról szóló törvényben foglalt rendelkezésekkel összhangban a Javaslat a pénzintézeti tevékenységek külföldi pénznemben történő végzését a Magyar Nemzeti Bank engedélyéhez köti. E tevékenységek felügyeletét azonban a forintban végzett műveletekkel azonos módon a Bankfelügyelet látja el.

A 10. §-hoz

A Javaslat a pénzintézeti tevékenységek végzését döntő részben normatív feltételekhez köti. Ezek a feltételek a pénzintézeti tevékenységek biztonságos végzését elősegítő, megfelelő nagyságú minimális jegyzett tőkére vonatkozó előírás, valamint a törvényben meghatározott személyi és tárgyi feltételek teljesítésének megkövetelése.

A tevékenységi körhöz igazodóan a legmagasabb tőke követelményt a Javaslat a kereskedelmi bank számára írja elő, míg ennél lényegesen kisebb összegű jegyzett tőkét követel meg a döntően lakossági pénzintézeti szolgáltatásokat nyújtó, korlátozott tevékenységi körű takarékpénztár esetében. Az engedélyezési feltételek meghatározása versenysemleges a tekintetben, hogy az alapítók (a tulajdonosok, illetve a tagok) személyére tekintet nélkül ugyanazokat a feltételeket támasztja minden pénzintézettel szemben, elősegítve ezzel a versenyegyenlőség megteremtését a pénz- és tőkepiacon működő versenytársak között.

Tekintettel arra, hogy a szakosított pénzintézet, a befektetési bank, illetve a takarékpénztár által végzett pénzintézeti tevékenységek lehetséges köre, csoportosítása, az általuk végzett tevékenységeken belüli aránya olyan nagy mennyiségű változatot tesz lehetővé, hogy nem lehetséges az e tevékenységhez illeszkedő megfelelő mértékű jegyzett tőke legkisebb összegének a törvényben történő normatív meghatározása, ezért a Javaslat e pénzintézetek esetében - a Magyar Nemzeti Bankkal egyetértésben - a Bankfelügyeletre bízza a jegyzett tőke szükséges összegének egyedi megállapítását a törvényben meghatározott legkisebb jegyzett tőke összegének alapulvételével.

A Javaslat a pénzintézeti tevékenység biztonságos beindítása és folytatása, valamint a megfelelő likviditás megteremtése érdekében előírja, hogy a pénzintézetek jegyzett tőkéjében a készpénzhányadnak el kell érnie az ötven százalékot. Ez elkerülhetővé teszi, hogy a pénzintézet jegyzett tőkéje egy esetlegesen irreálisan magasra értékelt apportból és csupán a társasági törvény által előírt 30 százalék készpénzből álljon.

A Javaslat annak érdekében, hogy a takarékbetétekre és az egyéb lakossági forrásokra jogszabály által biztosított - ingyenes és automatikus - állami garanciavállalás és a pénzintézet által vállalt garanciális kötelezettségek egyensúlyba kerüljenek, az állami garanciával fedezett betéteket gyűjtő pénzintézet részére kötelezővé teszi a betétvédelmi alaphoz történő csatlakozást.

Az engedély megtagadása

A 11. §-hoz

Az engedélyezési rendszer normatívitásának erősítése érdekében a Javaslat tételesen meghatározza, hogy a Bankfelügyeletnek mely esetekben van joga az engedélykérelem elutasítására. Ennek alapján kizárólag akkor utasítható el a pénzintézeti tevékenység folytatására irányuló engedélykérelem, ha a kérelmező nem rendelkezik a pénzintézeti tevékenység folytatásához szükséges, a törvényben megállapított feltételekkel, vagy ha a kérelem nem felel meg a törvény előírásainak és a hiányokat a kérelmező a felszólítás ellenére, a kitűzött határidőn belül nem pótolja. Mivel az engedélyezés egyik célja annak biztosítása, hogy a törvény rendelkezéseinek megfelelő - stabil és fizetőképes - pénzintézetek alakuljanak és működjenek, ugyancsak lehetőséget ad az engedély megtagadására a Javaslat abban az esetben, ha az engedélykérelemhez csatolt iratokból (az üzleti tervből stb.) az állapítható meg, hogy az azokban foglaltak ellentmondanak a törvény rendelkezéseinek.

Személyi és tárgyi feltételek

A 12-14. §-hoz

A személyi és tárgyi feltételek biztosításának követelményei a pénzintézeti tevékenység sajátosságaira, a nagy kockázattal járó ügyletekre és a pénzintézetekre bízott betétek biztonságának megóvására figyelemmel szigorúbbak, a feltételek megfogalmazása pedig részletesebb, mint általában a gazdasági élet más területein.

A Javaslat a nemzetközi bankgyakorlatban meghonosodott „négy szem” elvét rendeli alkalmazni - a korlátozott tevékenységi kört végző hitelszövetkezetek és takarékszövetkezetek kivételével - a pénzintézetek számára akkor, amikor előírja, hogy a pénzintézet ügyvezetését legalább két, jó üzleti hírnévvel és megfelelő szakképzettséggel, valamint megfelelő gyakorlattal rendelkező, és a pénzintézettel munkaviszonyban álló pénzintézeti vezetőnek (ügyvezetőnek) kell ellátnia.

Az egyes szervezeti formákra vonatkozó más jogszabályokra is tekintettel a Javaslat a két ügyvezetőtől büntetlen előéletet, szakirányú felsőfokú iskolai végzettséget, és/vagy megfelelő időtartamú, szakirányú vezetői gyakorlatot követel meg.

Figyelemmel van azonban a Javaslat a már működő pénzintézetek szakemberbázisának jelenlegi helyzetére is, ezért átmeneti szabályként lehetővé teszi azt, hogy a Bankfelügyelet indokolt esetben türelmi időt adhasson akkor, ha a törvény hatályba lépésekor már működő pénzintézet nem rendelkezik a törvényen előírt feltételeknek megfelelő ügyvezetőkkel. Lehetőség van a türelmi idő meghosszabbítására is abban az esetben, ha a pénzintézet működése a jogszabályoknak megfelel. A türelmi idő azonban összességében nem lehet hosszabb öt évnél, hiszen ez alatt az ügyvezetést ellátó pénzintézeti vezetőnek lehetősége van az előírt szakirányú egyetemi vagy főiskolai végzettség, illetve a szükséges vezetői gyakorlat megszerzésére.

A Javaslat értelmében a pénzintézet pénzintézeti vezetőként nem foglalkoztathat olyan személyt, aki súlyosan vagy ismételten vétett e törvény vagy más, a pénzintézeti tevékenységre vonatkozó jogszabály előírásai ellen vagy aki öt éven belül legalább két olyan vállalkozásnál töltött be vezető állást, amellyel szemben a vezetése alatt felszámolási eljárást indítottak.

A pénzintézet tevékenységének megkezdését, valamint folytatását a Javaslat csak akkor teszi lehetővé, ha a pénzintézet rendelkezik a pénzintézeti tevékenység folytatásához szükséges - bankfelügyeleti rendelkezésben meghatározott - műszaki felszereltséggel, valamint e tevékenység végzésére alkalmas, a bankbiztonsági és az ügyfélszolgálati követelményeknek megfelelő helyiséggel. A pénzintézeti tevékenység folytatásához szükséges műszaki felszereléseket, valamint a bankbiztonsági és az ügyfélszolgálati követelményeknek megfelelő helyiségeket folyamatosan, tehát székhelyváltozás, valamint a pénzintézeti tevékenységek módosítása esetén is biztosítani kell.

Külföldi részvétel

A 15. §-hoz

A magyar pénzintézeti rendszer jelenlegi fejlettségi szintjére, valamint a monetáris, a bankfelügyeleti, továbbá a tulajdonosi irányítás és ellenőrzés területén, valamint a nemzetgazdaság egyéb területein jelenleg még fennálló problémák miatt a Javaslat továbbra is a Kormány diszkrecionáis elvi hozzájárulásához köti a Magyar Köztársaság területén a részben vagy teljesen külföldi tulajdonban álló pénzintézet alapítását, illetve a fióknyitást,valamint a meglévő pénzintézetben történő külföldi részesedés-szerzést, kivéve ha a pénzintézet jegyzett tőkéjében az összes külföldi részesedés a tíz százalékot nem haladja meg. A Javaslat szerint a külföldi részére a pénzintézetalapításhoz vagy a pénzintézetben történő részesedésszerzéshez szükséges kormányhozzájárulás megadásához a Magyar Nemzeti Bank elnökének egyetértése is szükséges.

A Javaslat a Kormány hozzájárulásának feltételéül szabja, hogy a külföldi fél rendelkezzen a jegyzett tőke befizetéséhez megfelelő nagyságú saját tőkével, valamint jó üzleti hírnévvel, és megfelelő gazdasági eredménnyel a kérelem benyújtását megelőző öt év során.

Ugyancsak feltétele a Kormány elvi hozzájárulásának az, hogy a pénzintézet alaptőkéjének készpénzhányadát Magyarországon bejegyzett - de az alapításban részt nem vevő - pénzintézetnél helyezzék el.

A Javaslat szerint a Kormány, illetve a Magyar Nemzeti Bank az elvi hozzájárulás megadásakor elsősorban azt vizsgálja, hogy - a magyar bankszakemberek mielőbbi kiképzése és a meglévő szakemberek „elcsábításának” megakadályozása érdekében - a külföldi milyen módon gondoskodik a pénzintézetek alkalmazottainak szakmai képzéséről, valamint, hogy rendelkezik-e a pénzintézet a magyar nyelvet és a magyar pénzintézeti szabályozást ismerő ügyvezetővel.

Vizsgálja azt is, hogy a részben vagy egészben külföldi tulajdonban álló pénzintézet várhatóan hogyan járul hozzá a pénzintézetek közötti - gazdaságilag szükséges - versenyhez Magyarországon, valamint figyelemmel van a reciprocitás érvényesülésére is.

A részben vagy egészben külföldi által történő pénzintézet alapításra, fióknyitásra vagy a működő pénzintézetben történő külföldi részesedésszerzésre irányuló szándékot a Bankfelügyeletnél kell bejelenteni. A kérelem elbírálására vonatkozó javaslatot, vagyis a Kormány elé kerülő előterjesztést a Magyar Nemzeti Bank bevonásával a Bankfelügyelet készíti elő, és azt a Magyar Nemzeti Bank elnökének egyetértését is feltüntetve a Bankfelügyelet felügyeletével megbízott miniszter terjeszti a Kormány elé.

A Kormány hozzájárulásának megszerzése után a részben vagy egészben külföldi tulajdonban álló pénzintézet vagy fiók tevékenységi körének meghatározására, illetve a pénzintézeti tevékenység megkezdésének engedélyezésére, vagy a részesedésszerzésre a törvény általános rendelkezései az irányadók.

III. Fejezet

A tulajdonosokra, a pénzintézeti vezetőkre és a pénzintézet alkalmazottaira vonatkozó szabályok

Tulajdoni szabályok

A 16. §-hoz

A Javaslat az Európai Közösségnek a biztonságos banktevékenység szabályozására vonatkozó előírásaival összhangban, tíz százalékos arányban jelöli meg a pénzintézetekben a befolyásoló (kontrolláló) részesedés nagyságát. A befolyásoló részesedés esetében a vagyoni vagy a szavazati jogok közül a magasabb arányt jelentőt kell figyelembe venni. A pénzintézetek befolyásoló részesedéssel rendelkező tulajdonosainak mindenkori megismerhetősége érdekében a Javaslat úgy rendelkezik, hogy a természetes vagy jogi személyek, továbbá a jogi személyiséggel nem rendelkező gazdasági társaságok kötelesek a Bankfelügyeletnek bejelenteni, ha egy pénzintézetben közvetlen és közvetett módon befolyásoló részesedést kívánnak szerezni, vagy befolyásoló részesedésüket növelték vagy csökkentették.

Az Európai Közösség előírásainak megfelelően a Javaslat vétőjogot biztosít a Bankfelügyeletnek abban az esetben, ha a pénzintézetben olyan személy vagy jogi személyiséggel nem rendelkező gazdasági társaság kíván befolyásoló részesedést szerezni, aki vagy amely esetében megalapozottan vélelmezhető, hogy pénzintézetre olyan nemkívánatos befolyást gyakorolna, amivel veszélyezhetné a pénzintézet biztonságos működését.

A 17. §-hoz

A befolyásoló részesedések ellenőrzésének biztonságát növeli a Javaslat az a rendelkezése, amely szerint a tulajdonosok mellett a pénzintézet is köteles a Bankfelügyeletet tájékoztatni, ha tudomást szerez a jelentős arányú részesedés megszerzéséről vagy elidegenítéséről.

A 18. §-hoz

A pénzintézetek és a gazdaság egyéb területeinek, ágazatainak a vállalkozások és a természetes személyek versenyesélyeit korlátozó összefonódását, illetve az egyoldalú tulajdonosi befolyásolást igyekszik korlátozni a Javaslatnak az a rendelkezése, mely szerint a pénzintézet saját tőkéjében egy-egy tulajdonos közvetlen és közvetett tulajdoni hányada nem haladhatja meg a pénzintézet saját tőkéjének huszonöt százalékát. A rendelkezés céljával összhangban ez az előírás nem vonatkozik a pénzintézetben részesedést szerző más pénzintézetekre, hiszen nem lenne helyes a pénzintézetet jelentősen korlátozni abban, hogy egyes pénzintézeti tevékenységeket más pénzintézeteken keresztül, illetve más pénzintézetekkel összefogva végezzenek. Ugyanakkor a pénzintézeti tevékenységek egyes területein, mint például a lakásfinanszírozás, vagy a lakosság részére végzett más pénzintézeti tevékenységek, valamint egyes speciális tevékenységet végző pénzintézetekben a jövőben sem zárható ki az állam jelentősebb szerepvállalása.

A pénzintézeti vezetőre és a pénzintézet alkalmazottjára vonatkozó szabályok

A 19. §-hoz

A döntési és a felelősségi hierarchiát kívánja egyértelműen felállítani a Javaslat akkor, amikor előírja a pénzintézeti vezető és a pénzintézet alkalmazottja számára, hogy mindenkor a pénzintézet és az ügyfelek érdekeinek figyelembevételével, a jogszabályok szerint kötelesek eljárni. Előírja ugyanakkor az ügyfelek érdekében azt is, hogy az ügyek intézése, a megbízások teljesítése során a pénzintézet vezetői és alkalmazottai megfelelő gondossággal és az ügyek viteléhez szükséges szakértelemmel kötelesek eljárni.

A Javaslat a pénzintézeti vezetőt és a pénzintézet alkalmazottját munkaviszonyának (megbízatásának) fennállása alatt, valamint annak megszűnése után is nem csak a banktitok megtartására kötelezi, hanem arra is, hogy munkakörét vagy az annak révén birtokába jutott - a pénzintézet működésével és a pénzintézet ügyfeleivel kapcsolatos - információt vagy adatot nem használhatja fel előnyszerzésre, sem saját maga, sem más személy részére. Ez a tilalom vonatkozik arra is, hogy a pénzintézeti vezető vagy a pénzintézet alkalmazottja az adatok vagy információk jogosulatlan felhasználásával akár a pénzintézetnek, akár pénzintézet ügyfeleinek hátrányt okozzon.

A 20. §-hoz

A Javaslat korlátozni igyekszik a pénzintézetek tevékenységében, illetve a pénzintézetek üzleti döntései során az összeférhetetlenséget, valamint az érdekkonfliktusokat. Ezrt kötelezővé teszi a pénzintézeti vezető és a pénzintézet üzleti döntésben, valamint a döntés előkészítésében részt vevő alkalmazottja részére annak bejelentését, ha a pénzintézettel szerződéses kapcsolatba lépni kívánó félnél ő, vagy közeli hozzátartozója tíz százalékot meghaladó vagyoni érdekeltséggel vagy szavazattal rendelkezik, valamint ha az ügyfél vezető tisztségviselője vagy ha a megkötendő ügyletben érdekeltséggel rendelkezik.

Az összeférhetetlenség miatt, az objektív döntés biztosítása érdekében ilyen esetben a pénzintézeti vezető és az alkalmazott a döntés előkészítésében és meghozatalában nem vehet részt.

A pénzintézeti vezető és a pénzintézet alkalmazottja a kinevezésekor (megválasztásakor) írásbeli nyilatkozatot köteles tenni a pénzintézet részére arról, hogy ő vagy közeli hozzátartozója akár az alkalmazó pénzintézetnél akár más pénzintézetnél rendelkezik-e közvetlen és közvetett tulajdoni hányaddal, illetve pénzintézet által kibocsátott részvénnyel, vagy más tagsági jogviszonyt megtestesítő értékpapírral. A folyamatos ellenőrizhetőség érdekében a pénzintézeti vezetőnek és a pénzintézet alkalmazottjának, valamint közeli hozzátartozóiknak pénzintézeti érdekeltségét nemcsak a kinevezéskor, hanem folyamatosan figyelemmel kell kísérni. Ezért a Javaslat előírja, hogy a pénzintézeti vezetőnek és a pénzintézet alkalmazottjának két napon belül nyilatkozniuk kell a pénzintézet részére abban az esetben, ha pénzintézetnél közvetlen vagy közvetett tulajdoni hányadot, illetve a kinevező (megválasztó) pénzintézet vagy más pénzintézet által kibocsátott, tagsági jogviszonyt megtestesítő értékpapírt szereztek.

A pénzintézetnél, más pénzintézeteknél, az ügyfeleknél, valamint az egyes ügyletek esetében fennálló érdekeltségről a pénzintézeti vezető vagy a pénzintézet alkalmazottja által tett nyilatkozatokról - az ellenőrizhetőség érdekében - a pénzintézet nyilvántartást köteles vezetni.

IV. Fejezet

A pénzintézet biztonságos működése

Szavatoló tőke

A 21. §-hoz

A fejlett piacgazdaságok tapasztalatai szerint a biztonságos pénzintézeti tevékenység egyik legfontosabb feltétele, hogy a pénzintézetnek működése során folyamatosan az általa végzett pénzintézeti tevékenységek kockázatának megfelelő nagyságu (arányú) szavatoló tőkével kell rendelkeznie. Az adott pénzintézet által végzett tevékenységek kockázatának megfelelő arányú szavatoló tőke az, amely végső soron képes hozzájárulni a pénzintézet fizetőképességének fenntartásához, vagyis egy esetleges felszámolás esetén a pénzintézet kötelezettségeinek minél nagyobb arányban történő teljesítéséhez. A Javaslat a tevékenység kockázatával arányos mértékű szaatoló tőkére vonatkozó előírást - az Európai Közösség bankbiztonsági szabályozásával összhangban - az egyes pénzintézeteken túlmenően a pénzintézeti csoport egészére is kiterjeszti.

Ugyancsak a nemzetközi bankszabályozásnak megfelelően teszi lehetővé a törvényjavaslat azt, hogy a pénzintézet a szavatoló tőke mértékének megállapításakor, a törvény 2. számú mellékletének megfelelően, a számviteli jogszabályokban meghatározott saját tőke elemeken túlmenően járulékos tőkeelemként olyan forrásokat is figyelembe vegyen, amelyek egy esetleges veszteség esetén a veszteség rendezésébe bevonhatók. A szavatoló tőke - saját tőkénél szélesebb - meghatározásával, a járulékos elemek tőkeként való elismerésével a pénzintézeti rendszer relatíve szűk tőkebázisa kibővül és ezzel a pénzintézetek nagyobb mértékű forrásgyűjtést, hitelezést, befektetést, stb. végezhetnek. Ugyanezen indokból - fenntartva a tőkeelemekkel szemben támasztott kockázatviselő követelményt - kap felhatalmazást a Bankfelügyelet arra, hogy a szavatoló tőkén belül az alapvető és a járulékos tőkeelemek arányára vonatkozó előírásoktól való időleges, legfeljebb hat hónapig tartó eltérést engedélyezzen.

A pénzintézet a törvény 2. számú melléklete alapján megállapított szavatoló tőke mértékét - a számviteli jogszabályokkal összhangban - a tárgyévet követő év május 31-éig köteles közölni a Bankfelügyelettel.

A 22. §-hoz

A pénzintézet által végzett tevékenység kockázatának megfelelő nagyságú (arányos) szavatoló tőkére vonatkozó előíráshoz képest a pénzintézeti tevékenység biztonsága szempontjából a még elviselhető legalsó biztonsági szintet jelöli ki a Javaslatnak az az előírása, mely szerint a pénzintézet jegyzett tőkéjének összege nem csökkenhet az egyes pénzintézeti típusokra - az engedélyezés feltételeként - előírt legkisebb jegyzett tőke összeg alá.

A törvény hatályba lépésekor már működő pénzintézetekre van tekintettel a Javaslatnak az a rendelkezése, mely szerint a törvényben az adott pénzintézet típusra előírt legkisebb jegyzett tőke összegével nem rendelkező pénzintézet jegyzett tőkéje nem csökkenhet a törvény hatályba lépésének időpontjában már meglévő jegyzett tőke összege alá. A pénzintézetek tőkéjének a működés biztonságát fenyegető, nem kívánatos csökkenésétől kíván védeni az a rendelkezés is, mely szerint a pénzintézetek összeolvadása vagy beolvadása esetén az új, általános jogutód pénzintézet szavatoló tőkéje nem lehet kevesebb, mint az összeolvadó pénzintézetek összeolvadás előtti szavatoló tőkéjének összege, amely csökkenés a pénzintézeti rendszer egészének tőkeszintjét, ezzel kapacitását (forrásgyűjtési, hitelezési, befektetési, stb. tevékenységét) csökkentené.

Tekintettel arra, hogy a szigorú normatív előírások kivétel nélkül történő érvényesítése adott esetben pontosan a pénzintézeti rendszer teljesítményét csökkentené (például a lecsökkent szavatoló tőke esetén a tevékenység felfüggesztésével) a bankfelügyelet lehetőséget kap arra, hogy indokolt esetekben a pénzintézet szavatoló tőkéjének csökkenése esetén felmentést adjon a szavatoló tőke legkisebb összegére vonatkozó kötelezettség alól annak érdekében, hogy a pénzintézetnek lehetősége nyíljon arra, hogy a szavatoló (illetve a jegyzett) tőke összegét visszaállítsa, vagy a biztonságos szintre csökkentse a tevékenységét. Abban a végső esetben azonban, ha a szavatoló tőke összegének visszaállítására nincs reális lehetőség, vagy a csökkenés olyn nagymértékű, hogy a pénzintézet tevékenységének korlátozásával sem remélhető a pénzintézet további biztonságos működése, a Bankfelügyelet visszavonja a pénzintézeti tevékenység végzésére adott engedélyt.

Tőkemegfelelés

A 23. §-hoz

A nemzetközi pénzintézeti gyakorlatban a pénzintézetek biztonságos működésének egyik leggyakrabban használt mutatószáma a pénzintézet tőkemegfelelése, amelyet a pénzintézet szavatoló tőkéjének és korrigált mérlegfőösszegének egymáshoz viszonyított arányával, a súlyozott eszközkockázati aránnyal fejeznek ki. Az Európai Közösség bankbiztonsági szabályozása - a Bázeli Bankfelügyeleti Bizottság javaslata alapján - ezt az arányt nyolc százalékban határozza meg, és általában e nyolc százalékos arány elérését tartják a pénzintézet biztonságos működése szempontjából az egyik legalapvetőbb követelménynek. A Javaslat a magyar pénzintézetek számára is a nyolc százalékos súlyozott eszközkockázati arány elérését és folyamatos fenntartását írja elő 1993. január 1-je után. A jelenleginél szigorúbb tőkemegfelelési előírás teljesíthetősége érdekében - az elvégzett hatásvizsgálatok alapján - a Javaslat átmeneti szabályként 1992-re a 7,25 százalékos súlyozott eszközkockázati arány elérését és fenntartását írja elő.

A nyolc százalékos súlyozott eszközkockázati aránynak nem csak az egyes pénzintézetnek, hanem összevont (konszolidált) alapon a pénzintézetnek és az általa létrehozott egyszemélyes gazdasági társaság(ok)nak is összességükben meg kell felelniük. Az egyszemélyes gazdasági társaság működéséért ugyanis a tulajdonos pénzintézet korlátlan felelősséggel tartozik.

Tőkemegfelelés a pénzintézeti csoport esetében

A 24-26. §-hoz

A Javaslat nem csak a pénzintézet által alapított egyszemélyes gazdasági társaság, hanem a nemzetközi bankszabályozásnak megfelelően a pénzintézeti csoport esetén is kötelezővé teszi, hogy a pénzintézeti csoport összességében is feleljen meg a nyolc százalékos súlyozott eszközkockázati aránynak.

A pénzintézeti csoport esetében az ötven százalékot meghaladó arány számításánál a Javaslat előírja, hogy a közvetlenül és közvetve megszerzett tulajdoni hányadokat, illetve szavazatokat egybe kell számítani, mivel befolyást, illetve irányítást gyakorolni nem csak közvetlenül birtokolt tulajdoni hányadokon vagy szavazatokon keresztül lehet.

A Javaslat az Európai Közösség bankbiztonsági szabályozásával megegyezően az irányító befolyást gyakorló pénzintézetet teszi felelőssé az egész pénzintézeti csoport tőkemegfeleléséért, vagyis azért, hogy a csoport egésze, összevont (konszolidált) alapon is megfeleljen a nyolc százalékos súlyozott eszközkockázati arányra vonatkozó előírásnak. Ez a kötelezettség azonban nem vonatkozik az olyan irányító pénzintézetre, amely maga is irányított pénzintézet, kivéve azt az esetet, ha az irányító és irányított pénzintézet egymásban kölcsönösen ötven százalékot meghaladó arányban rendelkeznek tulajdoni hányaddal vagy szavazati joggal.

A Javaslat kötelezi a pénzintézeti csoporthoz tartozó irányított pénzintézeteket, hogy megadják az irányító pénzintézet számára az összevont alapon számított együttes súlyozott eszközkockázati arány kiszámításához, illetve az összevont (konszolidált) mérleg készítéséhez szükséges adatokat. E kötelezésen túlmenően a Javaslat a társasági törvény által az irányító részvénytársaságnak adott jogosítványokat biztosítja az irányító pénzintézet részére, hogy az előírt tőkemegfelelés betartására, illetve betartatására megfelelő lehetőség nyíljon az irányító pénzintézet számára.

Folyamatos fizetőképesség

A 27. §-hoz

A folyamatos fizetőképesség fenntartása alapvető jelentőségű a pénzintézet biztonságos működése szempontjából. Több évtizedes tapasztalat bizonyítja, hogy minden esetben likviditáshiány előzi meg a pénzintézetek tőkecsökkenését, pozicióromlását, illetve csődjét.

A pénzintézetek folyamatos fizetőképességének (piaci likviditásának) biztosítása érdekében a Javaslat előírja, hogy a pénzintézetek tevékenységük végzése során folyamatosan kötelesek biztosítani fizetőképességüket. A folyamatos fizetőképesség fenntartása érdekében a pénzintézetnek biztosítania kell az összhangot követeléseinek és tartozásainak lejárata, valamint eszközei és kötelezettségei között, figyelembe véve tevékenységének (tevékenységeinek) jellegét terjedelmét és kockázatait is. A fizetőképesség fenntartására irányuló tevékenység megszervezéséhez és a szükséges összhang biztosításához (a likviditásmenedzseléshez) nyújt segítséget a fizetőképességre vonatkozó előrejelzés készítésére és a pénzintézet üzletpolitikájának ennek megfelelő alakítására előírt kötelezettség.

Minősített kintlevőségek után képzett céltartalék

A 28. §-hoz

A Javaslat biztosítani kívánja a pénzintézeti tevékenység kockázatához igazodó, megfelelő nagyságú tartalékok képzését. Ennek érdekében a Javaslat kétfajta tartalék képzését írja elő a pénzintézetek számára, egyrészt e §-ban az egyes pénzintézeti tevékenységek egyedileg minősített kockázatához igazodó kockázati céltartalék képzését, másrészt a pénzintézet által végzett tevékenységek általános kockázatához igazodó, a pénzintézet általános banküzemi veszteségeinek rendezését szolgáló általános tartalék képzését.

A céltartalék-képzéshez egyrészt az szükséges, hogy a pénzintézet minősítse adósait, és követeléseit abból a szempontból, hogy a kihelyezései megtérülésének mekkora a valószínűsége, kockázata. A várható kockázatra biztonsági szempontból készül fel akkor, amikor a bizonytalan megtérülésű kinnlevőségekre tartalékot képez. Erre annak elkerülése érdekében van szükség, hogy egy vagy több adüs fizetőképtelensége esetén nehogy a pénzintézet fizetésképtelenné váljon, illetve hogy kötelezettségeit ne csak tőkéjének csökkentésével tudja teljesíteni.

Annak érdekében, hogy a pénzintézet az általa végzett tevékenységek tényleges kockázatához igazodó nagyságú kockázati céltartalékot képezzen, a Javaslat kötelezi a pénzintézeteket kintlévőségeiknek a Bankfelügyelet által bankfelügyeleti rendelkezésben (tehát nem a jelen törvényben) meghatározott minősítési szempontok szerinti értékelésére. A kockázati szempontból - egyedi értékelés alapján minősített követelések után a pénzintézet az adózás előtti eredményéből kockázati céltartalékot köteles képezni, és a behajthatatlan, leírandó követelésből származó veszteség fedezetére először a kockázati céltartalékot köteles felhasználni.

Azt a céltartalék-összeget, amelyet a legrosszabb kintlevőségek (felszámolás alatt álló vagy egy éve nem fizető adós, stb.) tartalékaként képeztek, likvid formában kell tartania a pénzintézetnek. Ennek az előírásnak az a magyarázata, hogy a likvid forma nem biztosít jövedelmet a pénzintézetnek és ezzel közvetett ösztönzést kap az adós felszámolásának elindítására és a fedezet érvényesítésére.

Általános tartalékképzés

A 29. §-hoz

A Javaslat szerint az általános tartalékot az adózás utáni eredményből kell képezni a törvényben meghatározott szint eléréséig. A már működő pénzintézetnél a tartalék feltöltésére, vagyis az előírt szint elérésére a Javaslat három évet biztosít, és három éven belül kell az általános tartalékot újra feltölteni abban az esetben, ha azt vagy annak egy részét veszteség rendezésére felhasználták.

Ezt az általános tartalékot az egyedileg (adósokra) be nem azonosítható kockázatok fedezetére kell képezni. Ezért a viszonyítás alapja nem az egyes követelés - mint a céltartalék esetében -, hanem a teljes tevékenység terjedelme (mérlegfőösszeg), illetve az összes vállalt garancia.

Az általános tartalék - a függelék szerint - tőkeelem felhasználását, kihelyezését nem korlátozza szabály, amíg a pénzintézet megfelelő biztonsággal működik. Ha a pénzintézetnél jövedelmezőségi problémák merülnek fel, akkor a veszteségrendezésbe először ezt a tartalékot és nem a tőkét kell bevonni.

Betétbiztosítás

A 30-31. §-hoz

A pénzintézeteknél elhelyezett betétek védelmének egyik lehetséges eszköze a betétbiztosítási, betétvédelmi alap(ok) létrehozatala. Ez a védelmi rendszerek utolsó vonalában helyezkedik el felhasználására akkor kerül sor, ha a pénzintézet az egyéb lehetőségek kimerítését követően sem tudja teljesíteni esedékes fizetési kötelezettségét. Mivel az államilag irányított és működtetett betétbiztosítási rendszerek több ország tapasztalata szerint is számos problémát okoztak, és nem jelentettek tényleges védelmet a nagyobb pénzintézetek, illetve a pénzintézetek csoportos fizetésképtelensége esetén, ezért a Javaslat a betétek (betétesek) védelme és a pénzintézetek fizetőképességének biztosítása során elsősorban a pénzintézeti tevékenység ésszerű, a kockázatot megfelelően behatároló szabályozásra és a problémákat időben megelőző, illetve megoldó hatékony bankfelügyeletre helyezi a súlyt. Kötelezővé csak azt teszi, hogy az állami garanciával fedezett (lakossági) betéteket gyűjtő pénzintézetek hozzanak létre betétvédelmi alapot, illetve lépjenek be ilyen alapba. Lehetővé teszi ugyanakkor a betétvédelmi alapok önkéntes létrehozatalát is, és meghatározza ezek létrehozatalának és működésének keretszabályait is.

V. Fejezet

Tevékenységi szabályok

Az egyes pénzintézeti típusokra vonatkozó különleges szabályok

Kereskedelmi Bank

A 32. §-hoz

A Javaslat kereskedelmi bankon a teljes felhatalmazású pénzintézetet érti. Annak, hogy egy pénzintézet kereskedelmi banknak minősüljön, az a feltétele, hogy a pénzintézet a pénzintézeti tevékenységek széles körét, vagyis betétgyűjtési, hitelezési és pénzforgalmi tevékenységet, valamint az egyéb pénzintézeti tevékenységek közül legalább kilenc félét üzletszerűen végezze, vagy legalább e tevékenységek végzésére bármikor képes legyen és az ügyfél kívánságára a jogszabályok és az engedély keretei között - az ügyfélkör korlátozása nélkül - a törvény rendelkezéseinek betartásával valóban végezzen is ilyen tevékenységet. A másik oldalról természetesen feltétele a kereskedelmi bankként történő működésnek az, hogy a pénzintézet a pénzintézeti tevékenységek teljes körének végzésére jogosító, a Bankfelügyelet által kiadott engedéllyel rendelkezzen.

Szakosított pénzintézet

A 33. §-hoz

A szakosított pénzintézetet a Javaslat szerint az különbözteti meg a kereskedelmi banktól, hogy csak egyes pénzintézeti tevékenységek, illetve a pénzintézeti tevékenységek konkrétan körülhatárolt körének végzésére rendelkezik felhatalmazással és ily módon sem felhatalmazása, sem az általa ténylegesen végzett pénzintézeti tevékenységek köre nem éri el azt a felhatalmazást, illetve tevékenységi kört, amely egy kereskedelmi bankot jellemez. Ez a pénzintézeti típus - a szabályozás keretjellege miatt - megfelelő lehetőséget nyújt a legkülönbözőbb összetételű, pénzintézeti tevékenység-csoportok végzésére, jelzálog hitelezési, faktoring stb. tevékenységre szakosodott pénzintézetek létrejöttére, illetve arra, hogy egy újonnan alakuló pénzintézet tevékenységi körét és tevékenységének nagyságát fokozatosan fejlesztve kereskedelmi bankká fejlődjön.

Befektetési bank

A 34. §-hoz

A befektetési bank elsősorban a vállalkozások tőkeösszetételével, tőkeellátásával, szervezeti átalakításával és megvásárlásával, illetve a fejlesztési terv megvalósításával kapcsolatos összetett szolgáltatások nyújtásával, valamint az ezekhez kapcsolódó tanácsadással foglalkozik, és ennek megfelelően tevékenységét a hosszabb időre lekötött forrásokra alapozza.

Takarékpénztár

A 35. §-hoz

A Javaslat szerint a takarékpénztár elsősorban a lakossági bankszolgáltatásokra összpontosító pénzintézet típus. A hazai pénzintézeti rendszerben e típusbesorolásnak jelenleg leginkább az Országos Takarékpénztár és a takarékszövetkezetek felelnek meg, de a Javaslat lehetőséget biztosít arra, hogy ilyen pénzintézetek a jövőben hitelszövetkezetként vagy részvénytársasági formában is alakulhassanak. Figyelemmel azonban a takarékpénztárak működéséhez megkövetelt enyhébb feltételekre (alacsonyabb alaptőke, stb.) a Javaslat - számos ország tapasztalatait figyelembe véve - jelentősen korlátozza a takarékpénztárak lakossági bankszolgáltatások nyújtásán kívüli egyéb pénzintézeti tevékenységvégzését és kockázatvállalását.

Egyes kockázatos pénzintézeti tevékenységekre vonatkozó szabályok

Hitelnyújtás

A 36. §-hoz

Az egyes pénzintézeti tevékenységek végzése során a pénzintézet által vállalható kockázat ésszerű mértékre történő behatárolásának egyik lényeges eleme a pénzintézet kihelyezéseinek (hitelnyújtásának, stb.) meghatározott mértékre történő korlátozása. A korlátozás mértékének és módjának megállapításakor a Javaslat a Bázeli Bankfelügyeleti Bizottság bankbiztonsági előírásait veszi alapul. Ennek megfelelően határozza meg az egy ügyfélnek történő hitelnyújtást, valamint az ügyfélért vállalt kötelezettségek együttes összegének felső határát, a nagyhitel fogalmát, a pénzintézet által összesen nyújtható nagyhitelek együttes összegét, valamint azt a kötelezettséget, hogy a pénzintézet szervezeti és működési szabályzatának tartalmaznia kell a hitelek nyújtására vonatkozó kérelmek elbírálásának rendjét. Mivel a kihelyezések visszafizetésének, a követelések érvényesíthetőségének biztonságára nem csak az adós fizetőképessége, pénzügyi-gazdasági helyzete lehet hatással, hanem az adóssal különböző jellegű kapcsolatban álló más vállalkozások fizetőképessége, tevékenysége is, ezért a Javaslat meghatározza, hogy a pénzintézeti kihelyezések szempontjából mely vállalkozásokat kell egy hitelfelvevőnek tekinteni.

A Javaslat a kihelyezések kockázatának megalapozott felmérése és értékelése érdekében a kihelyezésről történő döntés meghozatala előtt megfelelő tájékozódásra és a kérelmek elbírálásának szabályozására kötelezi a pénzintézeteket. Ugyanakkor a hitelnyújtás korlátozásának részleges oldásával igyekszik ösztönözni a pénzintézeteket arra, hogy a hitelnyújtás kockázatát és ezzel a költségeket is mérséklő, megfelelően kidolgozott adósminősítési rendszereket alkalmazzanak.

A 37. §-hoz

Ugyancsak a pénzintézet által vállalt kockázat ésszerű csökkentése és az ún. „óvatosság elvének” alkalmazása a célja annak a Javaslat szerinti előírásnak, amely nem teszi lehetővé a pénzintézet számára, hogy az általa, valamint a benne befolyásoló részesedéssel rendelkező más pénzintézet által kibocsátott értékpapír megvásárlása céljából hitelt nyújtson. Ez a korlátozás nem vonatkozik a munkavállalói tulajdon megteremtése céljából kibocsátott értékpapírok megvásárlásához történő hitelnyújtásra.

A részvény fajtájú értékpapírok árának jelentős ingadozására tekintettel a Javaslat az értékpapír névértékének ötven százalékában korlátozza az ilyen fajtájú értékpapírok megvásárlásához nyújtható hiteleket.

Belső hitelek

A 38-39. §-hoz

A Javaslat a versenyegyenlőség, valamint a kihelyezésekről történő megalapozott, objektív döntések biztosítása, továbbá a nem kívánatos összefonódások korlátozása érdekében külön rendelkezéseket tartalmaz azokra az esetekre, amikor a pénzintézettől a pénzintézettel kapcsolatban álló olyan személy vagy vállalkozás kér hitelt, amelynek a pénzintézet által - adott esetben a hitelnyújtással kapcsolatban hozott - döntésekre befolyása lehet. E rendelkezések lényege annak biztosítása, hogy a pénzintézet lehetőség szerint mindenki számára csak a szokásos üzleti (kereskedelmi) feltételekkel nyújtson hitelt, illetve korlátozott és ellenőrizhető legyen az eltérő feltételekkel történő hitelnyújtás. Ennek megfelelően a Javaslat a belső hitelek nyújtását az igazgatóság egyhangú döntéséhez köti, kizárva abból a döntés meghozatalában érintett személyt, és ezen túlmenően felső határt szab a pénzintézet által nyújtott belső hitelekre. Az ellenőrizhetőséget szolgálja az a rendelkezés, mely szerint a pénzintézet köteles a Bankfelügyeletnek bejelenteni az általa nyújtott belső hitelek lényeges adatait.

Pénzintézet által nem vagy korlátozottan végezhető tevékenységek

A 40. §-hoz

A pénzintézeti tevékenység kockázatának behatárolhatósága, a banküzem zártságának megteremtése, valamint a bennfentes ügyletek megakadályozása érdekében a Javaslat úgy rendelkezik, hogy a pénzintézetek az általuk végzett pénzintézeti tevékenységen túlmenően egyéb tevékenységeket nem, illetve csak akkor végezhetnek, amennyiben az szorosan az általuk végzett pénzintézeti tevékenység ellátásához szükséges. Ez alól kivételt csak a takarékszövetkezetek jelentenek, amelyek esetében a Javaslat figyelembe veszi az eddig kialakult tevékenységi kört, vagyis azt, hogy a takarékszövetkezetek a lakossági pénzintézeti szolgáltatásokon túlmenően egyéb lakossági - kereskedelmi szolgáltatásokat is nyújtanak.

Külön csoportot képeznek a pénz- és tőkepiacon végzett nem pénzintézeti tevékenységek (befektetési alap kezelés, biztosítási tevékenység, értékpapírforgalmazási tevékenység), melyet a pénzintézet csak egy általa létesített gazdasági társaságon keresztül folytathat. Az elkülönítés célja a kockázat elkülönítése, valamint a bennfentes kereskedelem, illetve a piacmanipulációk korlátozása, és a verseny élénkítése.

Ügyleti biztosítékok

A 41. §-hoz

A Javaslat a pénzintézet által ügyleti biztosítékként elfogadható biztosítékok közül kizárja azokat, melyek érvényesíthetősége a nemzetközi fedezet értékelési gyakorlat szerint bizonytalan, mivel azok végső soron a pénzintézet saját magára szóló kötelezettség vállalását jelentik.

Ingatlan befektetések

A 42. §-hoz

A Javaslat a pénzintézet lehetséges befektetései között külön rendelkezik az ingatlan befektetésekről. A befektetések ingatlanpiacra történő túlzott összpontosítása ugyanis a pénzintézet fizetőképességére rendkívül negatívan kiható problémákat okozhat az ingatlanpiac stagnálása vagy egy esetleges összeomlása esetén, az árak csökkenéséből adóan elszenvedett veszteség, valamint az ingatlanbefektetés likvidálhatóságának jelentős megnehezülése miatt. A pénzintézetek a kihelyezéseikhez megkövetelt ingatlan fedezet miatt is jelentős mértékben ki vannak téve az ingatlanpiac alakulásának.

Nem vonatkozik azonban a korlátozás a közvetlen banküzemi célt szolgáló, vagyis a pénzintézet működéséhez nélkülözhetetlen, illetve alkalmazottjainak jóléti szolgáltatásokkal való ellátásához szükséges ingatlanokra.

Tartós befektetések

A 43-44. §-hoz

Az Európai Közösség bankbiztonsági előírásaihoz igazodik a pénzintézetek tartós befektetéseinek ésszerű szintre történő korlátozása is. A pénzintézeti tevékenységek között a tartós befektetések jelentik a legmagasabb kockázatot, hiszen egy esetleges csőd esetében a befektetés teljes értéke elveszhet. Ennek megfelelően a Javaslat a pénzintézet szavatoló tőkéjéhez, valamint a vállalkozás szavatoló tőkéjéhez viszonyított arányban - az egyes pénzintézet típusok sajátosságait is figyelembe véve - rögzíti azt a felső határt, amelyet a pénzintézet tartós befektetései során nem léphet túl. Pénzintézet típusonként eltérő határértéket ad meg egyrészt az egy vállalkozásba történő befektetésre, másrészt a pénzintézet tartós befektetéseinek összességére is. Ugyanakkor magasabb határértéket ír elő a Javaslat a pénz- és tőkepiacon működő, szintén a biztonságos működést közvetlen elősegítő felügyelet alatt álló, szigorú szabályok alapján működő vállalkozásokba, tehát az értékpapír-forgalmazóba, a befektetési alap kezelőbe vagy biztosítóba történő tartós befektetésre, mivel e területen a piacra lépés és a működés feltételei, illetve felügyelete a kockázatot csökkentő tényezőként hatnak.

A megfelelően rugalmas pénzintézeti tevékenységvégzés és az ésszerű kockázatvállalás lehetővé tétele érdekében azonban a Javaslat a tartós befektetések különböző szempontú korlátozása alól, e szempontokhoz igazodó kivételeket tesz lehetővé. E kivételek részben a befektetések jogcíméhez, céljához vagy időtartamához igazodnak. A kivételek alkalmazhatóságát azonban a határértékek betartása, illetve a betartás ellenőrizhetősége érdekében a Javaslat a kivételt képező befektetések elkülönített nyilvántartásához és kezeléséhez köti.

VI. Fejezet

Az ügyfélforgalommal kapcsolatos szabályok

Banktitok

A 45-47. §-hoz

A Javaslat a pénzintézet ügyfeleinek a pénzintézettel szembeni bizalmának növelése, és ugyanakkor a piacgazdaság működéséhez szükséges információk biztosítása érdekében részletesen tartalmazza a banktitokra vonatkozó szabályokat.

Meghatározza egyrészt a banktitok körét, másrészt rendelkezik a banktitok megőrzésének kötelezettségéről. A banktitok megsértésének szankcionálása a büntetőjogi szabályok közeljövőben várható kiegészítésével az itt javasolt törvényi rendelkezéseken túlmenően tovább növeli majd a banktitok védelmét. Erősíti a banktitok védelmét a Javaslatnak az a rendelkezése is, amely mindazokra a személyekre és szervezetekre kiterjeszti a banktitok megőrzésének kötelezettségét, amelyek a banktitokhoz feladatuk ellátása érdekében, illetve az általuk végzett tevékenység során hozzájuthatnak.

Ugyanakkor a banktitok megőrzésének kötelezettsége alóli kivételekre vonatkozó egyértelmű és konkrét rendelkezéseivel biztosítani kívánja a Javaslat azt, hogy mind az üzleti partnerek, mind a társadalom érdekében feladatukat végző szervezetek részére lehetővé váljon az adatok pontosan körülhatárolt köréhez meghatározott rendben történő hozzájutás. Az egyének érdekeinek megfelelő védelme ugyanis nem akadályozhatja a gazdaság működéséhez szükséges információkhoz való hozzájutást, vagy a társadalmat veszélyeztető cselekmények felderítését, a bűncselekményekből származó pénzek pénzintézeteken keresztül történő „tisztára mosásának” megakadályozását.

Hirdetés

A 48. §-hoz

A tisztességtelen piaci magatartás tilalmáról szóló törvénynek különösen a fogyasztók megtévesztését érintő rendelkezéseihez kötődnek a Javaslatnak a pénzintézetek és a pénzintézeti tevékenységet is végző egyéb jogi személyek pénzintézeti tevékenységre vonatkozó hírdetéseit szabályozó rendelkezései. E rendelkezések célja, hogy segítsenek kizárni az ügyfelek, illetve a potenciális ügyfelek megtévesztését, illetve tisztességtelen befolyásolását.

Üzletszabályzat

A 49-50. §-hoz

A jellemzően az ügyfelek széles körével kapcsolatba kerülő pénzintézetek a nagy számú, egymáshoz nagymértékben hasonló feltételekkel létrejövő ügyletek megkönnyítése és meggyorsítása érdekében úgynevezett blanketta szerződéseket alkalmaznak, amelyek általános üzleti feltételeit üzletszabályzatokba foglalják. Az ügyfelek védelme, illetve a későbbi jogviták számának csökkentése érdekében fontos annak biztosítása, hogy az ügyfél a szerződés megkötése előtt részletesen és pontosan tájékozódhasson a szerződés általános feltételeiről, vagyis az őt és a pénzintézetet terhelő kötelezettségekről, illetve a szerződés által biztosított jogokról. Ezért a Javaslat a legalapvetőbb pénzintézeti szolgáltatások közül a betétgyűjtést és a hitelnyújtást ahhoz a feltételhez köti, hogy a pénzintézet az ügyfél kérésére ingyenesen rendelkezésre bocsássa az adott ügyletre vonatkozó általános szerződési feltételeket tartalmazó, a törvényi követelményeknek megfelelő üzletszabályzatát.

Az ügyfelek tájékoztatása

Az 51. §-hoz

Az ügyfelek, a pénzintézeti szolgáltatásokat igénybe vevő fogyasztók széleskörű tájékoztatása érdekében a Javaslat meghatározza az adatok, illetve információk azon körét, amelyeket a pénzintézet köteles az ügyfelek kívánságára ingyenesen átadni, illetve a hozzájutás lehetőségét biztosítani.

VII. Fejezet

Az állami bankfelügyelet

A bankfelügyelet jogállása és hatásköre

Az 52. §-hoz

A Javaslat a Bankfelügyeletre ruházott feladatok hatékonyabb ellátása érdekében a Bankfelügyeletre vonatkozó hatályos jogszabályokhoz képest növeli a Bankfelügyelet függetlenségét, illetve önállóságát. Igen lényeges ugyanis annak biztosítása, hogy a Bankfelügyelet a különböző rövid távú érdekeket kifejező külső behatásoktól mentesen, valójában csak a tevékenységére vonatkozó jogszabályoknak alárendelten, a pénzintézetek tevékenységét szabályozó jogszabályok érvényesítése, illetve a biztonságos pénzintézeti tevékenységvégzés elősegítése érdekében gyakorolhassa hatáskörét.

Az előzőeknek megfelelően, a Javaslat szerint a Bankfelügyelet a Kormány felügyelete alatt működő országos hatáskörű államigazgatási szerv, amely hatásköre gyakorolása, illetve feladatai teljesítése során e törvényben, valamint a tisztességtelen piaci magatartás tilalmáról szóló törvényben foglalt eltérésekkel az államigazgatási eljárás általános szabályai szerint jár el. Az államigazgatási hierarchiában elfoglalt helyére, és a Magyar Nemzeti Bankkal való sajátos kapcsolatára tekintettel a Bankfelügyelet határozatai ellen - az államigazgatás rendszerén belül - nincs lehetőség fellebbezésre, azonban a Bankfelügyelet határozatai bíróság előtt megtámadhatóak.

A Bázeli Bankfelügyeleti Bizottság ajánlása alapján, különös tekintettel az országhatárokon átnyúló szolgáltatásokra és a mind nagyobb méretűvé váló nemzetközi tőkeáramlásra, az egyes országok bankfelügyeletei a megfelelő hatékonyság érdekében szoros együttműködést kívánnak megvalósítani. Figyelemmel a Magyarországon működő, részben vagy teljesen külföldi tulajdonban álló pénzintézetek viszonylag nagy számára, valamint arra, hogy a jövőben várhatóan a magyar pénzintézetek is megjelennek a nemzetközi piacon, a magyar Bankfelügyeletnek is szüksége van arra, hogy bekapcsolódjon a bankfelügyeletek nemzetközi együttműködésébe. Ennek egyik formája, amit a Javaslat tartalmaz, mely szerint a törvényben körülhatárolt körben a törvény lehetővé teszi a külföldi pénzintézet hazai országának bankfelügyelete számára a Magyarországon működő pénzintézet, valamint bankfiók, illetve a magyar Bankfelügyelet számára a belföldi pénzintézet külföldi leánypénzintézetének, fiókjának az ellenőrzését.

A Bankfelügyelet feladata

Az 53. §-hoz

A Javaslat szerint - a nemzetközi gyakorlatnak megfelelően - a Bankfelügyelet feladata, hogy a pénzintézetek piacra lépésének engedélyezése, és a pénzintézeti tevékenységvégzés felügyelete során elősegítse, illetve biztosítsa a pénzintézeti tevékenységre vonatkozó biztonsági és versenyszabályok alkalmazását, valamint a pénzintézetek biztonságos tevékenységvégzését és fizetőképességét, és ezen keresztül a betétesek, a fogyasztók, illetve a nemzetgazdaság védelmét.

Feladatainak ellátása érdekében a Bankfelügyelet rendszeresen ellenőrzi és értékeli a pénzintézeti tevékenységre vonatkozó, a szabályok betartása, illetve a felügyelet ellátása szempontjából lényeges adatokat, illetve információkat és ellenőrzésének általános tapasztalatairól - a törvényben meghatározott körben évente részletes tájékoztatást nyújt.

A Bankfelügyelet irányítása

Az 54-55. §-hoz

A Javaslat a Bankfelügyelet irányítását, a Bankfelügyelet elnökének és helyetteseinek kinevezését, illetve megbízatásuk megszűnését a közszolgálatra vonatkozó egyéb javaslatok figyelembevételével rendezi úgy, hogy biztosítható legyen a vezetők megfelelő kiválasztása és szakmai önállósága is.

Figyelemmel a pénzintézetek biztonságos működéséhez, illetve a pénzintézeteknél elhelyezett betétek biztonságához fűződő jelentős nemzetgazdasági érdekre, valamint a Bankfelügyelet által ellátott versenyfelügyeleti funkciókra, a Javaslat előírja, hogy a Bankfelügyelet elnöke évente beszámoljon a Kormánynak.

A Bankfelügyelet dolgozói, illetve a Bankfelügyelet által megbízott személyek

Összeférhetetlenség

Az 56-57. §-hoz

A közszolgálati jogviszonyra vonatkozó, előkészületben lévő rendelkezésekkel összhangban a Javaslat részletesen szabályozza a Bankfelügyelet vezetői, érdemi ügyintézői és a Bankfelügyeletnél működő Versenytanács tagjainak munkaviszonyával, illetve a Bankfelügyeleten kívüli kereső foglalkozásukkal, tagsági viszonyukkal, stb. kapcsolatos kérdéseket, annak érdekében,, hogy kizárható, illetve elkerülhető legyen az összeférhetetlenség, valamint az érdekösszeütközés.

Titoktartási kötelezettség

Az 58-59. §-hoz

A Bankfelügyelet vezetői, érdemi ügyintézők, a Bankfelügyelet által megbízott külső szakértők (pl. könyvvizsgálók), valamint a Bankfelügyeleti Bizottság tagjai feladatuk ellátása során számos olyan adathoz juthatnak hozzá, amelyek banktitkot, illetve üzleti vagy szolgálati titkot tartalmaznak. E titkok más személyek részére történő kiszolgáltatása jelentős érdeksérelemmel járhat, mind a pénzintézetek ügyfelei, mind a pénzintézetek vagy a Bankfelügyelet esetében. Ezért a Javaslat részletesen szabályozza a Bankfelügyelettel munkaviszonyban, valamint munkavégzésre irányuló egyéb jogviszonyban álló vagy korábban ilyen jogviszonyban állt személyekre, valamint a Bankfelügyeleti Bizottság tagjaira vonatkozó titoktartási kötelezettséget.

Rendelkezik a Javaslat arról is, hogy mely szervezeteknek történő adatátadásra nem vonatkozik a titoktartási kötelezettség, illetve hogy e szervezeteken kívül más intézményeknek vagy személyeknek milyen adatokat, milyen esetben jogosult a Bankfelügyelet kiszolgáltatni. Az egyes országok bankfelügyeleti hatóságaival való kölcsönös előnyökkel járó együttműködés elősegítése érdekében a Javaslat lehetőséget ad a bankfelügyeleti információknak külföldi bankfelügyelet vagy értékpapírfelügyelet részére történő átadására is, abban az esetben, ha a külföldi hatóság is megfelelő módon titoktartásra kötelezett és az adatátadásról a bankfelügyelet az érintett pénzintézetet tájékoztatja.

Rendszeres ellenőrzés

A 60. §-hoz

A Bankfelügyelet feladatainak ellátása érdekében szükség van arra, hogy a Bankfelügyelet felhatalmazást kapjon a pénzintézeti-, bankképviseleti tevékenység rendszeres ellenőrzésére, valamint arra, hogy az ellenőrzéshez szükséges adatokat, bizonylatokat, stb. bekérhesse, valamint azokba - előzetes értesítés nélkül is- a helyszínen betekinthessen. A Bankfelügyelet takarékos létszámgazdálkodása érdekében a Javaslat lehetőséget biztosít arra, hogy egyes ellenőrzési feladatainak ellátásához a Bankfelügyelet eseti jelleggel könyvvizsgálót vagy egyéb szakértőket küldjön ki az ellenőrzés lefolytatására.

Fontos garanciális szabálya a Javaslatnak, hogy a Bankfelügyelet a pénzintézet egyes ügyfeleire vonatkozó egyedi adatokat csak a feladatának ellátása érdekében, e törvény keretei között vizsgálhatja.

Szabályok és üzletszabályzatok alkalmazásának előírása

A 61. §-hoz

A Javaslat a pénzintézeti tevékenység bővülésének elősegítése, a pénzintézetek ügyfeleinek védelme, a modern számítástechnikai, adatátviteli és egyéb banküzemi rendszerek elterjedésének meggyorsítása, valamint a törvény egyes rendelkezéseinek alkalmazása és egységes értelmezése érdekében felhatalmazást ad a Bankfelügyelet számára, hogy a törvényben meghatározott esetekben - a pénzintézetekre nézve - kötelező bankfelügyeleti rendelkezést tegyen közzé, valamint, hogy egyes szabványok, valamint üzletszabályzatok, illetve egyes üzletszabályzati kikötések alkalmazását kötelezően előírja.

Intézkedések

A 62-63. §-hoz

A Javaslat a Bankfelügyelet által alkalmazható - az egyes országok bankfelügyeletei által széles körben alkalmazott - intézkedések meghatározásával kijelöli azokat az eszközöket, amelyeket a Bankfelügyelet feladatának ellátása, illetve hatáskörének gyakorlása érdekében igénybe vehet. A Javaslatban rögzített intézkedési lehetőségek megfelelő teret engednek a Bankfelügyelet számára ahhoz, hogy a kívánt cél elérése, illetve feladatának teljesítése érdekében a szükséges hatást biztosító eszközt vehesse igénybe. A legsúlyosabb, a legnagyobb beavatkozást jelentő eszköz, a pénzintézeti tevékenység folytatására adott engedély visszavonása esetén azonban a Javaslat tételesen meghatározza azokat az eseteket, amelyekben a Bankfelügyelet ezt az intézkedést alkalmazhatja, és a súlyosabb beavatkozást jelentő intézkedések meghozatalát a törvény a Bankfelügyeleti Bizottság egyetértéséhez köti.

Bankfelügyeleti bírság

A 61-65. §-hoz

A Bankfelügyelet által alkalmazható intézkedések, szankciók egyik vállfaja a bankfelügyeleti bírság, amely a törvényben előírt feltételek vagy kötelezettségek teljesítésének kikényszerítését, valamint a pénzintézeti tevékenységre vonatkozó jogszabályok, valamint a Bankfelügyelet vagy a Magyar Nemzeti Bank által kiadott rendelkezések megsértésének szankcionálását szolgálja. A bírság mind a pénzintézettel, mind a pénzintézeti vezetővel szemben kiszabható. A pénzintézeti vezető mentesül azonban a bírság kivetése alól abban az esetben, ha bizonyítani tudja, hogy úgy járt el, ahogy az az adott helyzetben tőle elvárható volt.

A Javaslat lehetővé teszi a bírság ismételt kiszabását is, amire természetesen akkor kerülhet sor, ha a korábban kiszabott bírság nem érte el a megfelelő hatást. Ugyanakkor lehetőség van arra is, hogy a Bankfelügyelet a bírság mellett egyéb, a törvényben meghatározott intézkedéseket is alkalmazzon. Rendelkezik továbbá a Javaslat az elkövetett szabálysértés szankcionálhatóságának elévüléséről, valamint a kétszeres szankcionálás elkerüléséről is.

A bírság összegét a Bankfelügyelet a mulasztás, illetve a kötelességszegés súlyának, valamint a jogszabályok rendelkezéseitől, a Bankfelügyelet és az MNB előírásaitól stb. való eltérés nagyságának figyelembevételével köteles megállapítani, a Javaslatnak a kivethető bírság összeghatáraira vonatkozó rendelkezéseinek alapján.

A 66. §-hoz

A Javaslat nem teszi anyagilag érdekeltté a Bankfelügyeletet a bírság kiszabásában, ugyanis úgy rendelkezik, hogy a bírságokat a Magyar Nemzeti Banknál vezetett, elkülönített számlára kell befizetni, és az így befizetett összegeket - a pénzintézeti rendszer továbbfejlesztése érdekében - nyilvános pályázatok kiírása útján a pénzintézeti szakemberek képzésére, valamint a bankszakmával kapcsolatos tanulmányok készítésének és közzétételének támogatására kell fordítani.

A Bankfelügyelet eljárása

A 67. §-hoz

Az államigazgatási eljárás általános szabályaitól eltérően, a Bankfelügyelet engedélyezési eljárására a Javaslat kilencven napos határidőt biztosít, figyelembe véve a pénzintézeti tevékenységre vonatkozó engedélykérelmek elbírálásának bonyolultságát, valamint azt, hogy a Bankfelügyeletnek az engedélyek kiadásához a Magyar Nemzeti Bank egyetértését is be kell szereznie.

A Javaslat a külföldi bankfelügyeletekkel való megfelelő kapcsolattartás és együttműködés érdekében felhatalmazza a Bankfelügyeletet, hogy eljárása során megkereshessen külföldi bankfelügyeleti hatóságokat, illetve, hogy az azoktól érkező megkereséseket teljesíthesse.

A Javaslat a pénzintézeti-, bankképviseleti tevékenység végzésére vonatkozó engedélykérelem megalapozott elbírálása érdekében meghatározza, hogy mely adatokat, illetve dokumentumokat kell az engedélykérelemhez becsatolni. Lehetőséget ad továbbá a Bankfelügyelet részére arra, hogy a törvényben rögzítetteken túl egyéb iratok vagy felvilágosítások (céginformáció, stb.) rendelkezésre bocsátását is megkövetelhesse akkor, ha az az engedélykérelem megalapozott elbírálása érdekében, az ésszerűség határai között szükséges.

Bankképviselet bejelentése

A 70. §-hoz

A Javaslat a bankképviselet nyitását nem köti engedélyhez, azonban a kapcsolattartás és az ellenőrzés lehetőségének biztosítása érdekében a bankképviseletet a létesítés, illetve az alapvető adatok bejelentésére kötelezi.

Az engedély közzététele

A 71. §-hoz

A megfelelő nyilvánosság biztosítása érdekében a Javaslat kötelezi a Bankfelügyeletet arra, hogy az általa kiadott, módosított vagy visszavont engedélyeket a Pénzügyi Közlönyben közzétegye.

Tájékoztatás

A 72. §-hoz

Az érdemi együttműködést lehetővé tevő, a szükséges információkat biztosító tájékoztatás érdekében a Javaslat kötelezi a Bankfelügyeletet arra, hogy az általa kiadott engedélyekről, valamint azok módosításáról vagy visszavonásáról a Magyar Nemzeti Bankot és a cégbíróságot a határozat megküldésével haladéktalanul értesítse, valamint hogy az általa alkalmazott intézkedésekről és szankciókról az alkalmazással egyidejűleg tájékoztassa a Magyar Nemzeti Bankot és a Bankfelügyeleti Bizottságot.

Bankfelügyeleti díj

A 73. §-hoz

A Bankfelügyelet működéséhez szükséges összeget a Javaslat a jelenleg hatályos szabályozással és számos ország gyakorlatával összhangban - a Bankfelügyelet függetlenségének erősítése érdekében - nem a központi költségvetésből történő ellátással, hanem a pénzintézetek által - átalányként - fizetendő igazgatási szolgáltatási díjjal biztosítja. Az így befizetett díjak csak a Bankfelügyelet működésének fedezetére használhatók fel, tehát azokat egyéb állami feladatok megoldása érdekében nem lehet a Bankfelügyelettől elvonni.

Bankfelügyeleti Bizottság

A 74-76. §-hoz

A Bankfelügyelet döntéseinek a különböző szempontokat minél jobban figyelembe vevő megalapozása érdekében a Javaslat a Bankfelügyelet mellett egy körülhatárolt jogosítványokkal rendelkező testületet, a Bankfelügyeleti Bizottság felállítását rendeli el. A Bankfelügyeleti Bizottság felállításával és működésének szabályozásával a Javaslat arra törekszik, hogy a Bankfelügyelet államigazgatási határozatként vagy normaként megjelenő nagyobb jelentőségű döntéseinek meghozatala során intézményesen biztosítsa az eltérő érdekek és eltérő szempontok által is befolyásolt vélemények megjelenését, illetve ezek figyelembevételét.

VIII. Fejezet

Könyvvizsgálat; tájékoztatási kötelezettség

Könyvvezetés

A 77. §-hoz

A pénzintézetek üzleti könyveinek, vagyis az üzleti tevékenységekre vonatkozó nyilvántartások vezetésére a számviteli jogszabályok tartalmaznak rendelkezéseket.

A Javaslat ugyanakkor rögzíti azt az általános feltételrendszert, amelynek a pénzintézetek által vezetett nyilvántartásoknak meg kell felelniük.

Könyvvizsgálat

A 78-79. §-hoz

A pénzintézet könyvvezetésének, a pénzintézet által készített, illetve közzé tett mérlegeknek, kimutatásoknak a hitelessége, megbízhatósága szempontjából, mind a pénzintézet saját érdekében, mind a betétesek, az ügyfelek a nyilvánosság, illetve a Bankügyelet és a jegybank számára nagy jelentőséggel bír annak biztosítása, hogy a pénzintézet mérlegeinek hitelesítését, illetve a könyvvizsgáló feladatokat csak olyan könyvvizsgálók láthassák el, akik megfelelő függetlenséggel, (anyagi) felelősségvállalási képességgel és szakértelemmel rendelkeznek a rájuk bízott feladatok jó szinvonalú ellátásához. A Javaslat e követelmény rögzítésén túlmenően, a pénzintézeteknél kialakult nemzetközi auditálási gyakorlattal összhangban egy sajátos kettős jogviszonyt hoz létre a pénzintézet által megbízott könyvvizsgáló esetében annak előírásával, hogy a törvényben meghatározott esetekben a könyvvizsgáló megállapításairól nem csak az őt megbízó pénzintézetet, hanem a Bankfelügyeletet is köteles tájékoztatni.

A pénzintézetek megbízható, hiteles és független könyvvizsgálatához fűződő érdekek alapján a Javaslat lehetőséget ad a Bankfelügyelet számára, hogy általa megbízott könyvvizsgálót küljön ki a pénzintézet mérlegeinek, számviteli nyilvántartásának, stb. ellenőrzésére abban az esetben, ha a pénzintézet részéről megbízott könyvvizsgáló által adott tájékoztatással kapcsolatban megalapozott kételye merül fel, vagy a könyvvizsgáló nem teljesítette a Bankfelügyelet tájékoztatásával kapcsolatos kötelezettségét, illetve ha az a betétesek védelme érdekében szükséges.

A Bankfelügyelet tájékoztatása

A 80. §-hoz

A Bankfelügyelet feladatainak hatékony ellátása, illetve az időben történő és megfelelő hatást kiváltó intézkedések megalapozása érdekében feltétlenül szükség van arra, hogy a Bankfelügyelet a pénzintézetek tevékenységéről megbízható, pontos információkkal rendelkezzen. A Javaslat ezért meghatározza azokat az eseteket, amelyekben a felügyelt pénzintézet haladéktalanul köteles információt szolgáltatni a Bankfelügyelet részére, valamint felhatalmazást ad a Bankfelügyelet számára, hogy (a Bankfelügyeleti Bizottság egyetértésével) a rendszeres helyszínen kívüli bankfelügyeleti ellenőrzést lehetővé tevő adatszolgáltatási kötelezettséget előírhassa.

IX. Fejezet

Versenyszabályok

A 85-86. §-hoz

A tisztességtelen piaci magatartás tilalmáról szóló 1990. évi LXXXVI. törvény rendelkezései szerint a pénzintézetek versenyfelügyeletét az Állami Bankfelügyeletnek kell ellátnia, illetve a pénzintézetek versenyfelügyeletére vonatkozó különleges szabályok megállapítását a hivatkozott törvény a pénzintézetek tevékenységéről, illetve a pénzintézetekről rendelkező külön törvényre bízza. Ennek alapján a Javaslat rendelkezik a bankfelügyeleti Versenytanács felállításáról, illetve annak működéséről, a versenyfelügyeleti eljárásért fizetendő díjakról, ezen túlmenően pedig a törvény egyéb rendelkezései is tartalmaznak a fogyasztók védelmére, valamint a tisztességtelen piaci magatartás tilalmára vonatkozó szabályokat.

XI. Fejezet

A szükséghelyzetben hozott intézkedések és a felszámolás sajátos szabályai

Intézkedések szükséghelyzetben

A 87. §-hoz

A csődeljárásra és a felszámolásra vonatkozó, előkészületben lévő törvényjavaslat tervezet a pénzintézeteket kiveszi a csődeljárásra vonatkozó szabályok hatálya alól, mivel a pénzintézeteknél a nagy számú hitelező (betétes) nem teszi lehetővé egy fizetésképtelenség esetén az érdekek egyeztetésére, az érintett hitelezők megállapodására alapozott eljárást, és ugyancsak nem alkalmazható a hosszú, kilencven napos fizetési moratórium sem, mivel az a betétesek jelentős érdeksérelmével járna. Az előkészületben lévő, a csődeljárásra vonatkozó rendelkezésekkel és a nemzetközi gyakorlattal összhangban a Javaslat a pénzintézetek fizetésképtelenné válásának veszélye, illetve annak bekövetkezése esetére speciális szabályokat állapít meg, illetve a Bankfelügyelet kötelességévé teszi a törvényben meghatározott eszközök biztosításával a szükséghelyzet esetén történő beavatkozást, illetve a szükséghelyzet lehetőség szerinti elhárítását.

A takarékbetétek esetén fennálló állami garanciára tekintettel a Javaslat rendelkezik az állami garancia „beváltásának” módjáról, az alkalmazandó eljárásról is.

Felszámolás

A 88. §-hoz

A Javaslat rendelkezései szerint a pénzintézet elleni felszámolási eljárás során a felszámolásra vonatkozó általános jogszabályi előírásokat e törvény szabályaiban foglalt eltérésekkel kell alkalmazni. Ennek megfelelően, ha a szükséghelyzet elhárítása, a pénzintézet fizetőképességének helyreállítása nem jár eredménnyel, illetve ha a pénzintézet engedélyét a Bankfelügyelet visszavonja, a Javaslat a pénzintézet felszámolásának kezdeményezését a Bankfelügyelet számára is lehetővé teszi, illetve a felszámolók kijelöléséhez előírja a Bankfelügyelet véleményének kikérését.

Bankszünnap

A 89. §-hoz

Figyelemmel a pénzintézetek szolgáltatásait igénybe vevő fogyasztók érdekeire, valamint a bankszünnapnak a fizetési határidők nyugvására gyakorolt hatására, a Javaslat rendelkezik a bankszünnap tartásának és meghirdetésének módjáról, hatásáról, illetve arról, hogy a pénzintézet milyen esetekben tarthat bankszünnapot.

Moratórium

A 90. §-hoz

Bármely országban előfordulhat, hogy egy elemi csapás (árvíz, földrengés, stb.) vagy más elháríthatatlan külső ok következtében a pénzintézetek egy része nem képes tevékenységét ellátni, és ezáltal veszélybe kerül az ország fizetési forgalmának fenntartása, illetve a pénzintézeti tevékenység széles körű ellátása. A pénzintézet iránti bizalom fenntartása, valamint a veszélyhelyzetben történő gyors és hatékony beavatkozás érdekében szükség van arra, hogy egyértelműen rendezett legyen az, hogy ilyen esetben kinek, mely szervezetnek van felhatalmazása a beavatkozásra, vagyis a pénzintézetek széles köre, illetve az ország pénzintézeti rendszere által végzett pénzintézeti tevékenység átfogó - a nagyobb károk elkerülését célzó - korlátozására. A Javaslat a beavatkozás lehetőségét a beavatkozás időtartamához igazodóan a Bankfelügyelet, a Kormány, illetve az Országgyűlés részére biztosítja, és rendelkezik a széleskörű tájékoztatásról, valamint a költségviselő fél kijelöléséről.

XII. Fejezet

Záró rendelkezések

Hatálybalépés

A 91. §-hoz

A Javaslat a pénzintézetek szakmai és technikai felkészülésének lehetővé tétele érdekében a törvény egyes rendelkezéseit - a számviteli törvény hatálybalépésével is összhangban - csak 1992. január 1-jétől rendeli alkalmazni.

-----STARTING---POINT---VEGE---

Átmeneti rendelkezések

A 92. §-hoz

Tekintettel arra, hogy a Javaslat számos ponton a jelenleg hatályban lévő szabályoknál szigorúbb, illetve részletesebb előírásokat tartalmaz, a törvény rendelkezései alóli kibújás elkerülése érdekében a Javaslat úgy rendelkezik, hogy a törvény hatályba lépésekor folyamatban lévő eljárásokban már a törvény rendelkezéseit kell alkalmazni.

A 93. §-hoz

A törvény hatályba lépését megelőző időszakban különböző jogszabályok lehetőséget adtak egyes pénzintézeti tevékenységek végzésére, sőt az is előfordult, hogy megfelelő jogszabályi felhatalmazás nélkül a Bankfelügyeleten kívül más hatóságok is kiadtak a pénzintézeti tevékenység végzésére jogosító engedélyeket. Az ilyen jogszabály által biztosított vagy egyes hatóságok által kiadott engedéllyel rendelkező jogi személyek részére a Javaslat megfelelő időt biztosít arra, hogy a Bankfelügyelettől engedélyt kérjenek vagy pénzintézeti tevékenységükkel felhagyjanak. A pénzintézeti tevékenység végzésére jogosító engedéllyel rendelkező jogi személyek teljes körének felmérése, az engedélyeknek a Javaslatban foglalt előírásoknak való megfelelése érdekében a törvény kötelezi a pénzintézeteket és a pénzintézeti tevékenységet végző egyéb jogi személyeket engedélyeiknek a Bankfelügyeletnek történő megküldésére, a Bankfelügyeletet pedig kötelezi az engedélyek felülvizsgálatára.

A részben vagy teljesen külföldi tulajdonú pénzintézetek jogosítványainak a belföldi pénzintézetek jogosítványaival azonos módon történő - azonos versenyfeltételeket biztosító - meghatározása érdekében a Javaslat úgy rendelkezik, hogy a különböző, a törvény hatályba lépése előtt kiadott, mentességeket és kedvezményeket biztosító határozatok - egységesen - 1995. december 31-én hatályukat vesztik.

A pénzintézetek jelenlegi szakember bázisára figyelemmel a Javaslat átmeneti intézkedésként lehetővé teszi, hogy a már működő pénzintézetek - meghatározott időre - türelmi időt kaphassanak az ügyvezetőkre vonatkozó szakmai előírások alól.

A Javaslat megfelelő időt biztosít arra, hogy azok a pénzintézetek, amelyek állami garanciával fedezett betétállományal rendelkeznek, illetve ilyen betéteket gyűjtenek, a törvényben foglalt kötelezettség alapján betétvédelmi alapot hozzanak létre, illetve ilyen alaphoz csatlakozzanak.

A 94. §-hoz

A Javaslat megfelelő, 1992. június 30-áig terjedő átmeneti időt biztosít a részvénytársasági formában működő pénzintézeteknek ahhoz, hogy bemutatóra szóló részvényeiket az összeférhetetlenségre, illetve a nem kívánatos tulajdoni befolyásolás korlátozására vonatkozó rendelkezések betartásának ellenőrzését lehetővé tevő névre szóló részvényekké alakítsák át.

A 95. §-hoz

A Javaslat megfelelő átmeneti időt biztosít arra is, hogy a már működő pénzintézetek jegyzett tőkéjüket a törvényben előírt minimális szintre feltöltsék.

A 96. §-hoz

A külföldi befektetők védelmére vonatkozó nemzetközi kötelezettségeinkre figyelemmel a pénzintézetben megszerezhető tulajdoni hányad korlátozására vonatkozó rendelkezés hatálya nem terjed ki a külföldi által a törvény hatálybalépése előtt szerzett részesedésekre. A belföldi tulajdonosok azonban 1992. december 31-ig kötelesek elidegeníteni a törvényben meghatározott határértéket meghaladó arányú tulajdoni részesedésüket, illetve e határnapot követően nem gyakorolhatják az előírt arányt meghaladó szavazati jogukat.

A 97. §-hoz

A tőkemegfelelést biztosító nyolc százalékos súlyozott eszközkockázati arányt a pénzintézeteknek 1993. január 1-jéig kell elérniük, 1992. január elsejétől azonban már meg kell felelniük a 7,25 százalékos súlyozott eszközkockázati arány elérésére vonatkozó előírásnak. Az egyes pénzintézeteknek a korábbi időszakból örökölt eltérő helyzetére figyelemmel azonban a Javaslat felhatalmazást ad a Bankfelügyeletnek, hogy a Magyar Nemzeti Bankkal egyetértésben a törvényben előírt arány betartásának kötelezettsége alól egyedi felmentést adjon, ha azt kivételes körülmények indokolják, és ha a felmentés megadása nem veszélyezteti a pénzintézet fizetőképességét, működőképességét. A felmentés megadására csak 1994. december 31-éig van lehetőség.

A 98. §-hoz

A Javaslat a pénzintézeti tevékenység általános, valamint minősített kockázatához igazodó tartalékok fokozatos, három éven belül történő feltöltését írja elő a pénzintézetek számára, és rendelkezik a korábbi jogszabályi rendelkezések alapján képzett tartalékvagyon, valamint a kockázati céltartalék figyelembevételéről is.

A 99. §-hoz

A törvény hatályba lépésekor már működő takarékpénztárak (takarékszövetkezetek) részére a Javaslat több mint kétéves átmeneti időt biztosít arra, hogy tevékenységüket a törvény előírásainak megfelelően alakítsák. Ugyanakkor a törvény hatályba lépését követően már nem teszi lehetővé, hogy ezek a takarékszövetkezetek a törvény rendelkezéseivel ellentétes tevékenységet végezzenek. Annak érdekében, hogy a takarékszövetkezetek tevékenysége az átmeneti időszak alatt is megfelelően biztonságos legyen, a Javaslat lehetőséget biztosít arra, hogy a Bankfelügyelet a törvény rendelkezésein túlmenő szabályokat állapítson meg a takarékszövetkezetek hitelezési tevékenységére.

A 100. §-hoz

A számviteli törvény hatályba lépésére tekintettel, valamint a pénzintézetek megfelelő felkészülésének biztosítása érdekében 1991. december 31-ig a Javaslat a pénzintézetek biztonságos tevékenységére vonatkozó, a törvény hatálybalépése előtt hatályban volt szabályokat rendeli - az átmenet biztosítása és a gyakorlat által megkövetelt kisebb módosításokkal - alkalmazni.

Módosuló jogszabályok

A 101. §-hoz

A törvény hatályba léptetése, valamint az a tény, hogy a biztosításra vonatkozó törvényjavaslat tervezete csak később kerül az Országgyűlés elé, szükségessé teszi az állami pénzügyekről szóló 1979. évi II. törvény (technikai) módosítását.

A 102. §-hoz

A törvénynek a pénzintézeti tevékenységek meghatározására vonatkozó rendelkezéseire tekintettel szükséges a belkereskedelemről szóló törvény módosítása annak érdekében, hogy egyértelművé váljon a záloghitelezési tevékenység pénzintézeti tevékenységgé minősítése.

A 103. §-hoz

A banktitok védelmének biztosítása érdekében a Javaslat kiegészíti a polgári perrendtartásról szóló 1952. évi III. törvényt, hogy a tárgyalásról a nyilvánosság kizárható legyen akkor is, ha a tárgyalás során várhatóan az ügyfelet érintő banktitok kerülne nyilvánosságra.

A 104. §-hoz

A belföldi, valamint a részben vagy teljesen külföldi tulajdonú, magyarországi székhelyű pénzintézetek azonos versenyesélyeket biztosító kezelése szükségessé teszi a külföldiek magyarországi befektetéseiről szóló törvény - a részben vagy teljesen külföldi tulajdonú pénzintézet alaptőkéjének befizetésére vonatkozó - rendelkezésének módosítását.

A 105. §-hoz

A Javaslat a pénzintézeti rendszerben bekövetkezett, illetve a továbbiakban várható változásokra és a takarékbetétekre biztosított állami garanciára tekintettel úgy rendelkezik, hogy takarékbetétet kizárólag csak természetes személyek helyezhessenek el.

A 106. §-hoz

A Javaslatnak a takarékszövetkezetekre vonatkozó rendelkezései szükségessé teszik a takarékszövetkezetekről szóló, többször módosított 1978. évi 22. trv. módosítását.

Hatályukat vesztő rendelkezések

A 107. §-hoz

A törvény hatályba lépése szükségessé teszi a Javaslatban foglaltakkal ellentétesen vagy attól eltérően rendelkező jogszabályok hatályon kívül helyezését.