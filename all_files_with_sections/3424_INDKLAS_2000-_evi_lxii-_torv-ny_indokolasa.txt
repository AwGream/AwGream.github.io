2000. évi LXII. törvény indokolása

a foglalkoztatáspolitikáról szóló, a nemzetközi munkaügyi konferencia 1964. évi 48. ülésszakán elfogadott 122. számú Egyezmény kihirdetéséről

Indokolás

A Nemzetközi Munkaügyi Szervezet alapvető jogokat érintő egyezményei közül a foglalkoztatáspolitikáról szóló, 1946. október 9-én elfogadott 122. számú Egyezmény a foglalkoztatáspolitika általános céljait határozza meg.

Az Egyezmény arra hívja fel a tagállamokat, hogy olyan foglalkoztatáspolitikát alakítsanak ki a szabadon választáson alapuló és teljes foglalkoztatottság megvalósítása érdekében, amely a gazdasági növekedés és fejlődés ösztönzésére, az életszínvonal emelésére, a munkaerő szükségleteinek kielégítésére, a munkanélküliség és az alulfoglalkoztatottság leküzdésére irányul.

A Magyar Népköztársaság megerősítő okiratának letétbe helyezése Nemzetközi Munkaügyi Hivatal főigazgatójánál 1969. június 18. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a tagállam megerősítő okiratát nyilvántartásba vették. Ennek megfelelően Magyarországon rendelkezéseit 1970. június 18. napjától kell alkalmazni.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.