2005. évi XV. törvény indokolása

az üvegházhatású gázok kibocsátási egységeinek kereskedelméről

-----STARTING---POINT---ALTALANOS--- 

1. Az Európai Parlament és a Tanács 2003. október 13-án fogadta el az üvegházhatást okozó gázok kibocsátási egységei Közösségen belüli kereskedelmi rendszerének létrehozásáról szóló irányelvet (a továbbiakban: Irányelv).

Az Irányelv közvetlen célja, hogy az EU tagállamokat hozzásegítse az ENSZ Éghajlatváltozási Keretegyezményéhez fűzött Kiotói Jegyzőkönyvben (a továbbiakban: Jegyzőkönyv) foglalt, illetve a Jegyzőkönyvnek az Európai Közösség nevében történő jóváhagyásáról és közös teljesítéséről szóló 2002/358/EK határozatban rögzített kibocsátás-csökkentési vállalásai teljesítéséhez.

2. A fenti célok megvalósítása érdekében az Irányelv 2005. január 1-jei hatállyal az Európai Unió szén-dioxid kibocsátásának mintegy felét lefedő vállalatok kötelező részvételével létrehoz egy összeurópai kibocsátási egységkereskedelmi rendszert.

A kibocsátási egységkereskedelmi rendszer lényege, hogy a résztvevő vállalatok kormányzati szinten rögzített - az Európai Bizottság (a továbbiakban: Bizottság) által jóváhagyott - kiosztási terv szerint évente kibocsátási egységeket (kibocsátási kvótákat) kapnak. A kiosztott egységekkel a vállalatoknak minden év április 30-ig az előző tárgyévi kibocsátásaik mértékéig el kell számolniuk (az egységeket vissza kell adniuk). A rendszer lehetővé teszi, hogy a vállalatok a részükre kiosztott, kibocsátásaik mértékét meghaladó egységekkel egy európai piacon szabadon kereskedjenek. Az egységeket az Európai Közösség tagállamaiban honos jogi személyek és szervezetek szabadon megszerezhetik. A kibocsátási egységkereskedelem egy bevezető hároméves, majd azt követő ötéves időszakok keretei között folyik: ezen kereskedési időszakokra kell kiosztási terveket készíteni (amelyek meghatározzák az adott időszak alatt kiosztható kibocsátási egységek mennyiségét), illetve ezen időszakok alatt érvényesek a kibocsátási egységek. A kibocsátási egységek kizárólag elektronikus formában léteznek, azokat egy egységes elektronikus adatbázisokból: nemzeti forgalmi jegyzékekből álló rendszerben tartják nyilván.

Az Irányelv 2004-es módosítása lehetővé teszi a Jegyzőkönyv szerinti projekt tevékenységek eredményeképpen kiadott nemzetközi kibocsátási jogosultságoknak a kibocsátási egységkereskedelmi rendszerben való felhasználását.

3. A törvény az Irányelv által előírt kereskedelmi rendszer bevezetésén túl megalapozza a Jegyzőkönyv szerint végrehajtható ún. projekt alapú mechanizmusokban (projekt tevékenységekben) való hazai részvétel szabályozását. Ezen projekt tevékenységek: az ún. együttes végrehajtás és a tiszta fejlesztési mechanizmus lehetővé teszik a Jegyzőkönyv részes államaiban a kibocsátás-csökkentés eltérő költségében megtestesülő komparatív előnyök környezetvédelmi kiaknázását. A kedvezményezett ország a területén számára ingyenesen megvalósított beruházás ellenében elismeri a beruházó jogosultságát a Jegyzőkönyv szerinti eljárásban kiadható nemzetközi kibocsátási jogosultságokra, melyek - végső soron - az Irányelv által meghatározott rendszerben is felhasználhatók.

Tekintve, hogy Magyarországon a nyugat-európai átlaghoz képest még mindig számottevően olcsóbb a kérdéses gázok kibocsátásának csökkentése, komoly nemzetgazdasági érdek fűződik a kérdéses projektek végrehajtását megalapozó jogszabályi háttér megteremtéséhez.

4. A törvény minél korábbi elfogadása előfeltétele annak, hogy a magyar vállalatok sikeresen aknázzák ki az európai kibocsátás-kereskedelmi rendszerben való részvételből származó előnyöket.

-----STARTING---POINT---RESZLETES---

Az 1-2. §-hoz

A törvény egy nagyléptékű európai üvegházhatású gáz-kibocsátási intézkedési programnak - az Európai Éghajlatváltozási Programnak - az egyik központi elemét hajtja végre. Ennek megfelelően a szabályozás célja, hogy a kibocsátás-kereskedelem hazai feltételeinek megteremtésével hozzájáruljon a kérdéses gázok légköri koncentrációjának csökkentéséhez.

A törvény elsődleges szabályozási tárgyát az 1. számú mellékletében meghatározott üvegházhatású gázkibocsátással járó tevékenységek képezik. Ennek körét az Irányelv határozza meg. A törvény hatálya a fentieken túl értelemszerűen kiterjed a kibocsátási egységek kereskedelmére is.

A törvény másodlagos szabályozási tárgyát a Jegyzőkönyv 6. és 12. cikke alapján nemzetközi együttműködés keretében végrehajtható projekt tevékenységek (az ún. együttes végrehajtás, valamint a tiszta fejlesztési mechanizmus) képezik.

A 3. §-hoz

A törvény alapvetően az Irányelv által meghatározott fogalmakat veszi át. A törvény által létrehozott rendszer központi eleme a kibocsátási egység (kvóta). A kibocsátási egység olyan vagyoni értékű jog, mely lehetővé teszi a hatály alá tartozó gázok kibocsátását, s amellyel - a polgári jog szabályai szerint - annak jogosultja kereskedhet. Ezen túlmenően kiemelt szerepet játszik a „létesítmény” illetve az „üzemeltető” fogalmának a meglévő jogszabályokkal - elsősorban a 272/2004. (IX. 29.) Korm. rendelettel - összhangban történő meghatározása.

A 4. §-hoz

A 4. § az érintett létesítmények üzemeltetését kibocsátási engedélyhez köti. A kibocsátási engedély elsősorban annak előzetes hatósági ellenőrzésére szolgál, hogy az üzemeltető képes-e a kibocsátásait megfelelően nyomon követni. A kibocsátási engedély sajátossága, hogy az nem állapít meg kibocsátási határértékeket: arra kötelezi az engedélyest, hogy éves kibocsátásának megfelelő mennyiségű kibocsátási egységet adjon vissza a 11. § szerint. A kibocsátási engedély iránti kérelemben adja meg az üzemeltető azokat az adatokat, melyek alapul szolgálnak a Nemzeti Kiosztási Terv és Nemzeti Kiosztási Lista (6. §) megállapításához.

A kibocsátási engedélyezés szabályait, a környezet védelmének általános szabályairól szóló 1995. évi LIII. törvény alapján elfogadott, az egyes létesítmények üvegházhatású gáz-kibocsátásának engedélyezéséről, nyomon követéséről és jelentéséről szóló 272/2004. (IX. 29.) Korm. rendelet állapítja meg.

Az 5. §-hoz

A kibocsátások megfelelő nyomon követése és az arról való éves jelentéstétel a visszaadandó (11. §) kibocsátási egységek mennyiségét határozza meg. A visszaélések elkerülése érdekében az üzemeltetőnek éves jelentését független, külön engedély szerint működő hitelesítővel hitelesíttetnie kell. A nyomon követés és jelentés szabályait a 272/2004. (IX. 29.) Korm. rendelet tartalmazza, míg a hitelesítő személyére vonatkozó szakmai és személyi feltételeket kormányrendelet fogja megállapítani, míg a hitelesítés technikai szabályait a környezetvédelmi és vízügyi miniszter (a továbbiakban: miniszter) rendeletben állapítja meg.

A szolgáltatások szabad áramlásának elvével összhangban az EU más tagállamában feljogosított hitelesítő által a hazai szabályoknak megfelelően elkészített jelentését el kell elfogadni.

A 6. §-hoz

A kibocsátási egységek kiosztásának alapja a Nemzeti Kiosztási Terv (a továbbiakban: Kiosztási Terv). Ez az a dokumentum, melyben a Kormány megállapítja, hogy a törvény hatálya alá tartozó létesítmények üzemeltetői között az egyes - az Irányelv által megállapított - kereskedési időszakokban mennyi kibocsátási egységet lehet kiosztani országos és ágazati szinten. A Kiosztási Terv a kiosztás ezen sarokszámai mellett meghatározza a különféle célokra elkülönített tartalékokat, a kiosztás módszereit, valamint egy - a kiosztási módszerekből következő - indikatív listát tartalmaz arra vonatkozóan, hogy mennyi a rendszer hatálya alá tartozó egyes létesítményekre jutó kibocsátási egységek mennyisége. A Kiosztási Tervet a Kormány rendeletben állapítja meg.

A Kiosztási Tervben szereplő keretszámok és módszerek alapján az egyes létesítmények részére kiosztandó kibocsátási egységek konkrét mennyiségét és a kiosztás ütemezését a Kormány által elfogadott Nemzeti Kiosztási Lista (a továbbiakban: Kiosztási Lista) állapítja meg. A Kiosztási Listát a Kormány rendeletben hirdeti ki. A Kiosztási Lista normatív aktussal való elfogadásának kiemelkedő garanciális jelentősége van: a Kormány szakmai és politikai felelősséget vállal a többmilliárd forint értékű kincstári vagyonba tartozó jogok szétosztásáért.

Kiosztási Tervet és Kiosztási Listát a Kormány első ízben az Irányelv által mintegy próbaidőszaknak tartott 2005-2008 közötti időszakra, azt követően pedig ötéves időszakokra (ún. kereskedési időszakokra) fogad el. Kiemelendő, hogy a 2008-2012 közé eső második kereskedési időszak egybe esik a Jegyzőkönyv szerinti teljesítési időszakkal.

Az Irányelv által felállított fontos garancia, hogy mind a Kiosztási Tervet, mind pedig a Kiosztási Listát a Bizottság annak Kormány általi kihirdetését megelőzően jóváhagyja.

A 7. §-hoz

A törvény ezen kiemelkedő garanciális jelentőségű rendelkezései meghatározzák a kibocsátási egység mint vagyoni értékű jog keletkezésének, érvényességének és megszűnésének szabályait.

A kibocsátási egység a forgalmi jegyzékben való nyilvántartásba vételével (bejegyzésével) keletkezik. Csak a keletkezés szerinti kereskedési időszak alatt érvényes, ezt követően azonban a visszaadási kötelezettség (11. §) teljesítéséhez a következő év április 30-ig felhasználható. A második és az azt követő időszak végén törlésre kerülő egységek helyett a kiosztásért felelős hatóság a jogosult számláján új egységeket ír jóvá. Kiemelendő, hogy az Irányelv nem teszi kötelezővé az egy az egyben történő átváltást, az átváltás mértéke majdani kibocsátáskereskedelem-politikai döntés függvénye.

Az összeurópai kereskedelem alapja a törvény által előírt ekvivalencia: minden olyan kibocsátási egységet, amelyet az Európai Gazdasági Térség tagállamai jogszabálya alapján hoztak létre, a hazai kereskedelmi rendszerben érvényesnek kell elfogadni.

A 8. §-hoz

A 8. § rendelkezik arról, hogy az első kereskedési időszakban a kibocsátási egységek legalább 95%-át, míg a második kereskedési időszakban legalább 90%-át ingyenesen kell kiosztani az üzemeltetők részére. A kiosztott, illetve árverésen értékesített kibocsátási egység a jogosult vagyonába kerül, míg a ki nem osztott egységek a Magyar Állam kincstári vagyonába tartoznak. A ki nem osztott egységekről való rendelkezés szabályait a Kormány állapítja meg.

A 9. §-hoz

Az üzemeltetők a Kiosztási Terv, illetve a Kiosztási Lista alapján kiosztási egységekre jogosultak. A kiosztás lehet ingyenes, illetve a Kormány által lefolytatott árverés eredményeképpen visszterhes (ld. 8. §). Ingyenes kibocsátási egységekre jogosultak a Kiosztási Listán megjelölt létesítmények és az ún. új belépők - a Kiosztási Tervben megállapított keret erejéig - valamint azon létesítmények, melyek az első kereskedési időszakban valamely tevékenységi körükön kívüli elháríthatatlan külső ok folytán csak pótlólagos kibocsátási egységek birtokában tudnak megfelelni kvóta-visszaadási kötelezettségüknek (vis maior kiosztás). Garanciális okokból az üzemeltető ezen utóbbi esetre vonatkozó kérelmét esetileg bírálja el a Bizottság.

A 10. §-hoz

Azon létesítmények üzemeltetői, melyeket a Kiosztási Terv és a Kiosztási Lista nevesít, a Kiosztási Listában meghatározott mennyiségű kibocsátási egységet kapnak. A forgalmi jegyzék vezetője külön hatósági aktus nélkül - más jogszabályban meghatározott módon és határidőre - a kibocsátási egységet jóváírja az üzemeltető számláján.

Hasonló az eljárás árverés esetén: az árverési jegyzőkönyv alapján a jegyzék vezetője gondoskodik a jogosult javára történő jóváírásról (ez nem szükségszerűen a magyar forgalmi jegyzékben történik, ha pl. a vevő külföldi és nincs a hazai jegyzékben vezetett számlája).

Vis maior kiosztás esetén és új belépő kapcsán a kiosztott kibocsátási egységek mennyiségét a környezetvédelmi hatóság egyedi határozatban állapítja meg. A megállapítás kereteit és módszereit a Kiosztási Terv állapítja meg. Amennyiben a tevékenység a villamos energiáról, illetve a távhőszolgáltatásról szóló törvények alapján termelési engedély köteles, akkor a környezetvédelmi hatóságnak a határozat meghozatala előtt ki kell kérnie a Magyar Energia Hivatal szakvéleményét. A határozat a fellebbezésre tekintet nélkül végrehajtható (azaz a hatóság a határozat kiadása után a hatóság haladéktalanul intézkedik az egységeknek az üzemeltető számláján való jóváírásáról). Ennek hiányában a hosszadalmas jogorvoslati eljárás de facto megakadályozná az üzem működését, mert az eljárás tartama alatt nem juthatna hozzá a kibocsátásait fedező kibocsátási egységekhez.

A 11. §-hoz

A kibocsátási egységek visszaadása (egy e célra létrehozott számlára való visszautalása) az üzemeltetőnek a kibocsátás-kereskedelmi rendszerben fennálló elsődleges kötelezettsége. Amennyiben az üzemeltető tárgyévi kibocsátásait egységet nem tud visszaadni, akkor a 17. § szerint bírságot kell fizetnie, nevét és a jogsértés tényét a hatóság nyilvánosságra hozza stb. Amennyiben az üzemeltető a visszaadott mértéken túl további kibocsátási egységekkel rendelkezik, akkor azokat értékesítheti, tartalékolhatja stb.

A 12. §-hoz

A kibocsátási egység az Európai Gazdasági Térség tagállamaira, illetve az ott lakóhellyel rendelkező természetes személyek között, illetve az ott székhellyel rendelkező jogi személyek és egyéb szervezetek között szabadon átruházható. Harmadik államok, illetve az ott lakóhellyel rendelkező személyek viszonylatában az átruházás csak az Európai Közösség és harmadik államok kötött létrejött megállapodás alapján érvényes (jelenleg ilyen megállapodás nem létezik).

A 13. §-hoz

A kibocsátási egységekre vonatkozó visszaadási kötelezettség (11. §) teljesítésének egy sajátos formája az ún. közös teljesítés. Ennek lényege, hogy egyes üzemeltetők a létesítményeik önálló jogi státuszát fenntartva visszaadási kötelezettségüket egy meghatalmazott útján a kérdéses létesítmények összessége tekintetében együttesen teljesítik. A hatóság felé így kötelezettként a meghatalmazott jelenik meg. Ez a teljesítési forma különösen hasznos lehet a több önálló létesítménnyel rendelkező azon vállalatcsoportok számára, melyek központi kvótagazdálkodást kívánnak folytatni. A közös teljesítést - garanciális okokból - végső soron a Bizottság engedélyezi, a Kormány által rendeletben meghatározott eljárás keretében.

A 14. §-hoz

A Jegyzőkönyv 6. cikke szerinti együttes végrehajtási projekteknek Magyarország fontos potenciális kedvezményezettje. Várhatóan mind a 6. cikk szerinti együttes végrehajtási, mind a 12. cikk szerinti tiszta fejlesztési mechanizmusokban való hazai részvétel iránti érdeklődés növekedni fog a Jegyzőkönyv hatályba lépésének eredményeképpen. Ennek megfelelően a törvény felhatalmazza a Kormányt, hogy ezen projekt tevékenységekben való részvétel szabályait rendeletben állapítsa meg.

Az Irányelv 2004 őszi módosításával összhangban a törvény lehetővé teszi a fent említett projekt tevékenységek eredményeképp kiadott nemzetközi kibocsátási jogosultságoknak a kibocsátási egységkereskedelmi rendszerben való felhasználását. Ennek részletes szabályait kormányrendelet állapítja meg.

A 15. §-hoz

A kibocsátási egységek kiosztását, forgalmát, törlését stb. külön jogszabály szerint nyilvános és közhiteles elektronikus nyilvántartás rögzíti (forgalmi jegyzék). A forgalmi jegyzékben való nyilvántartásba vétel konstitutív hatályú: a kibocsátási egységgel kapcsolatos műveletek a bejegyzéssel teljesülnek.

A forgalmi jegyzék a Bizottság megbízása alapján üzemeltett összeurópai központi tárhoz kapcsolódik, mely automatikusan ellenőrzi a jegyzékben megjelenő tranzakciókat. A forgalmi jegyzék működésének szabályait, annak kapcsolatát a központi tárral stb. a Bizottságnak várhatóan 2004 decemberében megjelenő rendelete fogja szabályozni. Ezen rendelet határozza meg a jegyzék tartalmát, a benne vezetett számlák típusait stb. A hazai üzemeltetéssel kapcsolatos feladatokat (a forgalmi jegyzék vezetőjének megállapítása, informatikai védelem stb.) kormányrendelet fogja rögzíteni.

A 16. §-hoz

Mind környezetvédelmi okokból, mind a piaci átláthatóság szempontjából fontos érdek fűződik a kibocsátási egységkereskedelem nyilvánosságához. A kibocsátási engedély, a hitelesített jelentések, a kiosztási határozatok, a kiszabott szankciók, a miniszter által készített nemzetközi jelentések, valamint a Jegyzőkönyv alapján végrehajtott projekt tevékenységek adatai közérdekű adatok, azok a személyes adatok védelméről és a közérdekű adatok nyilvánosságáról szóló 1992. évi LXIII. törvény szerint megismerhetők. (A Kiosztási Terv és Kiosztási Lista kormányrendeletként értelemszerűen nyilvánosak.)

A 17. §-hoz

A törvényben foglalt kötelezettségek megtartását az alábbi szankciórendszer hivatott garantálni:

(1) bírság megfizetése az eljárási kötelezettségek (engedély beszerzése, nyomon követés, változás-bejelentés stb.) és a 11. § szerinti visszaadási kötelezettség nem teljesítése esetén [az eljárási bírságokhoz lásd a 272/2004. (IX. 29.) Korm. rendeletet];

(2) moratórium a kibocsátási egységek forgalmára: amennyiben az üzemeltető nem nyújtja be határidőre hitelesített kibocsátási jelentését, illetve nem ad vissza határidőre az igazolt kibocsátásainak megfelelő mennyiségű kibocsátási egységet, akkor nem jogosult kibocsátási egységek értékesítésére;

(3) a jogsértés tényének nyilvánosságra hozatala a hitelesítési és a visszaadási kötelezettség elmulasztása esetén: amennyiben az üzemeltető nem nyújtja be határidőre hitelesített kibocsátási jelentését, illetve nem ad vissza határidőre az igazolt kibocsátásainak megfelelő mennyiségű kibocsátási egységet, akkor a hatóság a jogsértés tényét nyilvánosságra hozza. Mivel a kérdéses jogsértés jelentősen befolyásolja az adott vállalat hitelképességét, pénzügyi pozícióit, a nyilvánosságra hozatal komoly visszatartó erővel bíró szankció.

Mind a (2) szerinti moratórium, mind a (3) szerinti nyilvánosságra hozatal az (1) szerinti bírságokkal párhuzamosan alkalmazandó jogkövetkezmény.

A 18. §-hoz

Az Irányelv alapján a Kormányt széleskörű jelentéstételi kötelezettség terheli. Ennek, valamint a nemzetközi együttműködéssel megvalósuló projekt tevékenységekkel kapcsolatos jelentéstételnek a teljesítését a törvény a miniszter feladataként állapítja meg.

A 19. §-hoz

A kibocsátási egységkereskedelmi rendszer költségeinek fedezetét az üzemeltetőktől, illetve a kibocsátási egységek jogosultjától beszedett különféle díjak képezik. Ezen díjak közül kiemelkedik az adó jellegű ún. felügyeleti díj, melyet eljárási cselekményektől függetlenül fizetnek az egyes üzemeletetők. Az eljárási díjakkal ellentétben a felügyeleti díj figyelembe veszi az üzemeltetők gazdasági súlyát: annak mértéke az első kereskedési időszakban évi 3 forint minden egyes kiosztott kibocsátási egység után. Ez a kisebb - és esetleg gazdasági tevékenységet nem folytató - kibocsátók számára is elfogadható anyagi megterhelés. A második és további kereskedési időszakokra a felügyeleti díj mértékét a költségvetési törvényben kell meghatározni.

-----STARTING---POINT---VEGE---
s
A 20. §-hoz

A záró rendelkezések az Országos Környezet- és Vízügyi Főfelügyelőséget (a továbbiakban: Főfelügyelőség) jelölik meg a kibocsátási egységkereskedelmi hatósági feladatok első fokú hatóságaként. Ezt elsősorban a klasszikus hatósági és a kereskedelem-felügyeleti feladatok szoros kapcsolata, és ezek egységes országos kezelése indokolja. A Főfelügyelőség kijelölése összhangban van továbbá a kibocsátási engedélyezésről szóló 272/2004. (IX. 29.) Korm. rendelettel és más tagállamok gyakorlatával.

A 20. § rendezi, hogy az első kereskedési időszakban ki minősül új belépőnek.

A záró rendelkezések felhatalmazást adnak a Kormánynak, illetve a miniszternek a kibocsátási egységkereskedelem üzemeltetéséhez, a nemzetközi projekt tevékenységek végrehajtásához szükséges jogszabályok elfogadásához, valamint a bírság megállapításához.

A záró rendelkezések módosítják az Áht.-t a kibocsátási egységnek a megfelelő pénzügyi jogi elhelyezése érdekében.

Az 1. számú melléklethez

A törvény 1. számú melléklete az Irányelv I. számú mellékletével összhangban meghatározza, hogy mely tevékenységek és az ezekből származó mely üvegházhatású gázok (jelenleg egy: szén-dioxid) tartoznak a kibocsátási egységkereskedelmi rendszer hatálya alá.

A 2. számú melléklethez

A törvény 2. számú melléklete az Irányelv III. számú mellékletével összhangban meghatározza, hogy melyek a Kiosztási Terv összeállítása során figyelembe veendő szempontok.