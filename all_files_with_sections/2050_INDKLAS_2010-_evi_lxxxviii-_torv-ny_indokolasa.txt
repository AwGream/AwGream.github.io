2010. évi LXXXVIII. törvény indokolása

a közbeszerzésekről szóló 2003. évi CXXIX. törvény módosításáról

-----STARTING---POINT---ALTALANOS--- 

A közbeszerzési helyzet és szabályozás aktuális állapota

A közbeszerzésekről szóló 2003. évi CXXIX. törvény (a továbbiakban: Kbt.) bonyolult, nehézkes közbeszerzési eljárások lefolytatását írja elő, emiatt a közbeszerzési eljárások drágábbak, mint lehetnének. Továbbá a rugalmatlan szabályok miatt nagyon gyakoriak az eredménytelen közbeszerzések, melyeket újabb erőforrás és költség ráfordítással kell megismételni. Ez a közbeszerzések elhúzódását okozza, ami mind az ajánlatkérők működésében, mind az európai uniós támogatások felhasználása során problémákat okoz. A jelenlegi szabályok azt is előidézik, hogy sok olyan ajánlat is érvénytelen lesz, amely gazdaságilag jó és az ajánlattevő is alkalmas a szerződés teljesítésére, de valami kisebb hiba, hiány elírás miatt mégis érvénytelenné kell nyilvánítani az adott ajánlatot.

A Kbt. 2009 áprilisában hatályba lépett jelentős módosítása óta 2-3 havonta módosult, ami önmagában megnehezíti a jogalkalmazást, másrészt e módosítások sem oldották meg a fenti problémákat.

A Kbt.-nek 11 kormányrendeleti szintű és 6 miniszteri rendeleti szintű végrehajtási rendelete van, továbbá még néhány kormányrendelet és miniszteri rendelet alkotására ad felhatalmazást, melyek több év alatt sem születtek meg. Valamint az építőipari kivitelezési tevékenységről szóló 191/2009. (IX. 15.) Korm. rendelet a Kbt.-ban kapott felhatalmazás nélkül is rendelkezik az építési beruházásra vonatkozó közbeszerzési eljárások és a szerződés teljesítésének számos kérdéséről, több szabálya a Kbt.-vel nem egyeztethető össze vagy a Kbt. hatálya alá tartozó ügyeket túlzottan megnehezíti. E végrehajtási rendeletek az utóbbi évben szintén többször módosultak.

A bonyolult eljárási szabályok és a nehéz jogalkalmazás miatt a hatályos közbeszerzési szabályok alapján a mikro-, kis- és középvállalkozások (a továbbiakban: KKV) sokkal nehezebben képesek egyáltalán indulni közbeszerzési eljárásokban, nyerni pedig különösen, mint ez kívánatos lenne. A Közbeszerzések Tanácsa 2008. évi beszámolójának adatai szerint a közbeszerzési eljárások száma szerint azok 1,6%-ában nyertek külföldi székhelyű vállalkozások és az ezen közbeszerzési eljárásokban elnyert munkák, szállítások az össze közbeszerzés értékének 1,4%-át tették ki. A hazai székhelyű KKV-k a 3911 közbeszerzési eljárás közül 2768 eljárásban nyertek, ez tehát 70,8%, de ezen munkák, szállítások értéke az összes közbeszerzés értékének csak 39,1%-a.

Részben a KKV-kal függ össze, hogy az utóbbi években megnőtt a késedelmes fizetések száma és a körbetartozás mértéke. Noha ez nemcsak a közbeszerzési eljárásokban kötött szerződésekkel kapcsolatban áll fenn és nemcsak az ajánlattevők fizetési moráljából fakad, hanem abból, hogy a megrendelők is késve fizetnek, meg kell próbálni a Kbt. eszközeivel is ösztönözni, hogy az ajánlattevők határidőben fizessenek az alvállalkozóknak.

A közbeszerzések kapcsán gyakran felmerül a korrupció lehetősége. Korrupciót legtöbbször eddig is a hatályos szabályok megsértésével hajtottak végre. De van még néhány módosítási lehetőség, ami az ismert korrupciós módszereket akadályozza. A korrupció ellen azonban leginkább úgy lehet harcolni, ha a közbeszerzési eljárásokat egyszerűbbé tesszük, hogy nehezebb legyen a nem kívánt ajánlattevők ajánlatát érvénytelenné nyilvánítani, illetve korlátozzuk a feleslegesen szigorú alkalmassági feltételek előírásának lehetőségét. Minél nagyobb a lehetséges ajánlattevők köre, annál nehezebb elérni, hogy egy meghatározott ajánlattevő nyerjen. A korrupció visszaszorítását szolgálja az elektronikus közbeszerzés is. Ugyanis felismerhetővé teszi az ajánlatok és általában a közbeszerzési eljárás iratainak utólagos - a Kbt.-be ütköző - módosítását és így az eljárás eredményének befolyásolását.

Szükséges továbbá néhány elem korrigálása. Az alkotmányosság érdekében meg kellett továbbá vizsgálni, hogy a végrehajtási rendeletek a felhatalmazás szerinti „részletes”, vagy a felhatalmazás alapján nem lehetséges „eltérő” szabályokat tartalmaznak-e és megállapítottuk, hogy az építési beruházások közbeszerzésekkel kapcsolatos részletes szabályairól szóló 162/2004. (V. 21.) Korm. rendelet (a továbbiakban: Épbr.) a Kbt.-től eltérő szabályokat tartalmaz. A kormányrendeletből a megőrzendő előírásokat a Kbt.-be kell tenni, a többit hatályon kívül helyezni, a felhatalmazást pedig az építési beruházások dokumentációjának tartalma szabályozására korlátozni, hogy a jövőben „részletes” szabályozásra adott felhatalmazás alapján ne szülessenek a Kbt.-től „eltérő” előírások. Az az álláspont alakult ki, hogy a végrehajtási rendeletek szabályozási területéről is a pontosan megfogalmazható és nem túl aprólékos szabályokat a Kbt.-be kell betenni, mert ezáltal megelőzzük a kormányrendeletben a Kbt.-től való eltéréseket. Többek között ezen megközelítés miatt a jelen módosítás az elektronikus közbeszerzés megvalósításához szükséges egyes módosításokat is tartalmaz, melyek kormányrendeletben való szabályozása a Kbt.-től történő eltérést eredményezne. Ugyanakkor az elektronikus közbeszerzés - a Kbt. hatályos szabályainak megfelelően - továbbra is önként választható akár az egész közbeszerzési eljárás, akár néhány eljárási cselekmény vonatkozásában.

Az utóbbi években az EU közbeszerzési irányelvei és rendeletei kis mértékben változtak. Ezeket a változásokat a Kbt.-n át kell vezetni.

A közbeszerzési szabályok módosításainak lépései

Az utóbbi évek állandó törvénymódosításainak negatív tapasztalatai alapján szándék az, hogy a Kbt. az elkövetkező időkben minél kevesebbszer módosuljon. Szükséges egy azonnali módosítás, ami a Kbt.-ben szereplő, a közbeszerzési eljárásokat akadályozó, lassító, az eredménytelen közbeszerzési eljárások számát növelő előírásokat módosítja, továbbá ezen kívül is növeli a KKV-k részvételi, illetve nyerési esélyeit és csökkenti a körbetartozást, valamint orvosolja a Kbt. ezen kívüli hibás elemeit. A jelen törvény ezt a célt szolgálja. Mivel utána fél- egy évig szükséges lenne mellőzni a Kbt. módosítását, ebben a jelenlegi törvényben minden fontosabb - a fenti célokkal összefüggő - módosítást el kell végezni.

Hosszabb távon (a törvény kidolgozását legkorábban idén ősszel elkezdve) szükséges az egész Kbt. áttekinthetőbb szerkezetűvé tétele, melyet csak új törvény alkotásával lehet biztosítani. Ezen új törvény alkotásakor számos - már most is ismert, kisebb jelentőségű - jogalkalmazási problémát is orvosolni lehet majd, valamint a fenti célok érdekében újabb szabályokkal is ki lehet majd egészíteni az új közbeszerzési törvényt.

I. KKV-K helyzetbe hozása

A közbeszerzési eljárásokban a Kbt. eddigi előírásai alapján a KKV-k több okból is a nagyobb cégeknél nehezebben voltak képesek résztvenni és nyerni.

A) Az ajánlati felhívások követelményeinek a Kbt. módosításával előírható enyhítése

A KKV-k hátrányba kerülésének egyik oka az volt, hogy az ajánlatkérők a pénzügyi, illetőleg műszaki alkalmasság feltételeit, a beszerzés részeit túl szigorúan állapították meg. Bár a Kbt. eddig is tartalmazott a feleslegesen szigorú elvárásokat általánosságban tiltó szabályokat, de a törvényt ki lehet még egészíteni olyan rendelkezésekkel, melyek növelik a KKV-k részvételének lehetőségét.

Ilyen szabályok a módosításban

A Kbt. 21. § (3) bekezdésének hatályon kívül helyezése megszünteti azt a most még hatályos szabályt, hogy a közösségi értékhatár fele feletti építési beruházásokat már a közösségi értékhatár feletti eljárásrend szerint kell lefolytatni, azzal az eltéréssel, hogy a hirdetményeket elegendő az Európai Unió Hivatalos Lapja helyett a magyar Közbeszerzési Értesítőben közzétenni. E módosítás alapján a közösségi értékhatár fele feletti építési beruházások lefolytatása is egyszerűbb lesz, tehát a KKV-k könnyebben tudnak indulni és nyerni ezen közbeszerzési eljárásokban.

A Kbt. 40. §-a új (5) és (6) bekezdéssel egészül ki, mely az építési beruházásoknál egyértelművé teszi, hogy az általános egybeszámítási szabályoktól eltérően több építmény értékét nem kell egybeszámítani a becsült érték kiszámítása során (kivéve a felújítást). Továbbá a Kbt. 40. § (6) bekezdésébe bekerül az EU irányelvekbe nemrég beillesztett kivétel az egybeszámítás alól. Így több építési beruházást, illetve a (6) bekezdés alapján egyéb fajta közbeszerzést is lehet majd közösségi értékhatár szerinti eljárás helyett nemzeti eljárásrendben lefolytatni, ami a magyar cégek és a KKV-k részvételi lehetőségét könnyíti.

A Kbt. 50. § (3) bekezdés módosítása, az ajánlatkérő részajánlat tételre kötelezése megteremti annak lehetőségét, hogy a KKV-k több közbeszerzési eljárásban indulhassanak.

A Kbt. 66. § (1) bekezdés módosítása, kiegészítése új (2) bekezdéssel. A Kbt. 66. § a pénzügyi alkalmasság igazolása módjáról szól és feleslegesen szigorú előírásai miatt a KKV-k nem voltak képesek nemhogy ajánlattevőként, de még 10% feletti alvállalkozóként sem indulni a közbeszerzési eljárásokban. Az a) pont kiegészítése a KKV-k számára kedvezőbbé teszi sorbanállással kapcsolatos alkalmassági szabályokat. A Kbt. 66. § új (2) bekezdése a kezdő vállalkozások, köztük a KKV-k számára teszi könnyebbé a piacralépést. E szabály ugyanis - az Európai Unió irányelveivel a hatályos helyzetnél nagyobb harmóniát teremtve - előírja, hogy akármilyen pénzügyi alkalmassági feltételt írt elő az ajánlatkérő, egy kezdő vállalkozás ajánlatot tehet, ha működése óta volt annyi árbevétele a közbeszerzés tárgyából, amennyit most az ajánlatkérő be kíván szerezni. 10% feletti alvállalkozó esetén pedig akkor, ha volt a jelen beszerzés értékének 10%-át elérő árbevétele a beszerzés tárgyából.

A Kbt. 69. § (6)-(8) bekezdéseinek módosításai, melyek kizárják, hogy az ajánlatkérő a 10% feletti alvállalkozó esetében előírja a legtöbb alkalmassági feltételnek való önálló megfelelést, illetve a 10% feletti alvállalkozókra az ajánlattevőknél szigorúbb követelményeket írjon elő az ajánlatkérő. A módosítás lehetővé teszik, hogy az ajánlatkérő az alkalmasságát 10% alatti alvállalkozóval is igazolja.

A Kbt. 243. §-a új - h) pont szerinti - kivétellel egészül ki. Ez lehetővé teszi az őstermelőktől, KKV-któl történő egyszerű beszerzést.

A Kbt. 253. § (1) bekezdése eddig minden nemzeti értékhatárú közbeszerzési eljárásban azt tette lehetővé, hogy az 1 mrd Ft feletti árbevételű cégeknek a közbeszerzési eljárásban való részvételét kizárja az ajánlatkérő. A módosítás lehetővé teszi, hogy árubeszerzés és szolgáltatás esetén (melynek nemzeti értékhatáránál a felső határ kb. 50 M Ft) a 100 M Ft-ot meghaladó árbevételű cégek részvételét is kizárja az ajánlatkérő. A módosítás bővíti a magas árbevételű cégek közbeszerzési eljárásokból való kizárásának lehetőségét.

B) Az közbeszerzési eljárásokban való részvétel adminisztrációs elvárásainak egyszerűsítése

Ha a közbeszerzési eljárásokban feleslegesen sok igazolást kell beadni és az ajánlatnak túlzottan szigorúak a formai követelményei, ez nagyobb mértében nehezíti a KKV-k közbeszerzési eljárásban való részvételét a nagyobb cégekhez képest. Ugyanis a KKV-k kevesebb erőforrást tudnak igazolások beszerzésére és az ajánlatok formájának kialakítására, ellenőrzésére fordítani, mint egy nagy cég, illetve ha összegszerűen ugyanannyit fordítanak rá, akkor ez az ő árbevételükhöz képest sokkal jelentősebb megterhelés, mint egy nagy cég esetében.

A közbeszerzési eljárások egyszerűsítése ugyanakkor a közpénzekkel való takarékoskodást is elősegíti, hiszen az ajánlatkérőknek sem kell annyi munkaidőt fordítani a közbeszerzési eljárások lefolytatására, hogy ha az ajánlattevőknek az ajánlat összeállítása költséges, ezt általában beépítik az ajánlati árba, így a költségvetésből fizetendő ár csökken, ha az ajánlattevők költségei a közbeszerzési eljárások egyszerűsítése miatt csökkennek.

Egyszerűsítő szabályok a módosításban

A Kbt. 20. § (3) bekezdése módosítása kizárja, hogy az ajánlatkérők eredeti vagy hiteles másolati igazolásokat követeljenek meg. Így az ajánlattevőknek nem kell esetleg minden közbeszerzési eljárásra ugyanazokat az igazolásokat újra beszerezni, adott esetben ellenérték fejében.

A Kbt. 20. § új (7)-(9) bekezdése előírja, hogy ha egy körülmény hatósági vagy közhiteles elektronikus nyilvántartásból megállapítható, akkor az ajánlatkérő nem kérhet ezzel kapcsolatban igazolást. Az épített környezet alakításáról és védelméről szóló 1997. évi LXXVIII. törvény pl. számos olyan hatósági nyilvántartást (névjegyzéket) szabályoz, melyek elektronikusan hozzáférhetőek és a tervezésre, illetve építési beruházásra vonatkozó közbeszerzési eljárásokban az ajánlatkérők gyakran követelik meg olyan szakemberek bemutatását, tevékenység végzési jogosultságának igazolását, akik ezen hatósági - elektronikusan is hozzáférhető - nyilvántartásokban szerepelnek (pl. felelős műszaki vezető, műszaki ellenőr, tervező). Az ajánlattételt egyszerűsíti, ha a Kbt. szerint ezeket az igazolásokat nem kell beadni, hanem az ajánlatkérő ellenőrzi az Interneten.

A Kbt. 53. § (6) bekezdése kiegészül a következők szerint. A teljesítési biztosítékkal kapcsolatos szabályok eddig nem voltak elég részletesek, aminek az volt a következménye, hogy az ajánlatkérők a teljesítési és jólteljesítési biztosítékkal kapcsolatban feleslegesen szigorú, illetve ellentmondásos szabályokat írtak elő. A módosítás tisztázza ezen biztosítékok fogalmát (melyeket a Ptk. nem szabályoz), továbbá - mivel ezek csak a szerződéskötéskor, illetve a szerződés teljesítésekor aktuálisak - kizárja, hogy már az ajánlatban igazolást lehessen ezekkel kapcsolatban kérni. Utóbbi szabály azáltal is csökkenti az ajánlattevők költségeit, hogy a biztosítéki iratokat rendelkezésre bocsátó bankok ezért ellenszolgáltatást kértek, ami így nem fog felmerülni. A módosítás a biztosítékok előírható mértékét is korlátozza. (Ez a szabály most - alkotmányellenes módon - a 162/2004. (V. 21.) Korm. rendeletben szerepel.) A biztosítékok mértékének korlátozása szintén az ajánlattevők költségeit csökkenti és így a KKV-kat segíti.

A Kbt. 54. § (6) bekezdése úgy módosítja a dokumentáció átvételére vonatkozó szabályokat, hogy úgy is lehet ajánlatot tenni, ha az ajánlatban szereplők közül nem valamelyik ajánlattevő, hanem egy 10% feletti alvállalkozó veszi meg a dokumentációt. E szabály célja, hogy ha egy KKV az ajánlati felhívás alapján úgy képzeli, hogy képes lenne ajánlatot tenni, ezért megveszi a dokumentációt, majd alaposabb tanulmányozás alapján megállapítja, hogy mégsem képes, akkor ha talál egy céget, aki ajánlattevőként meg tud jelenni vele együtt, nem kell újra kifizetniük a dokumentációt. E szabály tehát a közbeszerzési eljárások olcsóbbá tétele mellett a KKV-k helyzetbehozását is szolgálja.

A Kbt. 63. § (4) bekezdése szerint a köztartozás mentes adózói adatbázisban való szereplés helyettesíti az APEH és VPOP igazolást, így ezeket az igazolásokat nem kell beadni.

A Kbt. 63. § (7) bekezdése szerint, ha egy köztartozásról szóló igazoláson az szerepel, hogy más eljárásban való felhasználásra állították ki, vagy hogy rövidebb ideig érvényes, mint azt a Kbt. előírja, az ajánlatkérőnek ezekben az esetekben is el kell fogadnia, ha egyébként igazolja, hogy az adott cégnek nincs egy évnél régebben lejárt köztartozása. Mindeddig az igazolást kiállító hatóságok gyakran olyan szövegeket írtak rá az igazolásra, ami miatt közbeszerzési eljárásban egyáltalán nem lehetett felhasználni, vagy csak egy közbeszerzési eljárásban lehetett felhasználni. A Kbt. módosítása ezt a - felesleges utánjárásokat indukáló - helyzetet kívánja kiküszöbölni.

A Kbt. 70. § (1) bekezdése és 70/A. §-a módosítása leírja az ajánlat elvárható formai követelményeit és kizárja, hogy az ajánlatkérők ennél bonyolultabbat írjanak elő. Ugyanilyen szabályok szerepelnek a 104. § (1) bekezdésében és 121. § (3) bekezdésében a részvételi jelentkezéssel és a két szakaszból álló eljárásban teendő ajánlattal kapcsolatban. Első pillantásra éppen az tűnhet a közbeszerzést túlbonyolító szabálynak, hogy a formai követelmények részletesen szerepelnek a Kbt.-ben. Ennek több indoka is van. Az egyik indok, hogy az ajánlatkérők gyakran a törvényben szereplőnél bonyolultabb formai követelményeket írtak elő. A törvény egyébként úgy rendelkezik, hogy az ajánlatkérő egyszerűbb formai követelményeket előírhat az ajánlati felhívásban, de bonyolultabbakat nem. A másik indok a formai követelmények részletezésére, hogy csak így lehet a 88. § (1) bekezdés f) pontjában előírni, hogy egyes formai követelményeknek való meg nem felelés miatt nem kell érvénytelenné nyilvánítani az ajánlatot. Ha ugyanezzel kapcsolatban csak annyit írna elő a törvény a 88. § (1) bekezdés f) pontjában, hogy kisebb formai hiba, hiányosság miatt nem lehet az ajánlatot érvénytelenné nyilvánítani, komoly vitákat okozna, hogy egyáltalán mely hiba formai és melyik tartalmi, valamint hogy a formai hibák közül melyek a kisebb jelentőségűek. Ezért érdemes a Kbt.-ben felsorolni a lehetséges formai követelményeket, majd az érvénytelenség szabályainál pontos hivatkozással rendelkezni arról, hogy ezek közül melyek be nem tartása miatt nem lehet érvénytelenné nyilvánítani az ajánlatot.

A Kbt. 96/A. §-a módosítása kiterjeszti az előzetes vitarendezés lehetőségét minden eljárási cselekményre (eddig csak az eljárás eredményéről szóló összegezéssel kapcsolatban lehetett ilyet kezdeményezni). Mivel a KKV-kat a jogsértően szigorú felhívások és dokumentációk sokkal gyakrabban érintik, mint a nagy cégeket, számukra különösen fontos, ha bevezetünk egy jogintézményt, ami - a jogorvoslati eljárástól eltérően - igazgatási szolgáltatási díj fizetése nélkül is esélyt ad, hogy az ajánlatkérők a jogsértő ajánlati felhívásaikat visszavonják vagy módosítsák. Továbbá előzetes vitarendezést az ajánlati felhívás és dokumentáció miatt olyan érdekképviseleti szervezet vagy kamara is indíthat majd, melynek tevékenysége összefügg a közbeszerzés tárgyával. Így az olyan ajánlattevő, aki eddig azért nem támadta meg akár az ajánlati felhívást, akár a közbeszerzési eljárás eredményét, mert félt, hogy az érintett ajánlatkérővel való viszonyát az előzetes vitarendezés vagy jogorvoslati eljárás megrontja, most jogosult lesz érdekképviseleti szervezeten keresztül előzetes vitarendezést kezdeményezni.

A Kbt. 249. § (3) bekezdése a közösségi értékhatár alatti eljárásoknál kizárja, hogy az ajánlatkérő a kizáró okokkal kapcsolatban igazolásokat, illetve közjegyző által hitelesített nyilatkozatot írjon elő.

A Kbt. 404. § (1) bekezdés f) pontjában az építési beruházás részletes szabályaira adott felhatalmazás az építési beruházások dokumentációjának kötelező tartalma szabályozására korlátozódna. Ezen felhatalmazáson alapul a 162/2004. (V. 21.) Korm. rendelet, mely számos olyan előírást tartalmaz, ami kötelezővé teszi az ajánlattevőkkel szembeni túl szigorú követelményeket tartalmazó ajánlati felhívás írását a legkisebb értékű építési beruházásoknál is, továbbá elektronikus költségvetés használatát az ajánlattételnél, ami az ajánlattevőknek pénzbe kerül. A 162/2004. (V. 21.) Korm. rendelet egyébként alkotmányellenes, mert nem részletes, hanem a Kbt.-től eltérő szabályokat tartalmaz. A felhatalmazás korlátozása nyomán a 162/2004. (V. 21.) Korm. rendeletnek csak az a része maradna meg, mely a dokumentáció kötelező tartalmáról szól, az építési beruházásokat feleslegesen nehezítő szabályokat a Kormány hatályon kívül helyezné (a kormányrendeletben szereplő, építési beruházásokra vonatkozó és ténylegesen indokolt sajátos szabályok pedig bekerülnének a Kbt.-be).

II. Az eredménytelen közbeszerzési eljárások, illetve az érvénytelen ajánlatok számának csökkentése

Az e körbe tartozó módosítások az elsődleges célon kívül a fentiekhez hasonlóan KKV-k közbeszerzési eljárásokban való részvételét is segítik, ugyanis a KKV-k kevesebb pénzt és munkaidőt tudnak az ajánlatok készítésére fordítani, így nagyobb eséllyel lesz hibás az ajánlatuk. A módosítás sok olyan szabályt tartalmaz, ami csökkenti az ajánlatban (részvételi jelentkezésben) elkövetett, nem jelentős hibák jogkövetkezményeit, korlátozza az emiatti érvénytelenség eseteit.

Ezek a módosítások ugyanakkor a közpénzek ésszerű felhasználását is segítik, mivel ha jelentéktelen hiba miatt a legjobb (legolcsóbb) ajánlat érvénytelen lesz, noha az ajánlattevő képes lenne megfelelően teljesíteni, akkor a költségvetés többet kell hogy fizessen, néha többtíz millió Ft-tal. Ha pedig az eljárás sok ajánlattevő érvénytelensége miatt eredménytelen lesz, akkor újra le kell folytatni, ami az ajánlatkérők munkaidejét feleslegesen veszi igénybe és költségeit növeli.

E célt segítik a következő módosítások:

A Kbt. 62. § (1) bekezdése kizáró okokat tartalmaz, de szerződésszegés miatt ugyanakkor a Kbt. 61. § (1) bekezdés c) pontja is rendelkezik az ajánlattevő közbeszerzési eljárásokból való kizárásáról. A Kbt. 61. § (1) bekezdés c) pontja ezt akkor teszi kötelezővé, ha a szerződésszegést jogerős és végrehajtható határozatban megállapították, míg a Kbt. 62. § (1) bekezdés a) pontja ilyen feltételt nem ír elő. A 62. § ezen rendelkezése alkotmányellenes, sérti a jogbiztonság alapelvét. A Kbt. 62. § (1) bekezdés b) pontja minden olyan esetre az ajánlattevőnek a közbeszerzési eljárásokból történő kizárását rendeli, amikor az ajánlattevő hamis adatot szolgáltatott. A valóságtól eltérő adat véletlen közlése sem kivétel. A törvény csak arra az esetre rendeli hamis adatszolgáltatás miatt kizárni az ajánlattevőt, ha a hamis adatszolgáltatás célja ténylegesen olyan adat szándékos hamis közlése volt, amely adat valóságos tartalma miatt az ajánlattevőt kedvezőtlenebbül bírálták volna el, vagy ajánlata érvénytelen lett volna.

A Kbt. 83. §, 112. § módosításai a hiánypótlást érintik, melyet a Kbt. jelenleg úgy korlátoz, hogy ha egy irat hiányzik az ajánlatból vagy hiányos, akkor lehet pótolni, de ha az irat szerepel az ajánlatban vagy a részvételi jelentkezésben és nem hiányos, csak nem megfelelő, akkor nem lehet pótolni, még akkor sem, ha az ajánlattevő képes lenne erre. (Pl. egy referencia igazolás nem pontosan olyan munkáról szól, mint amilyet az ajánlatkérő előírt viszont az ajánlattevőnek lenne olyan referenciája is, amilyet az ajánlatkérő elvár, csak véletlenül nem azt adta be, a jelenlegi szabályok szerint ezen hiányt nem pótolhatja.) Ez a korlátozás értelmetlen. Azt természetesen ki kell zárni - és a módosítás ezt is teszi - hogy a hiánypótlással az elbírálandó ajánlati elemeket (pl. az árat) módosíthassa az ajánlattevő. De a szabályozásnak nem szabad azt előidézni, hogy olyan ajánlattevők ajánlata legyen érvénytelen a hiánypótlás korlátozása miatt, akik jól, mégis olcsóbban tudnának teljesíteni, mint mások. Továbbá a hatályos szabály szerint a legkisebb értékben teljesítő alvállalkozó helyett sem lehet mást megjelölni a hiánypótlás során, noha általában alvállalkozónak minősülnek azok a szakemberek is, akiket az bevon a szerződés teljesítésébe, és akik gyakran nem tudják megfelelő tartalommal elkészíteni az általuk beadandó iratokat. Vagyis ha valamelyikük nyilatkozata nem megfelelő, az egész ajánlatot érvénytelenné kell nyilvánítani. A módosítás csak a szükséges korlátokat állítja a hiánypótlás elé.

Továbbá a hatályos szabályozás szerint ha nem megfelelő a hiánypótlás, akkor azt nem lehet figyelembe venni, az eredeti ajánlatot kell elbírálni, de az nyilvánvalóan érvénytelen lesz, hiszen hiányos. A módosítás a 70/A. §-ra visszahivatkozva előírja, hogy a kisebb formai hibás hiánypótlást el lehet fogadni. Tehát nem lesz érvénytelen az egész ajánlat pl. azért, mert a hiánypótlásnak nem volt tartalomjegyzéke.

A Kbt. 84. § módosítása alapján az ajánlatkérő akkor is végezhet számítási hiba javítást az ajánlatban, ha valamely - az ellenszolgáltatáson kívüli - mennyiségi adatban van számítási hiba. A Kbt. ezt most még nem teszi lehetővé, így nő egyes ajánlatok érvénytelenségének esélye, hiszen adott esetben nemcsak az ellenszolgáltatással, hanem más adattal kapcsolatban is kell az ajánlatban számításokat végezni.

A Kbt. 85. § és 113. § módosítása az ajánlatokkal kapcsolatos felvilágosítás kérés lehetőségét terjeszti ki. A hatályos szabály szerint ha az ajánlatban ugyanarról a körülményről két ponton eltérő információ szerepel, akkor érvénytelenné kell nyilvánítani, mert nem egyértelmű, ezt felvilágosítással sem lehet kiküszöbölni, mert a felvilágosítással nem lehet módosítani az ajánlatot. A módosítás lehetővé teszi, hogy pl. az ilyen véletlen elírásokat korrigálni lehessen, de természetesen az elbírálással összefüggő adatok tekintetében nem.

A Kbt. 88. § és 114. § az ajánlatok és részvételi jelentkezések érvénytelenségéről szól. Ezeket a Kbt. szerint eddig minden olyan esetben érvénytelenné kellett nyilvánítani, ha nem feleltek meg a felhívás vagy dokumentáció bármilyen előírásának. Ha tehát csak formai hibát tartalmaztak, akkor is. A módosítás a kisebb formai hiba miatti érvénytelenséget nem teszi lehetővé. Továbbá az ajánlati biztosíték miatti érvénytelenség hatályos szabálya szerint ha azt nem megfelelően bocsátották rendelkezésre, akkor érvénytelenné kellett nyilvánítani az ajánlatot. A nem megfelelő rendelkezésre bocsátásra nagy volt az esély, mert az ajánlati biztosítékot legtöbbször bankgaranciával nyújtják, aminek igazolását nem az ajánlattevő, hanem bank készíti, aki nem fordít gondot az ajánlatkérő minden elvárásának teljesítésére. Ezért az ajánlatok gyakran letten érvénytelenek az ajánlati biztosítéki irat hibája miatt. A módosítás az ajánlati biztosíték miatti érvénytelenséget arra az esetre korlátozza, amikor az ajánlati biztosítékot az ajánlattételi határidőre nem vagy nem az előírt összegben bocsátják rendelkezésre. Így ha az összegszerűség megfelelő, csak a biztosítéki irat hiányos, akkor azt a jövőben lehet majd pótolni.

A Kbt. 92/A. § és 115. § (2) bekezdés hatályon kívül helyezése megszünteti azt a 2009. áprilisa óta hatályos szabályt, hogy ha több ajánlat érkezett, de csak egy maradt érvényes, akkor kötelező a közbeszerzési eljárást eredménytelenné nyilvánítani. E szabálynak azokban az időkben még lehetett volna értelme, amikor az ajánlatkérők jogosultak voltak kizárni vagy korlátozni a hiánypótlást, mert akkoriban megtörténhetett, hogy bonyolult formai és tartalmi követelményeket írtak elő, kizárták a hiánypótlást és így nagy volt az esélye, hogy csak az általuk eleve kiválasztott ajánlattevő ajánlata feleljen meg, a többi érvénytelen legyen, így akármekkora árat kér is az egyetlen érvényes ajánlattevő, ő legyen a nyertes. Mivel a Kbt. a hiánypótlást teljeskörűvé teszi, az ajánlatkérők e módszert már nem tudják alkalmazni, így felesleges kötelezővé tenni az egyedül maradt ajánlat (részvételi jelentkezés) miatt a közbeszerzési eljárás eredménytelenné nyilvánítását. Másrészt amióta a Kbt. 92/A. § hatályba lépett, számos ajánlattevő, aki észleli, hogy nem a legkedvezőbb ajánlatot tette, nem teljesíti a hiánypótlást, így a nyerésre álló ajánlattevőé lesz az egyetlen érvényes ajánlat, emiatt az eljárás eredménytelen lesz. Ez az ajánlatkérőknek felesleges többlet-költséget és munkaráfordítást okoz. Felmerülhet, hogy az ajánlatkérőnek ne kötelezettsége, csak joga legyen, hogy ha egy érvényes ajánlat marad, akkor a közbeszerzési eljárást eredménytelenné nyilváníthassa. Álláspontunk szerint ha az ajánlatkérő korlátlan és indokolási kötelezettség nélküli joga lenne eldönteni, hogy ha csak egy érvényes ajánlat marad, akkor eredménytelenné nyilvánítja-e a közbeszerzési eljárást, ez önkényeskedéshez vezethet és a korrupciót segítheti, mert ha egy „nem szimpatikus” ajánlattevő marad egyedül akkor az ajánlatkérő eredménytelenné nyilvánítja a közbeszerzési eljárást, ha meg egy „szimpatikus” marad, akkor nem. A Kbt. 92/A. §-ának önkéntes alapon való alkalmazása azért is felesleges, mert a nyertes ajánlatban szereplő túl magas ár esetén az ajánlatkérőnek a 92. § (1) bekezdés c) pontja alapján már most is lehetősége van arra, hogy eredménytelenné nyilvánítsa a közbeszerzési eljárást. Más objektív indoka pedig nem lehet annak, hogy egyetlen érvényes ajánlat esetén az ajánlatkérő a közbeszerzési eljárást eredménytelenné nyilvánítsa.

III. A körbetartozás enyhítése

A körbetartozási helyzetet nemcsak a Kbt.-vel kell megoldani, de amit lehet, a Kbt.-ben is meg kell tenni, hiszen ez a törvény szól a közpénzekből kötött szerződések teljesítésének egyes kérdéseiről is.

E cél érdekében a Kbt. módosítás a következő intézkedéseket tartalmazza:

A Kbt. 305. § (3) bekezdés úgy módosul, hogy az ajánlattevő (ha részszámlák is vannak, minden részszámla tekintetében) a kifizetés előtt be kell, hogy jelentse az ajánlatkérőnek, hogy az általa igénybevett alvállalkozóknak milyen összeg jár az adott (rész)számlából és először csak erről az összegről jogosult számlát kiállítani az ajánlatkérő felé. Ha az ajánlattevő az alvállalkozók követeléseit kielégítette és ezt igazolja az ajánlatkérő felé, akkor jogosult a (rész)teljesítés ellenértékének többi részére vonatkozó számla kiállítására. Ez a szabály a közbeszerzési eljárásban kötött szerződések tekintetében feleslegessé tenné a költséges fedezetkezelő rendszert.

A Kbt. 60. § (1) bekezdésébe i) pontként egy új kizáró ok kerül, ami alapján a jogerős határozattal megállapítottan nem, vagy késve fizető cégeket 2 éven keresztül ki kellene zárni a közbeszerzési eljárásokban való részvételből.

A Kbt. 70. § (6) bekezdése kiegészül egy olyan előírással, hogy ha egy személy (szervezet) a közbeszerzés értékének huszonöt százalékát meghaladó mértékben fog résztvenni a szerződés teljesítésében, akkor nem lehet alvállalkozónak minősíteni, hanem az ajánlatban és a szerződés teljesítése során közös ajánlattevőként kell hogy szerepeljen. A körbetartozást többek között a többszintű alvállalkozói láncok létezése okozza. Ez az új szabály, továbbá az a - már hatályos - szabály, hogy az alvállalkozó legfeljebb a saját teljesítésének 10%-áig vehet igénybe szub-alvállalkozót, együttesen elősegíti, hogy szub-alvállalkozók legfeljebb csekély mértékben vegyenek részt a szerződés teljesítésében. Így jelentősen csökken a körbetartozások esélye. Ez az előírás hátrányt nem okoz az érintett cégnek, mert ha alvállalkozó maradhatna, akkor is 10% feletti lenne és ugyanolyan igazolásokat kellene beadnia, mint ajánlattevőként.

IV. A közbeszerzési eljárások lefolytatásának olcsóbbá és gyorsabbá tétele

Ha a közbeszerzési eljárások tartását az ajánlatkérők számára olcsóbbá teszi a Kbt., ez szintén közérdeket szolgál.

E cél érdekében a következő módosítások szerepelnek a törvényben:

A Kbt. 9. § (1)-(2) bekezdés módosítása alapján hivatalos közbeszerzési tanácsadó igénybevétele nem kötelezettsége, csak jogosultsága lenne az ajánlatkérőknek. Ha az ajánlatkérő rendelkezik olyan szakértelemmel, hogy nem érzi szükségesnek külső tanácsadó bevonását, akkor a módosítás hatására olcsóbban tudja lefolytatni a közbeszerzési eljárásait.

A Kbt. 11/A. § tartalmazza az átláthatósági biztosra vonatkozó - 2010. februárjában elfogadott - szabályokat. Külön kormányrendelet szól arról, hogy mely esetben lesz kötelező átláthatósági biztos igénybevétele, a kormányrendelet első ilyen szabálya 2010. július 1-jén lép hatályba. Az átláthatósági biztos részt vesz a közbeszerzési eljárásban, ha jogsértő elemet tapasztal, az ajánlatkérőt felhívja jogszerű magatartásra, ha az ajánlatkérő nem változtat, az átláthatósági biztos a honlapjára kiteheti, hogy szerinte jogsértés történt. Jogorvoslati eljárást kezdeményezhet. A munka díját az ajánlatkérő köteles fizetni. Az ajánlatkérők jogsértéseire álláspontunk szerint sokkal komolyabb kontrollt gyakorolhatna, ha az ajánlattevők előzetes vitarendezés, illetve jogorvoslati eljárás keretében rendszeresen elérnék, hogy az ajánlatkérők a jogsértő felhívásokat visszavonják vagy módosítsák (ugyanis a jogsértések és a lehetséges nyertesek korlátozása legnagyobb részben a jogsértő felhívásokban és dokumentációkban történik). A törvény ebben az irányban szélesíti az ajánlattevők és érdekképviseleti szervezeteik lehetőségeit. Ezért az ajánlatkérőknek költséget okozó átláthatósági biztosi intézményt a törvény hatályon kívül helyezi.

A Kbt. 44. § (4) és a 246. § (5) bekezdés úgy módosul, hogy a hirdetmények Közbeszerzési Értesítő Szerkesztőbizottsága általi ellenőrzése csak akkor kötelező, ha a közbeszerzést európai uniós támogatásból valósítják meg és nem hivatalos közbeszerzési tanácsadó küldi meg a hirdetményt a Szerkesztőbizottságnak. A hirdetmények jelenlegi ellenőrzése költséges, továbbá késlelteti a közbeszerzési eljárások megkezdését. A kötelező hirdetmény-ellenőrzés a közbeszerzési kötelezettség bevezetésekor hasznos volt, mert az ajánlatkérők nem rendelkeztek gyakorlattal a hirdetmények készítése terén. De mostanra számos ajánlatkérő és tanácsadó megfelelő szakértelemmel rendelkezik. Csak az európai uniós támogatások felhasználásakor szükséges a szakmai ellenőrzést garantálni úgy, hogy az ajánlatkérő vagy aláveti magát a Szerkesztőbizottság ellenőrzésének, vagy hivatalos közbeszerzési tanácsadót vesz igénybe, aki maga küldi meg a hirdetményt a Közbeszerzési Értesítő Szerkesztőbizottságának feladás céljából. Természetesen attól, hogy az eljárást megkezdő hirdetményt egy hivatalos közbeszerzési tanácsadó küldte meg a Szerkesztőbizottságnak, a közbeszerzési eljárásban készülő más hirdetményt megküldheti más hivatalos közbeszerzési tanácsadó is, vagy az ajánlatkérő maga (utóbbi esetben köteles igénybevenni a Szerkesztőbizottság ellenőrzését).

A Kbt. 54. § (3)-(5) bekezdésében és 102. §-ában szereplő új szabályok lényege, hogy nem kerül olyan sok pénzbe és időbe, mint eddig, ha a dokumentáció véletlenül valamely előírást a felhívástól eltérően tartalmaz. Eddig ilyen esetben a dokumentáció módosításáról hirdetményt kellett közzétenni, ami pénzbe került és a 45 napos ajánlattételi határidőnek újra kellett kezdődnie, tehát jelentős időveszteséget okozott. Az ajánlatkérők minden - leegyszerűsítés érdekében alkalmazott - technikája (dokumentáció módosítása a kiegészítő tájékoztatással, olyan előírás elhelyezése a dokumentációba, mely szerint ha eltérés van, az ajánlati felhívás az irányadó) a Kbt.-be ütközött. Az új szabály kiegészíti a dokumentáció lehetséges tartalmi elemeinek felsorolását és körülhatárolja, mennyiben magyarázhatja a dokumentáció a felhívást, adhat többlet információkat az ajánlattételhez. Majd előírja, hogy ha ezt meghaladóan eltér a dokumentáció a felhívástól (jellemzően ezek a véletlenül eltérően közölt adatok), akkor a dokumentációban lévő eltérő elemek semmisek. A semmisség miatt nem kell a dokumentációt módosítani, hanem kiegészítő tájékoztatásban kell közölni a semmis elemek körét. A semmisség abból áll, hogy ezeket az elemeket a közbeszerzési eljárásban és a közbeszerzési szerződésben nem lehet alkalmazni. (Természetesen ha a dokumentációban lévő adatok felelnének meg az ajánlatkérő szándékának és a felhívásban szerepelnének az adatok tévesen, akkor ezt a szabályt nem lehet alkalmazni, hanem a korábbiak szerint módosítani kell a felhívást.)

A Kbt. 56. § (4) bekezdés és 103. § az 54. § (5) bekezdésével szorosan összefüggő szabályt tartalmaz és egyben azon eset kezelését is egyszerűsíti, gyorsabbá és olcsóbbá teszi, amikor a dokumentáción belül vannak ellentmondások: a dokumentáció ugyanarról egyik pontján más adatot tartalmaz, mint a másik pontján. Eddig ilyen esetben is hirdetményt kellett közzétenni a módosításról és a 45 napos ajánlattételi határidő újrakezdődött. A törvény szerint kiegészítő tájékoztatással módosítható a dokumentáción belüli ellentmondás: közölni kell, melyik adat a helyes, a másik pedig semmis. Természetesen ezt csak az ajánlattételi határidő lejártáig lehet megtenni, tehát a szerződés teljesítése során e szabály alapján nem lehet módosítani.

A Kbt. 76. §, 108. §, 121. § (3) bekezdés szerint az ajánlati/részvételi felhívást továbbra is csak hirdetménnyel lehet módosítani. Viszont ha a dokumentációt (is) módosítani kell az 54. § (4) bekezdését meghaladó körben, akkor csak a módosítás tényének és a módosított dokumentáció átvétele körülményeinek kell a módosító hirdetményben szerepelnie. (Eddig a dokumentáció módosuló elemeinek is a hirdetményben kellett szerepelniük, ami a hirdetmény terjedelmét és költségét növelte, továbbá a dokumentáció bizonyos elemeit - pl. tervrajzok, táblázatok - gyakorlatilag nem lehetett a hirdetménnyel módosítani, mert a hirdetményben a rajzok, táblázatok technikai okokból nem jelentek meg.). A módosított dokumentációért az ajánlatkérő nem kérhet újabb ellenértéket. Akár az ajánlati felhívás, akár a dokumentáció módosul hirdetménnyel, az eddigi szabálytól eltérően nem kell az egész ajánlattételi határidőnek (részvételi határidőnek) újrakezdődnie, hanem a módosító hirdetmény feladásától számított legalább 20 napot kell biztosítani az ajánlattételre (részvételi jelentkezésre), kivéve ha az eredeti határidő tovább tartott volna.

A Kbt. 98. § (2) bekezdése, 200. § (1) bekezdése hatályát veszti. Ezen rendelkezések miatt a közbeszerzési eljárás eredményéről két - ugyanolyan tartalmú - tájékoztatót kellett közzétenni. Az egyik - az EU irányelveiből nem következő - közzétételi kötelezettség felesleges.

Kbt. 99. § A közösségi értékhatár feletti eljárások ajánlattételi/részvételi határidőit nem lehet csökkenteni. Az eredményhirdetés és szerződéskötés közötti - jelenleg 20 napos - kötelező várakozási időt viszont lehet. Az előzetes vitarendezés és jogorvoslati eljárás indítás határidőire tekintettel a törvény 12 napra csökkenti.

A módosuló Kbt. 99. § (4) bekezdése egyértelművé teszi, hogy részajánlat tétele esetén csak a jogorvoslati eljárással vagy előzetes vitarendezéssel érintett részre vonatkozó szerződést nem lehet megkötni a jogorvoslati eljárás befejezéséig.

A Kbt. 99/A. § (4) bekezdése, és a 17/C. §-a számos olyan dokumentumnak az ajánlatkérő honlapján való közzététele kötelezettségét írta elő, melyek az Európai Unió Hivatalos Lapjában, illetve Közbeszerzési Értesítőben is megjelennek elektronikusan. Továbbá egyes nehezen összegyűjthető adatok közzétételéről is rendelkezett a Kbt. 99/A. § E rendelkezések nagy részét a törvény hatályon kívül helyezi.

A Kbt. 249. § (2) bekezdés p) pontja szerint az egyszerű eljárásban (mint 2009. áprilisa előtt) nem kell eredményhirdetést tartani, csak az eljárás eredményéről szóló összegezést kell megküldeni az ajánlattevőknek.

A Kbt. 251. § (1) bekezdése a hirdetménnyel induló egyszerű eljárás ajánlattételi határidejét 25 napról 20 napra csökkenti a törvény.

A Kbt. 251. § (2) bekezdése visszaállítja a 2009. április előtti állapotot, tehát egyszerű eljárásban meghatározott érték alatt lehetséges hirdetmény közzététele nélkül 3 ajánlat kérése. A minimális ajánlattételi határidő 15 nap.

V. Korrupció elleni intézkedések

A Kbt. 20/A. §-ának új (2) bekezdése részletezi, hogy különösen miből következtethet az ajánlatkérő tisztességtelen piaci magatartás és a versenykorlátozás tilalmáról szóló 1996. évi LVII. törvény megsértésére, amikor a GVH-hoz kell fordulnia.

A Kbt. 65. § (4) bekezdésének módosításával a törvény célja, hogy egyértelmű legyen: az erőforrást nyújtó szervezetnek is igazolnia kell, hogy ő alkalmas. Mivel ez mindeddig nem volt egyértelmű, előfordulhatott, hogy jelentéktelen cégek által adott nyilatkozatra hivatkozva alkalmatlan ajánlattevők részt tudtak venni közbeszerzési eljárásokban. Ugyanezen okból nem lenne célszerű az erőforrás Kbt. 4. § 3/E. pontja szerinti fogalmának törlése, mert ez szab gátat annak, hogy egy - az ajánlattevővel semmilyen kapcsolatban nem álló és a Kbt. szerint a szerződés teljesítésében ténylegesen részt nem vevő - cég (mint erőforrást nyújtó szervezet) irataival tudja elnyerni az ajánlattevő egy közbeszerzés teljesítését.

A Kbt. 80. § (4) bekezdés szerint az ajánlatok bontásán lehetőséget kell adni a felolvasó lap megtekintésére. Ezzel az olyan sajnálatos eseteket kívánjuk kivédeni, amikor egy-egy ajánlattevő az ajánlatkérővel összejátszva sajátos színű csomagban adja be az ajánlatát, az ajánlatkérő azt bontja fel utoljára és olyan ellenszolgáltatást olvas fel, amivel az ajánlattevő biztosan nyerhet, utólag pedig (a Kbt.-be ütközően) kijavítják az ajánlatot, de ezt bizonyítani nem lehet. Jelenleg még az ilyen ajánlatkérő megtagadhatja, hogy az ajánlattevők egymás ajánlatának felolvasó lapjait megtekintsék.

A Kbt. 80. § (5) bekezdés szerint az össze nem fűzött ajánlat eredeti példányát a bontáskor az adott ajánlattevő, vagy ha nincs ott, az ajánlatkérő összefűzi. Az össze nem fűzött ajánlatot akár az ajánlatkérő, akár az ajánlattevő könnyen módosíthatja jogellenesen, ezért az összefűzéssel nem lenne helyes megvárni a hiánypótlást.

A Kbt. 96. § (3) bekezdése egyértelművé teszi, hogy az eredményhirdetés után lehetséges más ajánlatokba történő betekintés az ajánlatkérőnél. Így az ajánlatkérő és egyik ajánlattevő közötti esetleges összejátszás könnyebben tetten érhető.

A Kbt. 96/A. § az előzetes vitarendezést kiterjeszti az összes eljárási cselekményre és lehetővé teszi, hogy a beszerzés tárgyával összefüggő tevékenységű kamarák vagy érdekképviseleti szervezetek is indíthassanak.

A közbeszerzési eljárás szabályozásának olyan módosításai, melyek elektronikus közbeszerzést tesznek lehetővé, a korrupció ellen hatnak, mert az elektronikus dokumentálás miatt az eljárás során esetleg elkövetett jogosulatlan módosítások ellenőrizhetők. A Kbt. 20. § (1) bekezdése lehetővé teszi a közbeszerzési eljárás egy vagy több részének elektronikus lefolytatását, ugyanakkor a hatályos törvény több ponton olyan szabályt tartalmaz, ami csak nem elektronikus közbeszerzési eljárásban értelmezhető, tehát kizárja az adott eljárási cselekmény elektronikus végzését, vagy elektronikus közbeszerzésben felesleges (pl. ajánlatok személyes bontása, személyes jelenléttel járó eredményhirdetés). A jogbiztonság és alkotmányosság szempontjára tekintettel helyes lenne, ha a Kbt. végrehajtási rendeletei nem a Kbt.-től eltérő, hanem csak a Kbt. egyes elemei tekintetében részletesebb szabályokat tartalmaznának. Nem lenne tehát alkotmányos megoldás, ha olyan eljárási cselekményekről, melyeket a Kbt. szerint nem lehet elektronikusan végezni, vagy feltétlenül személyes jelenléttel kell végezni, csak a végrehajtási rendelet írná elő, hogy azokat hogyan lehet kizárólag elektronikusan végezni. Ezért a törvény több ponton ennek szellemében módosítja a Kbt.-t., mivel a szükséges szabályok nem olyan részletesek és terjedelmesek, hogy ne kerülhetnének a Kbt.-be.

A Kbt. 243. § a) pontjának módosítására tekintettel a jövőben a honvédelmi és nemzetbiztonsági beszerzések nemzeti értékhatárban is csak akkor legyenek kivételek, ha az Országgyűlés bizottsága hozzájárult.

A Kbt. 243. § h) pontjának és a 4. § 13/A., 4. § 19. pontok törlése. Ezek a „közmegrendelésnek” a nemzeti értékhatár hatálya alóli kivételéről szóltak.

Kbt. 254. § (3) bekezdés: kórházprivatizációnál a közbeszerzés elkerülését lehetővé tevő szabály hatályon kívül helyezése

A Kbt. 323. § (2)-(5) bekezdéseinek módosításai a Döntőbizottsági kérelmek beadásának 2010. január 1. előtti szabályainak visszaállítását szolgálják. 2010. január 1. óta a határidők nem a jogsértő esemény tudomásra jutásától kezdődnek. De ennek egyik oka az az akkor még fennállt szándék volt, hogy 2010. január 1-jétől elektronikus közbeszerzés lesz, tehát minden azonnal mindenkinek a tudomására jut. Ez még elektronikus közbeszerzés esetén sem lett volna így, de egyébként is indokolatlan és a jogorvoslati eljárást korlátozzák a túl rövid jogorvoslati kérelmezési határidők. Különösen a jogsértő felhívások és dokumentációk megtámadásának határidejét kell hosszabbá tenni, egyrészt mert az „irányított közbeszerzések” kulcsa (az azt lehetővé tevő jogsértés) általában az ajánlati felhívásban és/vagy dokumentációban van, másrészt az ajánlattevők általában az ajánlattételi határidő utolsó 15 napjában szoktak alaposabban elkezdeni foglalkozni egy-egy ajánlati felhívással és dokumentációval, amikorra a most még hatályos megtámadási határidő már régen lejárt.

Kbt. 327. § (2) bekezdés b), (3) bekezdés: A jogorvoslati eljárást kérelmezők körének kiterjesztése a beszerzés tárgyával összefüggő tevékenységű ajánlattevői érdekképviseleti szervezetekre és kamarákra. A Döntőbizottság gyakorlata szerint már most is jogosultak az ilyen szervezetek jogorvoslati eljárást indítani, de ezt nem sokan tudják. Az ajánlattevők gyakran nem mernek saját nevükben megtámadni egy-egy jogsértő ajánlati felhívást és/vagy dokumentációt.

A jogorvoslati eljárási díjak csökkentése, ha nem az eljárás eredménye ellen van a jogorvoslat. A korrupció erős kontrollját kellene hogy jelentse az, hogy konkurens ajánlattevők látják az ajánlati felhívásokat és dokumentációkat és általában már az ajánlattételi határidő lejárta előtt észlelik az „egy ajánlattevőre kiírt” közbeszerzéseket. Ösztönözni kell, hogy ezeket megtámadják, ne legyenek olyan passzívak, mint eddig. Az ösztönzés egyik eleme a jogorvoslati eljárás alacsonyabb díjának kiterjesztése minden olyan jogorvoslati kérelemre, amikor nem a közbeszerzési eljárás eredményét támadják (amikor az igazi - az ajánlati felhívásban vagy dokumentációban történt - jogsértést általában már nem lehet orvosolni).

VI. A módosítással megvalósuló egyéb célok

A) Alkotmányosság biztosítása

Kbt. 3. § (2) bekezdés: Jelenleg több rendelet a Kbt.-től eltérő előírást tartalmaz olyan esetekre, melyekben a Kbt.-t. kell alkalmazni. Ez a helyzet alkotmányellenes, ugyanakkor a Közbeszerzési Döntőbizottságnak a közbeszerzésre vonatkozó összes jogszabály betartását számon kell kérnie. Ezen ellentmondást kívánja tisztázni a 3. § (2) bekezdése, mely az alkotmánnyal összhangban úgy rendelkezik, hogy ha rendelet a Kbt.-től eltérő szabályt tartalmaz, akkor a Kbt.-t. kell alkalmazni. Így a jogalkalmazók iránymutatást kapnak, melyik előírást kell alkalmazniuk és nem járhatnak úgy, hogy ha az ellentmondó szabályok egyikét betartják, a másik be nem tartásáért elmarasztalják őket.

Kbt. 60. § (1) bekezdés a) pontja csak a jogerősen elrendelt csőd- vagy felszámolási eljárás miatt van kizárva az ajánlattevő a közbeszerzési eljárásokból (eltérő szabály esetén a konkurensek visszaélhetnének).

Kbt. 318. §, 327. §: a Közbeszerzési Döntőbizottság kizárólagos jogköre az európai uniós támogatásból megvalósított közbeszerzéseknél a közbeszerzési szabályok betartásának megítélése. Jelenleg kormányrendelet alapján szakértelemmel nem rendelkező személyek jogosultak erről dönteni és súlyos jogkövetkezményeket alkalmazni úgy, hogy jogorvoslatra sincs lehetőség. Ennek érdekében a jogorvoslati eljárás megindításának határidejét úgy kellett meghosszabbítani, hogy a szabálytalanság miatti eljárásokra nyitva álló határidő egésze alatt a Közbeszerzési Döntőbizottsághoz lehessen fordulni.

B) A gyakorlat által igényelt módosítások, egyszerűsítések

Kbt. 4. § (2) bekezdés: Az alvállalkozó fogalma 2009 áprilisában annyira kiszélesedett, hogy minden szervezet beletartozik, amely az ajánlattevőn keresztül részt vesz a szerződés teljesítésében. Az igazi problémát nem a minősítés jelenti, hanem az, hogy a 10% feletti alvállalkozónak ugyanúgy kell igazolnia az alkalmasságát és a kizáró okok fenn nem állását, mint az ajánlattevőnek. Ez sok esetben irreális (pl. külföldi autógyárak továbbértékesítői be kellene hogy mutassák az autógyár adó-, vám- igazolásait, mérlegét). Ezért a törvény életszerű kivételeket teremt az alvállalkozó fogalma alól. (Ugyanakkor ha az ajánlatkérő fel kívánja ezen szervezetek adatait használni az alkalmasságának igazolásához, akkor alvállalkozónak minősítheti őket a Kbt. 69. § szerint.)

A Kbt. 10. § (1) bekezdése úgy módosul, hogy a közbeszerzési eljárás előkészítésében való közreműködés még nem von maga után összeférhetetlenséget, csak az ajánlati felhívás vagy dokumentáció készítésében való részvétel. Az összeférhetetlenség eddigi széles előírása gyakorlati problémákat okozott, ugyanakkor a közbeszerzési eljárás előkészítésében való részvétel (ha nem valósul meg az ajánlati felhívás vagy dokumentáció készítésében való közreműködés), nem ad az érintett ajánlattevőnek nagy előnyt a többihez képest. Tehát elegendő az összeférhetetlenségnek a törvény által meghatározott körben való meghatározása.

A Kbt. 11. § 2009 áprilisa óta előírja, hogy a hivatalos közbeszerzési tanácsadóknak továbbképzésen kell résztvenni, de a továbbképzés szabályai nem készültek el. A gyakorlat alapján megállapítható, hogy ez az előírás felesleges, elegendő hogy a hivatalos közbeszerzési tanácsadóknak 3 évenként újra kell igazolni a gyakorlatukat.

Kbt. 57. § A gyakorlat igényli hogy egyértelművé váljon: az ellenszolgáltatáson kívüli részszempontokkal kapcsolatos ajánlati elemeket lehet korlátozni abban az irányban, amelyben nincs verseny (pl. jótállás időtartama meghatározott mértéknél ne lehessen rövidebb, a verseny a minél hosszabb jótállás vállalására vonatkozzon). Továbbá lehessen olyan határt megadni, melynél magasabb vállalás nem kap többlet-pontot. Sokkal egyszerűbb, mint az irreális ajánlati elemekre vonatkozó szabályozás és nem is ütközik bele, mert az ajánlattevő, ha akar megajánlhat nagyobb ajánlati elemet, de nem kap többlet pontot, legfeljebb érvénytelen lesz az ajánlata a Kbt. 87. § miatt.

Régi igény, hogy lehessen a szakmaiságot érvényesíteni az elbírálás során. Eddig a szakmaiság érvényesítésének módja a szakmai ajánlat megkövetelése volt, ami komoly munkát okozott az ajánlattevőknek, ami a nem nyertes ajánlattevőnél kárba is ment, továbbá a szakmai ajánlat értékelésének nincs objektív módja, tehát korrupcióra is alkalmat ad. Nem ütközik az EU közbeszerzési irányelveibe, hogy az ajánlattevők minél jobb színvonalú szakmai alkalmasságát (mely a teljesítés minőségével függ össze) az elbírálás során is lehessen értékelni. A törvény erre körülhatárolt lehetőséget ad.

Kbt. 63. § 2009. áprilisától hatályos az a szabály, hogy nem az összes ajánlattevőnek csak a nyertesnek, csak az eredményhirdetést követő 8. napig kell beadnia a kizáró okok igazolásait. Az ezzel összefüggő eljárásrend nincs teljeskörűen szabályozva és nehéz is lenne az eredményhirdetés utáni további eljárási cselekményeket szabályozni a Kbt.-ben. Továbbá versenysértő állapotot idézett elő, hogy olyan ajánlattevő ajánlata befolyásolta az ajánlattevők sorrendjét, amely tulajdonképpen érvénytelen lett volna, ha az ajánlatkérő már az eredményhirdetés előtt vizsgálhatta volna a kizáró okokat. A törvény visszaállítja azt az állapotot, hogy az ajánlatban kell igazolni a kizáró okok fenn nem állását. A kizáró okokkal kapcsolatban általában a következő iratokat kell beadni: cégkivonat, APEH igazolás, VPOP igazolás, közjegyző által hitelesített nyilatkozat. A cégkivonatot ettől függetlenül az ajánlatban be kell adni a képviseleti jog igazolása érdekében. Az APEH és VPOP igazolást a törvény alapján nem kell beadni, ha a szervezet szerepel a köztartozás mentes adózói adatbázisban, illetve a törvény egyértelművé teszi, hogy egyéb esetben is elég évente egyszer kiváltani. Tehát a közjegyző által hitelesített nyilatkozat az egyetlen irat, amit az ajánlatban kell beadni, ahelyett, hogy csak a nyertes ajánlattevőnek, csak az eredményhirdetés után kellene beadnia. Álláspontunk szerint ez nem jelent olyan terhet az ajánlattevőknek, mint amilyen hátrány származott a versenysértő állapotot kialakító és hiányos szabályozásból.

C) Európai uniós szabályozás miatt módosuló szabályok

Kbt. 30. § Az értékhatárok EURO-ban meghatározott összegei változtak 2010. január 1-jével.

Kbt. 40. § (6) bekezdés az egybeszámítás alóli kivétel került az EU irányelvébe.

-----STARTING---POINT---RESZLETES---

Az 1. §-hoz

A törvény 1. §-a a Kbt. 3. §-át módosítja. A módosítás célja a közbeszerzési szabályozás alkotmányosságának erősítése, a jogbiztonság növelése.

Sajnos, az utóbbi években több olyan rendelet jelent meg, mely - néha nem is a Kbt.-ből származó felhatalmazás alapján - a közbeszerzési eljárásokra, vagy az azokban kötött szerződésekre a Kbt.-től eltérő szabály alkalmazását írja elő. Noha az Alkotmány szerint ez nem lehetséges, az ilyen szabályokat is mindaddig alkalmazni kell, amíg az Alkotmánybíróság hatályon kívül helyezi, ha ezt valaki egyáltalán kérelmezi. A Közbeszerzési Döntőbizottság hatásköre bármely közbeszerzési jogszabály megsértésére kiterjed, de bizonytalan, hogyan döntsön, ha a jogszabályok (noha alkotmányellenesen) egymástól eltérő rendelkezéseket tartalmaznak. Különösen nehézzé teszi az ilyen helyzetek eldöntését, hogy egyfelől alkotmányos alapelv, hogy az alacsonyabb szintű jogszabály nem térhet el a magasabb szintűtől, viszont ha mégis eltér akkor belép az a szintén általános alapelv, hogy „lex specialis derogat legi generali”, tehát hogy a különös jogszabály megelőzi az általánost. Tehát ilyenkor - mindaddig, míg az egyébként alkotmányellenes alacsonyabb szintű jogszabály hatályban van - azt kell alkalmazni, ha az a Kbt.-hez képest különös (pl. azért mert valamelyik beszerzés tárgy beszerzésének sajátos szabályait tartalmazza).

A törvény a Kbt. 3. §-át egy olyan új (2) bekezdéssel egészíti ki, mely rendezi azt a helyzetet, amikor alacsonyabb szintű jogszabály a Kbt.-től eltérő szabályt tartalmaz a Kbt. hatálya alá tartozó szerződéskötési folyamatra (mely ha a Kbt. hatálya alá tartozik, tulajdonképpen közbeszerzési eljárás), vagy akár szerződés kötelező tartalmi elemeire, vagy szerződés teljesítésére vonatkozóan, melyek nem egyeztethetők össze a Kbt.-vel. Ilyen esetben kizárólag a Kbt.-t kell alkalmazni a Kbt. által (is) szabályozott kérdésekben.

A 2. §-hoz

A törvény 2. §-a a Kbt. definíciókat tartalmazó 4. §-át módosítja. A módosítás célja a közbeszerzési eljárások egyszerűsítése, a közbeszerzési szabályozás alkotmányosságának erősítése, a hatályos szabályozás egyértelműbbé tétele, az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá az elektronikus közbeszerzések megvalósításához szükséges szabályok megalkotása.

A Kbt. 4. §-a a Kbt.-ben használt fogalmak definícióját tartalmazza, több fogalom módosul, illetve a § új fogalmakkal egészül ki.

A Kbt. 4. § 1. pontjában az ajánlattevő fogalma módosul, ennek indoka, hogy a hatályos törvény csak az ajánlattétel után minősíti a közbeszerzési eljárásban résztvevőket ajánlattevőnek és nincs elnevezése az ajánlattételi határidőben az ajánlatkérővel érintkezésbe kerülő cégeknek (akik feltehetőleg ajánlatot fognak tenni). Ugyanakkor a Kbt. 54. és 56. §-ai is az ajánlattevőről szólnak az ajánlattételi határidő lejárta előtti eljárási cselekmények tekintetében. Ezen ellentmondást oldja fel a törvény. A Kbt. 4. §-ának a törvénnyel megállapított 1. pont c) alpontjában felsorolt személyek (szervezetek) csak az ajánlattételi határidő lejártáig minősülnek ajánlattevőnek, ezt követően vonatkozásukban az a) alpontot kell alkalmazni, tehát csak akkor minősülnek továbbra is ajánlattevőnek, ha ajánlatot tesznek. Így őket a Kbt. 80. §-ától kezdődő eljárási cselekmények során az ajánlattevői jogosítványok csak akkor illetik meg, ha ajánlatot tesznek. Ha pedig egy személy (szervezet) a dokumentációt átvette, de végül nem ajánlattevő lesz, hanem az egyik ajánlatban alvállalkozóként szerepel, akkor az ajánlattételi határidő lejártától kezdve alvállalkozónak minősül.

A Kbt. 4. § az 1. pontja után kiegészül az „általános javítási munkálat” fogalmát tartalmazó 1/A. ponttal. Ez a definíció a Kbt. 40. § új (5) bekezdéssel történő kiegészítése miatt szükséges, mert a Kbt. 40. § a módosítással megállapított (5) bekezdése az „általános javítási munkálat” fogalmát használja.

A Kbt. 4. § 2. pontjában az alvállalkozó fogalma módosul. E szabály a közbeszerzési eljárások egyszerűsítését és egyértelműségét szolgálja. Az alvállalkozó még hatályos fogalmába minden személy (szervezet) beletartozik, aki a közbeszerzési eljárásban kötött szerződés teljesítésében az ajánlattevőn keresztül részt fog venni. Annak értelmezése vitatott volt, hogy mit jelent a teljesítésben való részvétel: a tevékeny részvételt vagy a beszállítást is pl. A fogalom vitathatósága önmagában is indokolja annak módosítását. A legszigorúbb értelmezés szerint ha pl. az ajánlattevő továbbértékesítő, akkor a gyártó is (aki esetleg egy külföldi világcég) alvállalkozónak minősül a hatályos szabályozás szerint, ami azzal jár, hogy a gyártó banki igazolásait, számviteli beszámolóját be kellett mutatni az ajánlattételhez (ha ezzel összefüggő alkalmassági feltételt az ajánlatkérő előírt).

A törvény mindazokat kiveszi az alvállalkozó fogalmából, akik nem klasszikus értelemben vett alvállalkozók: tehát tevőlegesen nem vesznek részt a közbeszerzési szerződés teljesítésében, továbbá a munkaviszonyban, illetve egyéb foglalkoztatási jogviszonyban állókat is. Megjegyezzük, attól, hogy a Kbt. 4. § (2) bekezdése e személyeket (szervezeteket) nem minősíti alvállalkozónak, ha az ajánlatkérő az alkalmasságát ezen szervezetekkel együtt kívánja igazolni (mert önmagában nem alkalmas a szerződés teljesítésére), akkor a Kbt. 69. §-ának az új (4) bekezdése szerint az ilyen szervezeteket is (a munkaviszonyban vagy egyéb foglalkoztatási jogviszonyban állókon kívül) jogosult alvállalkozónak minősíteni, ekkor az ilyen szervezetekre (személyekre) mind a közbeszerzési eljárásban, mind a szerződés teljesítése során az alvállalkozókra vonatkozó szabályokat kell alkalmazni.

A Kbt. 4. § 3/D. pontjában az erőforrást nyújtó szervezet fogalma módosul. Ennek oka részben az, hogy az alvállalkozó fogalma is módosul, a két fogalom ugyanis szorosan összefügg, részben pedig az, hogy az erőforrást nyújtó szervezet eddigi definíciója nem volt kellően egyértelmű. Az erőforrást nyújtó szervezet hatályos definíciójának lényege - melyet a törvény is fenntart -, hogy az erőforrást nyújtó szervezet olyan szervezet vagy személy, amely nem minősül alvállalkozónak. A törvény alapján számos szervezet az alvállalkozó fogalmi köréből a kikerül, azonban a szándék az, hogy ezek erőforrást nyújtó szervezetnek se minősüljenek. Hiszen éppen azért kerülnek ki az alvállalkozó fogalmából is, hogy a közbeszerzési eljárásban ne kelljen a rájuk vonatkozó igazolásokat beadni, csak akkor, ha az ajánlattevő szükségesnek tartja. A törvény továbbá egyértelművé teszi, hogy az erőforrást nyújtó szervezet funkciója az, hogy a közbeszerzési eljárásban az ajánlattevő alkalmasságának igazolásában vegyen részt. Az alvállalkozó fogalma rögzíti, hogy alvállalkozó az, aki részt vesz a szerződés teljesítésében, az erőforrást nyújtó szervezet leglényegesebb ismérve pedig az, hogy ő nem alvállalkozó, ebből következően nem vesz részt a szerződés teljesítésében.

A Kbt. 4. § 9. pontjában a hamis adat fogalma módosul. A hatályos szöveg szigorú értelmezése szerint, ha egy ajánlattevő véletlenül (elírás folytán) közöl az ajánlatban olyan adatot, ami nem felel meg a valóságnak, emiatt érvénytelenné kell nyilvánítani az ajánlatát és a közbeszerzési eljárásokban való részvételből három évre ki kell zárni. E feleslegesen szigorú szabályt módosítja a törvény úgy, hogy csak a valóságtól szándékosan eltérően közölt adat minősül hamis adatnak. Így csökken az érvénytelen ajánlattétel veszélye.

A Kbt. 4. § 11/A. pontjában az „írásbeli, írásban” kifejezések fogalma módosul. A Kbt. 20. § (1) bekezdése szerint az ajánlatkérő választása szerint elektronikus közbeszerzési eljárást is tarthat, vagy egyes eljárási cselekményeket elektronikusan végezhet. A Kbt. számos ponton a különböző eljárási cselekmények írásban történő végzését teszi kötelezővé. A hatályos Kbt. csak a fokozott biztonságú elektronikus aláírással aláírt elektronikus dokumentumot tekinti írásos érintkezésnek, ugyanakkor a Kbt. felhatalmazása alapján alkotott - a közbeszerzési eljárásokban elektronikusan gyakorolható eljárási cselekmények szabályairól, valamint az elektronikus árlejtés alkalmazásáról szóló - 257/2007. (X. 4.) Korm. rendelet (a továbbiakban: Ekör.) 3. § (1) bekezdése meghatározza olyan elektronikus formátum követelményeit is, ami nem (feltétlenül) fokozott biztonságú elektronikus aláírással aláírt, de az elektronikus közbeszerzési eljárási cselekményekben az Ekör. szerint használható. A Kbt. és az Ekör. közötti összhangot teremti meg a Kbt. 4. § 11. pontjának módosítása, amikor írásbeli formának minősíti az Ekör. szerinti elektronikus formátumot is. Továbbá a törvény pontosítja, hogy az elektronikus dokumentumoknak csak az elektronikus formája minősül írásos érintkezésnek, a kinyomtatott elektronikus dokumentum nem, (így ha a Kbt. írásos formát, kommunikációt követel meg, az elektronikus dokumentumokat megőrizni is elektronikusan kell).

A Kbt. 4. § a 23. pontja után kiegészül a „műemlékekkel kapcsolatos építési beruházás” fogalmát tartalmazó 23/A. ponttal. Ez a definíció a 67. § új (4) bekezdéssel történő kiegészítése miatt szükséges, mert az használja ezt a kifejezést. A fogalmat egyelőre az építési beruházások közbeszerzésekkel kapcsolatos részletes szabályairól szóló 162/2004. (V. 21.) Korm. rendelet (a továbbiakban: Épbr.) definiálja ugyanígy és az tartalmazza a most a Kbt. 67. § (4) bekezdése szerinti szabályt is. Az Épbr. ezen szabályait a törvény azért veszi át a Kbt.-be, mert valóban szükségesek, de a Kbt.-től eltérő szabályt tartalmaznak, melyet az alkotmányosság érdekében nem kormányrendeletben, hanem a Kbt.-ben kell szabályozni.

A Kbt. 4. § 31. pontjában a „részvételre jelentkező” fogalma módosul. Indokai ugyanazok, mint a törvény 2. § (1) bekezdésével módosított Kbt. 4. § 1. pontjában szereplő ajánlattevő fogalma módosításának.

Megjegyezzük, hogy a Kbt. 4. §-át a törvény úgy is módosítja, hogy az abban található egyes fogalmakat a törvény 87. §-ának (1) bekezdése hatályon kívül helyez, illetve az abban található egyes elemeket a törvény 88. §-ának (1) bekezdése módosít.

A 3. §-hoz

A törvény 3. §-a a Kbt. közbeszerzési eljárás dokumentálásáról szóló 7. §-át módosítja. A módosítás célja az elektronikus közbeszerzések megvalósításához szükséges szabályok megteremtése.

A Kbt. 7. §-a a közbeszerzési eljárások iratainak dokumentálására vonatkozó szabályokat tartalmazza és szabályai csak a papír-alapú közbeszerzési eljárásban alkalmazhatók. Az elektronikus közbeszerzés más szabályokat igényel, tehát az előírásokat ki kell egészíteni. A törvény 4. §-a alapján közbeszerzési eljárás vagy az elektronikusan végzett eljárási cselekmények iratait - az írásos formán kívül - meg lehet őrizni elektronikus formában is, ennek egyes követelményeit az Ekör. 3. § (4) bekezdése tartalmazza. Ha az ajánlatkérő az iratokat elektronikusan őrizte meg, akkor azokat utóellenőrzéskor sem kell kinyomtatnia, hanem a Közbeszerzések Tanácsa vagy az ellenőrzésre jogosult vagy más illetékes szervek számára elegendő hozzáférést biztosítani.

A 4. §-hoz

A törvény 4. §-a a Kbt. ajánlatkérői oldalon résztvevőkről szóló 8. §-át módosítja. A módosítás célja a közbeszerzési eljárások egyszerűsítése, gyorsabbá tétele az ajánlatkérő számára, továbbá a hatályos szabályok egyértelművé tétele.

A Kbt. 8. § (3) bekezdésének hatályos szövege több féle módon értelmezhető. Értelmezhető úgy, hogy az ajánlatok elbírálásának teljes folyamatát (beleértve az ajánlatok hiánypótlás előtti áttekintését, a hiánypótlás és Kbt. 84-87. §-ai szerinti iratok szövegezését is) legalább 3 tagú bírálóbizottságnak kell végeznie. Ugyanakkor a Kbt. 8. § hatályos (3) bekezdése arra is utal, hogy a bírálóbizottságnak csak az eljárást lezáró döntéshez kell szakvéleményt készítenie. Azt, hogy az eljárást lezáró döntésbe csak a nyertes ajánlattevőről való döntés tartozik-e, vagy az érvényes ajánlatok köréről szóló döntés is, a Kbt. szintén nem határozza meg.

Az egyértelműsítés során érdemes az előírást olyanná formálni, hogy egyben az ajánlatok elbírálása gyorsabban tudjon megtörténni. Ennek érdekében a bírálóbizottságnak az ajánlatoknak csak a hiánypótlással, számítási hiba javítással és a Kbt. 85-87. §-ai szerinti felvilágosításokkal, indokolásokkal véglegesített változatait kell megvizsgálnia abból a szempontból, hogy mely ajánlatok érvényesek és melyik az összességében legelőnyösebb, vagy legalacsonyabb összegű ellenszolgáltatást tartalmazó ajánlat. Az előzőekből egyben az is megállapítható lesz, hogy az eljárást lezáró döntésnek is legalább az érvényes ajánlatok köréről és nyertes ajánlat kiválasztásáról kell szólnia. (Ezt az indokolja, hogy az érvényes ajánlatok köre jelentősen befolyásolja, hogy melyik ajánlat lesz a nyertes ajánlat.) Ha hiánypótlás, számítási hiba javítás vagy a Kbt. 85-87. §-ainak alkalmazására nem volt szükség (mert minden ajánlat teljes volt, nem volt számítási hiba és felvilágosítást, indokolást sem kellett kérni semmiről), akkor a bírálóbizottság természetesen nem ezen eljárási cselekmények után kell hogy összeüljön, hanem ha az ajánlatok átvizsgálása megtörtént, az eljárást lezáró döntés meghozatala előtt.

Ugyanakkor ez a szabály nem zárja ki, hogy az ajánlatkérő a közbeszerzési szabályzatában úgy rendelkezzen, hogy az elbírálás más részeit is bizottság végzi, illetve hogy más eljárási cselekményeket is bizottság végez.

Az 5. §-hoz

A törvény 5. §-a a Kbt. hivatalos közbeszerzési tanácsadó igénybevételéről szóló 9. §-át módosítja. A módosítás célja a közbeszerzési eljárások olcsóbbá, továbbá a hatályos szabályozás egyértelműbbé tétele.

A hatályos Kbt. kötelezővé teszi hivatalos közbeszerzési tanácsadó igénybevételét a közösségi értékhatár feletti közbeszerzési eljárásokban. A törvény a kötelezettséget megszünteti. Így a jövőben hivatalos közbeszerzési tanácsadó bármely közbeszerzési eljárásba bevonható, de bevonása nem kötelező. A hivatalos közbeszerzési tanácsadó a felhívás és dokumentáció előkészítésében, továbbá - az ajánlatkérő igénye szerinti mértékben - a közbeszerzési eljárás többi részében is, feladata a közbeszerzési szakértelem biztosítása. A hivatalos közbeszerzési tanácsadó jogintézményének bevezetésekor az ajánlatkérők közbeszerzési kötelezettsége sem volt nagyon régi szabály, a Kbt. pedig az addigi közbeszerzési törvénynél sokkal bonyolultabb törvény, aminek hatályba lépését követően aggályos volt, képesek lesznek-e az ajánlatkérők a Kbt.-t megfelelően alkalmazni. Az azóta eltelt több mint 6 év alatt az ajánlatkérőknek módjuk nyílt a Kbt. szabályait megérteni és gyakorlati alkalmazásának mikéntjét megismerni. Ezért nem szükséges fenntartani a hivatalos közbeszerzési tanácsadó igénybevételének kötelezettségét.

Ha az ajánlatkérők továbbra is igénylik majd ezt a szolgáltatást, a Kbt. alapján igénybe vehetik.

A Kbt. 9. §-ába bekerülő új (3) bekezdés tulajdonképpen az eddigi 11. § (8) bekezdésének módosított változata. E rendelkezés célja, hogy egyértelművé váljon: a nem ügyvéd hivatalos közbeszerzési tanácsadók a hivatalos közbeszerzési tanácsadói tevékenységük során sem jogosultak az ügyvédekről szóló 1998. évi XI. törvény 5. § (1)-(2) bekezdésében meghatározott tevékenység végzésére. A hatályos szöveg nem rendelkezik egyértelműen arról, hogy a nem ügyvéd hivatalos közbeszerzési tanácsadó nem csak úgy általánosságban, hanem a hivatalos közbeszerzési tanácsadás során nem végezhet ügyvédi tevékenységet. Jelenleg gyakori, hogy nemcsak hogy nem ügyvédek, de még jogi végzettséggel sem rendelkező személyek készítenek szerződéstervezetet és egyéb jogi tartalmú iratokat a közbeszerzési eljárásokban, illetve végeznek a Kbt. szabályait értelmezve jogi tanácsadást. Indokolt tehát, hogy a törvény egyértelművé tegye: a nem ügyvéd hivatalos közbeszerzési tanácsadók a hivatalos közbeszerzési tanácsadás során ilyet nem végezhetnek.

A 6. §-hoz

A törvény 6. §-a a Kbt. összeférhetetlenségről szóló 10. §-át módosítja. A módosítás célja a közbeszerzési eljárások egyszerűsítése, az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, továbbá a hatályos szabályozás egyértelműbbé tétele.

Az összeférhetetlenség szabályozásának célja, hogy az ajánlatkérő oldalán ne vegyen részt a közbeszerzési eljárásban olyan személy (szervezet), aki saját vagy valamely hozzátartozója érdekében akár az ajánlati felhívás és/vagy dokumentáció követelményeit, akár a közbeszerzési eljárás lefolytatását (különös tekintettel az elbírálásra) úgy befolyásolhatja, hogy a vele vagy hozzátartozójával érdekviszonyban álló gazdálkodó szervezet előnyösebb helyzetbe kerüljön. A cél az, hogy ilyen személy ne jusson a többi ajánlattevőhöz képest többlet-információkhoz a közbeszerzési eljárással kapcsolatban.

A hatályos Kbt. túlzottan kibővíti azoknak a tevékenységeknek a körét, melyekben a közbeszerzési eljárásban esetleg indulni képes cég vagy azzal érdekviszonyban álló személy (szervezet) nem vehet részt, ugyanis ide vonja a közbeszerzési eljárás előkészítését is, ami az ajánlati felhívás és dokumentáció készítését megelőző tevékenység (mivel a Kbt. 10. §-ának hatályos (1) bekezdése előkészítésen kívüli tevékenységként sorolja fel felhívás vagy dokumentáció elkészítését). Ez indokolatlan, hiszen az érdekelt gazdálkodó szervezet előnyére való befolyásolásra csak a felhívás és a dokumentáció elkészítése során van lehetőség, annál korábbi folyamatok ebből a szempontból nem relevánsak. Tehát a törvény a közbeszerzési eljárás előkészítésében való részvételt nem tekinti összeférhetetlenséget előidéző oknak. Így eltűnik az ez eddigi értelmezési kérdés, hogy mi minősül a közbeszerzési eljárás előkészítésének. Viszont az összeférhetetlen személyek (szervezetek) által nem végezhető tevékenységek köre kibővül azzal, hogy a közbeszerzési eljárás irataiba nem tekinthetnek be (csak olyan esetekben és módon, ahogyan az összes ajánlattevő is betekinthet, ha kéri). Ebbe a körbe természetesen már az ajánlati felhívás és dokumentáció alapanyagait képező iratok is beletartoznak.

Sok értelmezési problémát okozott, sőt téves értelmezésre adott alkalmat a hatályos Kbt. 10. § (1) bekezdésében szereplő azon előírás, hogy „az eljárásba nem vonható be”. Ezt ugyanis sokan úgy értelmezték, hogy nemcsak az ajánlatkérő nem vonhatja be a közbeszerzési eljárásba az összeférhetetlen személyt (szervezetet), hanem az ajánlattevő sem (pl. alvállalkozóként vagy erőforrást nyújtó szervezetként). A Kbt. hatályos 10. § (1) bekezdésének teljes szövegéből ugyan eddig is következtetni lehetett arra, hogy csak az ajánlatkérő általi bevonást zárja ki a Kbt., de a félreértések elkerülése érdekében szükséges egyértelművé tenni, hogy az összeférhetetlenség hatálya alá tartozás a közbeszerzési eljárásba az ajánlatkérő által történő bevonást zárja ki.

A fenti téves értelmezésnek volt az is a következménye, hogy az ajánlatkérők gyakran elvárták, hogy az ajánlattevő nyilatkozzon, hogy ő és az általa bevontak nem tartoznak az összeférhetetlenség hatálya alá. Ilyen nyilatkozatot csak az ajánlatkérő által a közbeszerzési eljárásba bevonni kívánt személynek (szervezetnek) kell tennie.

A Kbt. 10. § (2), (7) és (8) bekezdését azért kell módosítani, mert azokban az erőforrást nyújtó szervezet nem szerepel, noha az erőforrást nyújtó szervezetre is vonatkoznak az összeférhetetlenség következményei, ha az ajánlatkérő vagy valamely általa bevont személy megsérti az összeférhetetlenségi szabályokat (tehát úgy nyilatkozik az összeférhetetlenség hiányáról, hogy közben vonatkozásában fennáll az összeférhetetlenség, vagy nem csatol távolmaradási nyilatkozatot).

A Kbt. 10. §-át a törvény úgy is módosítja, hogy annak (6) bekezdését a törvény 87. §-ának (1) bekezdése hatályon kívül helyezi.

A 7. §-hoz

A törvény 7. §-a a Kbt. minősített ajánlattevők jegyzékéről szóló 13. §-át módosítja. A módosítás célja az ajánlattétel egyszerűsítése, a hatályos szabályozás egyértelműbbé tétele.

A Kbt. 386. § (1) bekezdésében 2009. óta szerepel az a szabály, hogy a minősített ajánlattevők jegyzéke közhiteles. Erre és a Kbt. még hatályos 63/A. § (1) bekezdésére tekintettel a minősített ajánlattevők jegyzékén szereplés tényét a közbeszerzési eljárásokban azóta nem kellett volna igazolni, de a Kbt. 13. §-a továbbra is a jegyzékről szóló igazolás elfogadását tette kötelezővé az ajánlatkérők számára. Ezt a Kbt.-n belüli ellentmondást orvosolja a törvény azzal, hogy a 13. § (2) bekezdésében is egyértelművé teszi, hogy a Kbt. hatálya alá tartozó közbeszerzési eljárásokban a minősített ajánlattevők jegyzékén szereplés tényét is el kell fogadni igazolásnak mindazokra a körülményekre, melyeket a minősített ajánlattevők jegyzékével egyáltalán igazolni lehet. (Az ajánlatkérőnek a jegyzék megtekintésével kapcsolatos kötelezettségeit a Kbt.-nak a törvénnyel megállapított 20. § (8) bekezdése tartalmazza.)

Ugyanakkor a minősített ajánlattevők jegyzéke az EU irányelvein alapuló intézmény, ami más tagállamokban is létezhet, ahol esetleg nincs olyan szabály, hogy az elektronikus minősített ajánlattevők jegyzékében szereplő ajánlattevőknek nem kell igazolást beadni. Ezért a Kbt. 13. § (1) bekezdése továbbra is előírja, hogy a Közbeszerzések Tanácsa igazolást is köteles kiállítani arról, hogy egy ajánlattevő a minősített ajánlattevők jegyzékén szerepel. Ez az igazolás azonban csak a külföldi felhasználáshoz lehet szükséges.

A 8. §-hoz

A törvény 8. §-a a Kbt. közzétételi kötelezettségekről rendelkező 17/C. §-át módosítja. A módosítás célja az ajánlatkérők közbeszerzéssel kapcsolatos kötelezettségeinek egyszerűsítése.

A Kbt. hatályos 17/C. §-a számos olyan iratnak az ajánlatkérő honlapján történő közzétételét teszi kötelezővé, melyek az Európai Unió Hivatalos Lapjában (hirdetmények elektronikus napilapjában), illetve a Közbeszerzési Értesítőben (mely szintén elektronikus és a világhálón elérhető) is megtalálhatók. Az ilyen dokumentumok ismételt közzétételének elrendelése felesleges terhet ró az ajánlatkérőkre. Viszont a közzéteendő iratok közé bekerültek az előzetes vitarendezés egyes iratainak közzétételi kötelezettségei is, melyeket viszont az Interneten más módon senki sem tesz közzé.

A 9. §-hoz

A törvény 9. §-a a Kbt. közbeszerzési eljárások egyes formai előírásaival kapcsolatos 20. §-át módosítja. A módosítás célja a közbeszerzési eljárások egyszerűsítése, olcsóbbá tétele, ezzel a kis- és középvállalkozások könnyebb ajánlattételének elősegítése, továbbá az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza. További cél a szabályozás egyértelműbbé tétele.

A törvény a hatályos Kbt. 63/A. § (1) bekezdéséből a 20. § (7) bekezdésébe helyezi azt a szabályt, hogy az ingyenes elektronikus, közhiteles vagy hatósági nyilvántartásban szereplő adatok igazolását az ajánlatkérő nem jogosult kérni, ha azok a közbeszerzési eljárás nyelvén rendelkezésre állnak. Ennek az a következménye, hogy a szabály nemcsak a kizáró okokkal kapcsolatos igazolásokra vonatkozik, hanem bármely - a közbeszerzési eljárásokban megkövetelt - igazolásra is.

Továbbá a törvény a szöveget úgy is változtatja, hogy nemcsak a közhiteles elektronikus nyilvántartásokkal lehet igazolni a közbeszerzési eljárásban vizsgált körülményeket, hanem az elektronikus hatósági nyilvántartásokkal is. Közhitelesnek ugyanis kevés jogszabály nevez nyilvántartást, hatóságinak viszont több. A törvény egyértelművé teszi, hogy ilyennek minősülnek a szolgáltatási tevékenység megkezdésének és folytatása általános szabályairól szóló törvény szerinti nyilvántartások is. Utóbbi azért szükséges, mert a hivatkozott törvény köztestületi (tehát kamarai) nyilvántartásokra is vonatkozik, de azokat is hatóságinak tekinti, anélkül, hogy erről egyértelműen rendelkezne. Ebből a kettősségből értelmezési vita lehet a Kbt. alkalmazása során, ha a Kbt. nem rendelkezik erről egyértelműen. Ha egy törvény egy nyilvántartást hatóságinak minősít [mint az említetten kívül pl. az épített környezet alakításáról és védelméről szóló 1997. évi LXXVIII. törvény (a továbbiakban: Épt.) a felelős műszaki vezetők névjegyzékét és még számos tervezési, illetve építéssel kapcsolatos tevékenységet végző szakma végzésére jogosultakról szóló névjegyzéket], akkor lehetséges és - az ajánlattevők, alvállalkozók költségeinek és adminisztrációjának csökkentése érdekében - indokolt előírni, hogy annak elektronikus formáján való szereplést el kell fogadni a közbeszerzési eljárásokban. Ugyanakkor a nyilvántartásokban feltehetőleg nem szerepelnek lejárt engedélyű személyek (szervezetek), tehát azokból egyértelmű,hogy érvényes-e még az adott személy (szervezet) engedélye vagy sem.

Viszont szükséges előírni, hogy az ilyen nyilvántartásban való szereplést csak akkor kelljen az ajánlatkérőnek igazolásként elfogadnia, ha a nyilvántartás a közbeszerzési eljárás nyelvén rendelkezésre áll. Az ajánlatkérők ugyanis jogosultak az ajánlatban lévő minden idegen nyelvű irat fordítását kérni, ezek az adatok viszont nem lesznek az ajánlatban. Ha az ajánlatkérő bármely nyelven rendelkezésre álló nyilvántartás adatait el kellene, hogy fogadja, ez nehézségeket okozna.

Annak érdekében, hogy az ajánlatkérők információt kapjanak az e szabály hatálya alá tartozó névjegyzékek, nyilvántartások adatairól, a Közbeszerzések Tanácsa útmutatót ad ki ezek köréről és Internetes elérhetőségéről.

A törvény a Kbt. 20. § új (8) bekezdésében a korábbi Kbt. 63/A. §-nál pontosabban írja le az elektronikus nyilvántartásokban szereplés ellenőrzésével kapcsolatos ajánlatkérői teendőket. A törvény egyértelművé teszi, hogy az ajánlatok bontása és az eredményhirdetés között egyszer kell ellenőrizni a nyilvántartásban a szükséges adatokat (ha az iratot papír alapon az ajánlatban adták volna be, akkor is legkésőbb az ajánlattételi határidő lejártakori állapotot lehetne csak belőle megállapítani). Két szakaszból álló eljárásban a részvételi szakaszban kell az eredményhirdetés előtt vizsgálni az adott elektronikus nyilvántartást. Ezzel kapcsolatban a Kbt. 121. §-ának a törvénnyel megállapított (8) bekezdése olyan eltérő szabályt tartalmaz, hogy munkaügyi jogszabálysértés ellenőrzését a két szakaszból álló eljárásban az ajánlattételi határidő és az eredményhirdetés között ismét el kell végezni.

Az elektronikus nyilvántartásban szereplő adatokat ki kell nyomtatni, ha a közbeszerzési eljárás nem elektronikus közbeszerzés. Az elektronikus aláírásról szóló 2001. évi XXXV. törvény szerint az elektronikus dokumentumok kinyomtatott állapotban nem hitelesek. Azonban nem azért kell a nyilvántartások adott részét kinyomtatni, hogy az váljon hiteles adattá, hanem hogy az ajánlatkérő bizonyítani tudja, hogy egyáltalán ellenőrizte-e a nyilvántartást vagy sem és akkor mit tapasztalt. Elektronikus közbeszerzés során a nyilvántartások adatait elektronikusan kell megőrizni.

A Kbt. 20. §-át a törvény úgy is módosítja, hogy az abban található egyes elemeket a törvény 87. §-ának (2) bekezdése hatályon kívül helyez.

A 10. §-hoz

A törvény 10. §-a a Kbt. versenysértő magatartásokkal kapcsolatos kötelezettségekről szóló 20/A. §-át módosítja. A módosítás célja a közpénzek takarékos felhasználásának fokozása, a verseny tisztaságának biztosítása.

A Kbt. 20/A. §-nak a törvénnyel megállapított új (2) bekezdése példálózóan sorolja fel azokat a körülményeket, melyekből az ajánlatkérő az ajánlattevők tisztességtelen összejátszására: a „körbenyerésre” következtethet.

Ilyen eset, ha a közbeszerzési eljárásban benyújtott legalább két ajánlat tartalma az ajánlati felhívás és dokumentáció követelményeit meghaladó mértékben azonos vagy hasonló (mert az egyik ajánlattevő nem akar nyerni, tehát nem vette a fáradságot, hogy maga készítse el az ajánlatát, hanem a „jövendőbeli nyertes ajánlattevő” készítette el neki). Továbbá összejátszásra enged következtetni, ha legalább két ajánlattevő egymásban tulajdoni részesedéssel rendelkezik, vagy legalább két ajánlattevőben azonos személy vagy szervezet rendelkezik tulajdoni részesedéssel. Valamint körbenyerést lehet feltételezni, ha az ajánlatkérő által egy költségvetési éven belül megindított több közbeszerzési eljárásban azonos ajánlattevők nyújtanak be ajánlatot, azonban az eljárások nyertese minden esetben különbözik a korábbi ilyen eljárások nyertesétől. Az ilyen eset arra utal, hogy néhány nagy cég az árak magasan tartása érdekében megegyezett, hogy felváltva nyernek a közbeszerzési eljárásokban, erre tekintettel aki éppen „nem jogosult nyerni” a megállapodás alapján, az nagyon magas árat ajánl azért, hogy a „nyerésre jogosult „ még mindig a piaci árnál magasabb áron lehessen nyertes ajánlattevő.

A 11. §-hoz

A törvény 11. §-a a Kbt. egybeszámításról szóló 40. §-át módosítja. A módosítás célja a hatályos szabályok egyértelművé tétele, továbbá a közösségi irányelvekkel való összhang fokozása.

A Kbt. 40. §-ának a törvénnyel megállapított (2) bekezdése a hatályos szöveghez képest könnyebben értelmezhető és alkalmazható.

A Kbt. 40. §-ának a törvénnyel megállapított (5) bekezdése építési beruházások esetén egyértelművé teszi, hogy az általános egybeszámítási szabályoktól eltérően több építmény értékét nem kell egybeszámítani a becsült érték kiszámítása során (kivéve a felújítást).

A Kbt. 40. § új (6) bekezdésébe bekerül az EU irányelvekbe nemrég beillesztett kivétel az egybeszámítás alól. Így több építési beruházást, illetve a (6) bekezdés alapján egyéb fajta közbeszerzést is lehet majd közösségi értékhatár szerinti eljárás helyett nemzeti eljárásrendben lefolytatni, ami a magyar cégek és a kis- és középvállalkozások részvételi lehetőségét könnyíti. Az itt szereplő forintösszegeket a 2009/C 292/01 számú bizottsági közlemény közli, ezek EUR-ban 80 000 EUR, illetve 1 000 000 EUR.

A 12. §-hoz

A törvény 12. §-a a Kbt. hirdetmények közzétételéről szóló 44. §-át módosítja. A módosítás célja a közbeszerzési eljárások gyorsabbá és olcsóbbá tétele.

A törvény az ajánlatkérők számára nem kötelezővé, csak lehetővé teszi a hirdetmények ellenőrzését és csak az ellenőrzés kérése esetén kell azért díjat fizetniük az ajánlatkérőknek. Az európai uniós támogatásból megvalósított közbeszerzési eljárásokban továbbra is kötelező a hirdetmény ellenőrzése és az ezzel kapcsolatos díj megfizetése kivéve, ha a hirdetményt hivatalos közbeszerzési tanácsadó küldi meg az ajánlatkérő nevében közzététel céljából. Ennek indoka, hogy különösen jelentős érdek fűződik az európai uniós támogatásból megvalósított közbeszerzések esetében a hirdetmények megfelelőségéhez. Ezt vagy a Közbeszerzési Értesítő Szerkesztőbizottsága vagy hivatalos közbeszerzési tanácsadó képes biztosítani. Azt, hogy tényleg hivatalos közbeszerzési tanácsadó küldi-e meg a Szerkesztőbizottsághoz, az elektronikus hirdetmény feladás során ellenőrizni lehet, mert az elektronikus hirdetmény feladó rendszerbe való belépés érdekében a felhasználók évente azonosító kulcsot kapnak, tehát egyértelmű, hogy a hirdetményt ki küldi meg a Szerkesztőbizottságnak. A hátrányos helyzetű kistérségben található 10 000 főnél kisebb településen lévő ajánlatkérő a díj felét fizeti.

A 13. §-hoz

A törvény 13. §-a a Kbt. beszerzés mennyiségét és a részajánlat tételt szabályzó 50. §-át módosítja. A módosítás célja a közbeszerzési eljárások egyszerűsítése, a kis- és középvállalkozások közbeszerzési eljárásokban való részvételének könnyítése, továbbá a hatályos szabályozás egyértelműbbé tétele.

A hatályos Kbt. nem minden ajánlatkérő számára teszi kötelezővé, hogy ha a beszerzés alapján kötött szerződés több részben való teljesítése nem ellentétes a gazdasági ésszerűséggel, akkor tegye lehetővé a beszerzés egy részére történő ajánlattételt. A Kbt. 50. §-ának a törvénnyel megállapított (3) bekezdése viszont minden ajánlatkérő részére kötelezővé teszi ezt és egyben az eddig nem kellően egyértelműen használt „gazdasági ésszerűség” helyett pontosabban írja le, milyen okok miatt jogosult az ajánlatkérő mellőzni a részajánlat tételének megengedését.

Az ajánlati felhívás iratmintájában az ajánlatkérőknek rendelkezniük kell arról is, hogy egy vagy több vagy „valamennyi” (ami az összest jelenti) rész tekintetében engedik-e meg a részajánlat tételét. A Kbt. 50. §-ának a törvénnyel megállapított (5) bekezdése szerint a részajánlat tételének a (3) bekezdés szerint kötelező esetében az ajánlati felhívásban az ajánlatkérő az ajánlati felhívásban előírhatja, hogy egy ajánlattevő jogosult a beszerzés összes részére ajánlatot tenni, de ezt nem teheti kötelezővé. Ha tehát az ajánlatkérő a „valamennyi részre” opciót jelöli be az ajánlati felhívás kitöltésekor, akkor ez azt jelenti, hogy az ajánlattevők jogosultak a beszerzés összes részére ajánlatot tenni, de nem kötelesek. Ennek az előírásnak az indoka részben az, hogy a Kbt. hatályos szabályai nem rendezik, a hirdetményminta szövegéből pedig nem egyértelmű, hogy a „valamennyi részre” opció bejelölése esetén kötelező-e a beszerzés összes részére ajánlatot tenni, vagy csak lehetséges. Másfelől ha a törvény ezt az előírást nem helyezné el a Kbt.-ben, akkor az 50. § (3) bekezdését úgy lehetne kijátszani, hogy noha az ajánlatkérő lehetővé teszi a részajánlat tételét, ugyanakkor kötelezővé teszi, hogy minden részre tegyenek ajánlatot az ajánlattevők, így az, aki nem tudja az összes részt vállalni, nem képes ajánlatot tenni, tehát a kis- és középvállalkozások továbbra is hátrányos helyzetbe kerülnének.

A 14. §-hoz

A törvény 14. §-a a Kbt. ajánlati felhívás egyes elemeit szabályzó 53. §-át módosítja. A módosítás célja a közbeszerzési eljárások egyszerűsítése.

A hatályos Kbt. minden olyan jogszabálynak az ajánlati felhívásban történő feltüntetését írja elő, melyek az ellenszolgáltatás teljesítésére vonatkoznak. Ezek körében hivatkozni kell pl. a Kbt.-re, illetve az Áfa törvényre és az adózás rendjéről szóló 2003. évi XCII. törvényre. Ezekre történő hivatkozás felesleges, hiszen köztudott, hogy e szabályokat alkalmazni kell. Tehát a törvény szerint csak az ezeken kívüli - az ellenszolgáltatás teljesítésére vonatkozó - előírásokra kell az ajánlati felhívásban hivatkozni.

A Kbt. 53. §-át a törvény úgy is módosítja, hogy annak (6) bekezdését a törvény 87. §-ának (1) bekezdése hatályon kívül helyezi, ezt pótolja az alábbi új Kbt. 53/A. §. Továbbá a Kbt. 53. §-ának (8), (9) bekezdésében a törvény 88. §-ának (1) bekezdése a hivatkozásokat pontosítja.

A 15. §-hoz

A törvény 15. §-a új 53/A. §-sal egészíti ki a Kbt.-t, mely a teljesítési és jólteljesítési biztosíték szabályait a hatályos Kbt.-nél részletesebben szabályozza, hiányosságait pótolja és helyettesíti a jelenleg az Épbr.-ben található, nem kellően világos előírásokat. A módosítás célja ezen kívül az ajánlattétel egyszerűsítése, olcsóbbá tétele, ezáltal a kis- és középvállalkozások könnyebb ajánlattételének elősegítése, továbbá az ajánlatok érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza.

A Ptk. nem definiálja a „biztosíték” fogalmát, nem írja le annak szabályait, csak számos esetben használja ezt a kifejezést. A teljesítési biztosíték intézménye a Kbt. 2006. elején hatályba lépő módosításával került a Kbt.-be és az azzal kapcsolatos jogvitákból megállapítható, hogy a szabályozás nem kellően részletes, ezért a teljesítési biztosíték a Kbt.-nek olyan elemévé vált, ami gyakran okozza egyébként jó ajánlatok érvénytelenségét, továbbá egyes közbeszerzési eljárásokban túlzott terheket ró az ajánlattevőkre.

A hatályos Kbt. 53. § (6) bekezdésében szereplő teljesítési biztosíték elsősorban azért nem lehet azonos a Ptk.-ban szabályozott szerződés teljesítését biztosító mellékkötelezettségekkel, mert a hatályos Kbt. úgy rendelkezik, hogy a teljesítési biztosítékot a jogsértések megtörténte előtt rendelkezésre kell bocsátani.

Kbt.-nek a módosítással megállapított 53/A. §-a fenntartja ezt az állapotot, de egyértelműbbé teszi, hogy a Kbt. szerinti biztosítékok nem azonosak olyan - a Ptk. szerinti - szerződés teljesítését biztosító mellékkötelezettségekkel mint pl. a kötbér, melyet a Ptk. 246. § (1) bekezdése szerint csak akkor kell megfizetni, ha a nem megfelelő teljesítés megtörtént.

A törvény meghatározza a teljesítési és jólteljesítési biztosíték maximális mértékét, mely biztosítékonként az ÁFA nélkül számított ellenszolgáltatás 5%-a. E szabály jelenleg az Épbr.-ben szerepel és a kis- és középvállalkozásoknak a közbeszerzési eljárásokban való részvételét segíti elő, de az alkotmányosság érdekében helyesebb a Kbt.-ben szabályozni, továbbá érdemes az összes beszerzési tárgyra kiterjeszteni. A korlátozás indoka az, hogy e teljesítési biztosítékot és jólteljesítési biztosítékot már akkor is rendelkezésre kell bocsátani, amikor jogsértés még nem történt, az akár több évig is az ajánlatkérőként szerződést kötő félnél van, illetve a bankgarancia költséget okoz az ajánlattevőként szerződést kötő félnek.

Szintén a túlzott mértékű biztosítékok megakadályozása érdekében kerül a Kbt.-be az a szabály, hogy teljesítési biztosítékot és meghiúsulási kötbért egy közbeszerzési eljárásban vagy - részajánlat tétele esetén - a beszerzés adott részéről szóló szerződésben nem lehet egyszerre kikötni. Ugyanis a teljesítési biztosíték és a meghiúsulási kötbér ugyanazon szerződésszegés következményei biztosítására szolgál, felesleges az ugyanazon célú két kötelezettséget egyszerre alkalmazni. Ezzel a törvény egyben azt is egyértelművé teszi, hogy a teljesítési biztosíték nem azonos a meghiúsulási kötbérrel.

A törvény a biztosítékoknak a közbeszerzési eljárásokban leggyakrabban előírt két formájával: a jólteljesítési biztosítékkal és a teljesítési biztosítékkal kapcsolatban meghatározza, hogy azok pontosan milyen jogsértő esemény esetére nyújtanak anyagi fedezetet. A törvény lehetőséget ad más biztosíték előírására is, azt, hogy ez milyen szerződéses kötelezettség teljesítését biztosítja és az ajánlatkérő mikor veheti igénybe, az ajánlatkérőnek a szerződéstervezetben kell meghatároznia. A Kbt. 53/A. §-ának a módosítással megállapított (2) bekezdése egyértelművé teszi, hogy nem minősül a Kbt. szerinti teljesítési biztosítéknak a késedelmi kötbér és a hibás teljesítési kötbér. Ezek természetesen jólteljesítési biztosítéknak sem minősülhetnek, hiszen a jólteljesítési biztosíték a jótállási kötelezettség betartását biztosítja. Mindezt azért kell egyértelművé tenni, mert a jogalkalmazásban (egyelőre az Épbr. értelmezése tekintetében) ezen a téren eltérő álláspontok vannak.

Mivel a Kbt. 53/A. §-ának a módosítással megállapított (6) bekezdése a Kbt. által pontosan meg nem határozott tartalmú egyéb biztosítékra nézve is azt írja elő, hogy nemcsak a jogsértés bekövetkezése után, hanem már előzetesen rendelkezésre kell bocsátani, az egyéb biztosíték körébe elsősorban az előleg visszafizetési biztosíték tartozhat, mert ennél indokolt az ajánlatkérő számára való előzetes rendelkezésre bocsátást előírni.

A törvény továbbá meghatározza, mikortól kell a biztosítékokat rendelkezésre bocsátani. A rendelkezésre bocsátás időpontja az az időpont, amelytől kezdve a biztosítékkal biztosítani kívánt esemény bekövetkezhet. Ez a két definiált tartalmú biztosíték esetén ismert. A teljesítési biztosíték által biztosított esemény: az hogy az ajánlattevő nem vagy nem teljesen teljesíti a szerződést, a szerződéskötéstől kezdve következhet be; a jólteljesítési biztosíték által biztosított esemény: az ajánlattevő jótállási kötelezettségének (Ptk. 248. §) bekövetkezése a dokumentáció szerinti szerződéstervezetben a jótállás kezdeteként meghatározott időponttól következhet be. Az egyéb biztosítékkal kapcsolatban a szerződéstervezetben kell szerepelnie, hogy azt mikortól kell rendelkezésre bocsátani, ez a kötelezettség legkorábban a szerződéskötéskor következhet be, mivel az 53/A. § célja a szerződés vagy annak valamely feltétele (pl. az előleg esetleges visszafizetése) megfelelő teljesítését garantáló biztosítékok szabályozása.

A jogvitákból és a megjelenő ajánlati felhívásokból megállapítható a biztosítékokkal kapcsolatos eddigi gyakorlat egyik hibája: hogy noha azokat a hatályos Kbt. szerint is csak a szerződésben lehet előírni, az ajánlatkérők rendszeresen megkövetelik, hogy nemcsak a szerződés teljesítésének megkezdésekor esedékes teljesítési biztosítékról, de még a szerződés teljesítését követően (tehát az ajánlattétel után akár több év múlva) esedékes jólteljesítési biztosítékról is már az ajánlatban bankgarancia ígérvényt helyezzenek el az ajánlattevők. Ugyanakkor a biztosítékot ténylegesen csak a nyertes ajánlattevőnek kell rendelkezésre bocsátania, így az ilyen előírás a többi ajánlattevőnek felesleges költséget okoz. Továbbá mivel a bankok gyakran az ajánlatkérő szerint nem megfelelő tartalommal állítják ki ezeket az iratokat, az ajánlatok emiatt érvénytelenek lesznek.

A fentiek kiküszöbölése érdekében a törvény előírja, hogy a biztosítékok rendelkezésre bocsátásáról az ajánlattevőnek az ajánlatban csak nyilatkoznia kell, egyéb igazolást az ajánlatkérő nem írhat elő.

A biztosíték rendelkezésre bocsátásának formájára vonatkozó - törvény szerinti - szabály megegyezik a hatályos Kbt. ezen előírásával.

A 16. §-hoz

A törvény 16. §-a a Kbt.-nek a dokumentációt szabályzó 54. §-át módosítja. A módosítás célja a közbeszerzési eljárások egyszerűsítése, gyorsabbá és olcsóbbá tétele az ajánlatkérők számára, az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, a korrupció visszaszorítása, a hatályos szabályozás egyértelműbbé tétele, továbbá az elektronikus közbeszerzések megvalósításához szükséges szabály meghatározása.

A Kbt. 54. §-ának (1) bekezdése 2009. áprilisa óta kivétel nélkül minden közbeszerzési eljárásban a dokumentáció kötelező részeként írja elő a szerződéstervezetet a korábbi szerződéses feltételek helyett, noha egyes eljárás-típusokat kifejezetten azért lehet tartani, mert az ajánlatkérő nem képes a szerződéses feltételeket teljeskörűen meghatározni. Ezt orvosolja a törvény azzal, hogy tárgyalásos eljárásban és versenypárbeszéd esetén ismét lehetővé teszi szerződéses feltételek megadását. (A szerződéses feltételek ugyanis nem kell, hogy teljeskörűen tartalmazzák a közbeszerzési eljárás alapján kötendő szerződés összes elemét.)

A hatályos Kbt. szerint a dokumentációban a beszerzés tárgyának műszaki leírása és a szerződéstervezet szerepelhet, továbbá az a jegyzék, amiben fel vannak sorolva a beadandó iratok és az elbírálás részletes módszertanának a Kbt. 57. § (6) bekezdésében lehetővé tett leírása. A hatályos Kbt. alapján - a 3. §-ra tekintettel - tulajdonképpen a Kbt.-be ütközik az, ha a dokumentáció a Kbt.-ben felsoroltakon túli elemeket, pl. iratmintákat is tartalmaz (noha ez az általános ajánlatkérői gyakorlat). A Kbt. 54. §-ának a módosítással megállapított új (2) bekezdése lehetővé teszi iratminták megadását a dokumentációban.

Továbbá a Kbt.-nek a módosuló 54. § (2) bekezdéséből kimarad az a - visszaélésekre alkalmat adó - szabály, hogy az ajánlatkérő jogosult a dokumentációban szereplő egyes iratokról úgy rendelkezni, hogy azok akkor sem minősülnek hamis nyilatkozatnak, ha hamis adatot tartalmaznak. Ha ugyanis egy ajánlatkérő úgy rendelkezett, hogy pl. a kizáró okok fenn nem állásáról szóló nyilatkozat nem minősül hamis adatnak, akkor lehetővé tette, hogy egy - a Kbt. által kizárt - szervezet kockázat nélkül úgy nyilatkozzon, hogy ő nem kizárt, ha pedig ezt az ajánlatkérő nem ellenőrizte (erre legtöbb kizáró ok esetében az ajánlatkérőnek nincs módja), akkor a kizárt cég ajánlatot is tudott tenni).

A Kbt. 54. §-ának módosuló (2) bekezdése szerint építési beruházás megvalósítására vonatkozó közbeszerzési eljárásban a megfelelő ajánlattétel, továbbá az ajánlatok érdemi összehasonlítása érdekében az ajánlatkérő köteles a közbeszerzés tárgyára vonatkozó, annak megfelelő árazatlan költségvetést az ajánlattevők rendelkezésére bocsátani.

A törvény a Kbt. 54. § új (3)-(5) bekezdéseiben jelentősen módosítja dokumentáció szabályait.

Az ajánlatkérők jelenleg is szokták az ajánlati felhívásban használt egyes fogalmakat a dokumentációban definiálni, továbbá az ajánlati felhívásban előírt egyes elvárásokat a dokumentációban részletezni, noha a Kbt. 54. § (2) bekezdésével kapcsolatban írottak alapján ezek sem lehetnének a dokumentáció elemei. Ezzel az ajánlatkérői gyakorlattal az a probléma, hogy az ajánlati felhívás egyes elemeinek a dokumentációban való részletezése során néha olyan új követelményeket is meghatároznak az ajánlatkérők, amelyek miatt egy - az ajánlati felhívás alapján ajánlatot tenni képes - szervezet a dokumentáció miatt mégsem tud indulni a közbeszerzési eljárásban. Ez a jelenlegi szokás a Kbt. több szabályába ütközik [Kbt. 76. § (1) bekezdés, továbbá a nyilvánosság alapelve]. De álláspontunk szerint az ilyen jogsértés ellen hatékonyabban lehet küzdeni, ha maga a dokumentációról szóló szabály (Kbt. 54. §) lehetővé teszi azt, hogy a dokumentáció részletezze az ajánlati felhívást, de egyben ezt körül is határolja úgy, hogy a részletezés ne sértse a nyilvánosság alapelvét.

A Kbt. 54. §-ának a módosuló (3) bekezdése tehát arról rendelkezik, hogy az ajánlatkérő jogosult az ajánlati felhívásban használt egyes fogalmak definiálására, továbbá az ajánlati felhívásban előírt - a kizáró okokon és alkalmassági minimum követelményeken kívüli - egyes elvárások, ajánlati elemek részletes szabályainak a dokumentációban történő meghatározására. A Kbt. 54. §-ának az új (3) bekezdése meghatározza a dokumentáció ezen elemeinek korlátait is, úgy, hogy nem lehet egy - az ajánlati felhívásban előírt - követelményt a dokumentációban részletesebben úgy „megmagyarázni”, hogy tulajdonképpen módosuljon a követelmény és az a cég, aki az ajánlati felhívás szerinti szöveg esetén tudott volna indulni a közbeszerzési eljárásban, a dokumentáció szerinti részletesebb szöveg alapján erre már ne legyen képes.

E szabály az ajánlattevők érdekét szolgálja, mert határt szab olyan feltételek dokumentációban történő elhelyezésének, amelyek miatt egyes ajánlattevők nem képesek ajánlatot tenni. Így nyilvánosságra kerülhetnek olyan - eddig csak a dokumentációban elhelyezett - ajánlatkérői elvárások, melyek jogsértően korlátozzák a lehetséges ajánlattevők körét, vagy ha nem kerülnek nyilvánosságra, ez a körülmény önmagában is jogsértő.

Továbbá a Kbt. 54. §-ának új (3) bekezdése azért is szükséges, hogy a Kbt. 54. § új (4), (5) bekezdése erre visszahivatkozva pontosabban tudjon rendelkezni.

A Kbt. 54. §-a új (4), (5) bekezdésének indokai a következők:

A Kbt. hatályos szabályaiból az következik, hogy ha a legjelentéktelenebb adatban, előírásban (általában véletlenül) eltér a dokumentáció az ajánlati felhívástól, akkor ez a Kbt. 76. § (1) bekezdése alapján jogsértő állapotnak minősül, mert az ajánlati felhívás feladását követően kibocsátott dokumentáció eltér az ajánlati felhívástól, de az ajánlatkérő az ajánlati felhívást csak hirdetménnyel módosíthatná. Ez a jogértelmezés a Közbeszerzési Döntőbizottság számos határozatából megállapítható. Továbbá az is nyilvánvalóan a Kbt.-be ütközik, ha a dokumentáció valamiről, amiről a Kbt. is rendelkezik, a Kbt.-től eltérő előírást tartalmaz. Ez akkor szokott előfordulni, ha az ajánlatkérők a dokumentációba bemásolják a Kbt. néhány szabályát, de véletlenül nem a hatályos szöveget, hanem egy korábbit. A dokumentációt a hatályos Kbt. szerint a kiegészítő tájékoztatással sem lehet módosítani. A dokumentáció módosításának minősülne az is, ha a kiegészítő tájékoztatásban az ajánlatkérő úgy rendelkezne, hogy az ajánlattevők ne vegyék figyelembe a dokumentáció valamelyik bekezdését, hanem csak azt tartsák be, amit ugyanerről az ajánlati felhívás (vagy a Kbt.) előír.

Tehát a hatályos Kbt. szerint a dokumentáció ajánlati felhívástól vagy Kbt.-től eltérő elemét csak úgy lehet kiküszöbölni, ha az ajánlatkérő hirdetményt tesz közzé a dokumentáció módosításáról, amiben legalább 45 napos új ajánlattételi határidőt kell meghatározni. Ezzel a közbeszerzési eljárások jelentős késedelmet szenvednek, továbbá az ajánlatkérőknek a hirdetmény közzététele többletköltséget okoz.

Az ajánlatkérőknek az a gyakorlata, hogy a dokumentációba beírják, hogy ha a dokumentáció eltér a Kbt.-től vagy az ajánlati felhívástól, akkor a Kbt.-t, illetve az ajánlati felhívást kell figyelembe venni, szintén a Kbt. 76. § (1) bekezdésébe ütközik, hiszen ez alapján a dokumentáció nem térhet el az ajánlati felhívástól. Továbbá az ilyen előírás megtévesztővé teszi a dokumentáció tartalmát az ajánlattevők számára, ha ők az ajánlat készítése során inkább a dokumentációt veszik figyelembe és az ajánlati felhívást kevésbé (ez gyakori ajánlattevői magatartás, mert a dokumentációban több iránymutatás van, mint az ajánlati felhívásban). Ha tehát a törvény megszünteti az ajánlatkérők ezen - Kbt.-be ütköző - gyakorlatát, ezzel az érvénytelen ajánlattétel kockázatát is csökkenti.

Noha az lenne jó, ha az ajánlatkérők képesek lennének a dokumentációt az ajánlati felhívással és a Kbt.-vel teljes összhangban elkészíteni, a gyakorlatból látható, hogy ez nem mindig sikerül. Ezért a törvény a dokumentáció kisebb jelentőségű hibáinak kijavítását lehetővé kívánja tenni a kiegészítő tájékoztatással.

Ennek érdekében a Kbt.-nek az 54. § (4) bekezdése úgy rendelkezik, hogy az ajánlatkérő jogosult kiegészítő tájékoztatással közölni, hogy semmis, tehát a közbeszerzési eljárásban és a közbeszerzési szerződésben nem alkalmazandó a dokumentáció ajánlati felhívástól vagy Kbt.-től eltérő rendelkezése. A Kbt. 54. § új (4) bekezdése azzal, hogy előírja: „köteles az 56. § (2) bekezdése szerinti kiegészítő tájékoztatásban közölni az ajánlattevőkkel, hogy a dokumentáció ezen - az ajánlatkérő által pontosan megjelölt - eleme, előírása semmis” egyértelművé teszi, hogy az ajánlati felhívás és dokumentáció közötti ellentmondást nem lehet úgy feloldani, hogy az ajánlatkérő a kiegészítő tájékoztatásban úgy rendelkezik, hogy az semmis, ami az ajánlati felhívásban van. Ha az ajánlatkérő az ajánlati felhívásban írt valamit véletlenül rosszul, ami a dokumentációban már megfelelően van, ezt a helyzetet nem lehet kiegészítő tájékoztatással úgy orvosolni, hogy az ajánlatkérő a kiegészítő tájékoztatással módosítja az ajánlati felhívást, hanem az ajánlati felhívást - a nyilvánosság alapelvére tekintettel - továbbra is csak a hirdetménnyel lehet módosítani.

Az ajánlatkérő észreveheti azt, hogy a dokumentáció eltér az ajánlati felhívástól (vagy a Kbt.-től) úgy is, hogy valamelyik ajánlattevő a kiegészítő tájékoztatás kérésben rákérdez, hogy az eltérő adatok közül melyiket vegye figyelembe az ajánlattétel során, de az ajánlatkérő észreveheti maga is az eltérést. Az utóbbi esetben is közölheti kiegészítő tájékoztatásban, hogy a dokumentáció adott eleme semmis.

Ha az ajánlatkérő egy adatról a kiegészítő tájékoztatásban közölte, hogy semmis, akkor a törvény előírja, hogy azt sem a közbeszerzési eljárásban, sem a közbeszerzési szerződésben nem lehet alkalmazni, tehát utóbb nem okoz majd gondot, hogy pontosan mi is a dokumentáció vagy a szerződés tartalma. Továbbá mivel a dokumentáció módosítását az ajánlatkérő csak a Kbt. 56. § (2) bekezdése szerinti kiegészítő tájékoztatásban teheti meg, aminek a határideje az ajánlattételi határidő lejárta előtti 6. nap, a Kbt. kizárja, hogy az ajánlattételi határidő után, vagy akár a szerződés teljesítésének időszakában nyilvánítsa a dokumentáció vagy a szerződés valamely részét semmisnek a Kbt. új 54. § (4) vagy (5) bekezdésére hivatkozva az ajánlatkérő.

A dokumentáció valamely elemének a Kbt. új 54. § (4) bekezdése szerinti semmissé nyilvánítása - ha nem haladja meg az ott előírt kört - nem sért ajánlattevői érdekeket, hanem inkább a helyzet egyértelművé tételével segíti az ajánlattevőket. A hatályos szabály alapján ugyanis ha az ajánlatkérők észrevettek is ellentmondást az ajánlati felhívás és dokumentáció között, azt nem orvosolták, illetve kiegészítő tájékoztatás kérés esetén is elkerülték az állásfoglalást, hogy ne kelljen a dokumentáció eddig egyedül lehetséges hirdetménnyel való módosítása miatt időt és pénzt veszteniük. Így az ajánlattevőknek nem egyértelmű követelmények alapján kellett ajánlatot tenniük, ami megnövelte az ajánlat érvénytelenségének kockázatát.

A Kbt. 54. §-ának a módosítással megállapított (6) bekezdése a hatályos törvényt kiegészítve lehetővé teszi, hogy a dokumentációnak egy 10% feletti alvállalkozó általi átvétele is megalapozza az alvállalkozót igénybevevő ajánlattevő ajánlattételi jogát. Előfordulhat ugyanis, hogy egy cég átveszi a dokumentációt, de észleli, hogy nem képes ajánlatot tenni, viszont ha végül egy ajánlattevő közbeszerzés értékének tíz százalékát meghaladó mértékben igénybe venni kívánt alvállalkozójaként mégis részt vesz az ajánlattételben, az ajánlat más szereplőinek már nem kell újra megvásárolniuk a dokumentációt.

Mindaddig, amíg az ajánlatkérő egy szervezetről csak annyit tud, hogy átvette a dokumentációt, ez a szervezet a Kbt. 4. §-ának a módosítással megállapított 1. pontja szerint ajánlattevőnek minősül (tehát pl. kiegészítő tájékoztatást kérhet és kaphat), de ez az állapot ugyanezen pont szerint csak az ajánlattételi határidő lejártáig tart. Ha az ajánlatból megállapítható, hogy ez a szervezet az ajánlatban 10% feletti alvállalkozóként szerepel, akkor ezt követően értelemszerűen nem minősül ajánlattevőnek.

Továbbá a Kbt. 54. §-ának a módosítással megállapított (6) bekezdése az elektronikus közbeszerzés esetére lehetővé teszi a dokumentáció kizárólag elektronikus elérését is, átvétel nélkül.

A Kbt. 54. §-ának a módosítással megállapított (8) bekezdése alapján az elektronikus közbeszerzésben nem kell postán megküldeni a dokumentációt az azt igénylőnek.

A 17. §-hoz

A törvény 17. §-a a Kbt. kiegészítő tájékoztatást szabályzó 56. §-át módosítja. A módosítás célja a közbeszerzési eljárások egyszerűsítése, gyorsabbá, olcsóbbá tétele, továbbá az ajánlatok érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza.

A Kbt. hatályos szövege nem teszi lehetővé a dokumentációnak a kiegészítő tájékoztatással való módosítását. Ez is akadályozza, hogy a véletlen hibákat komoly időveszteség nélkül lehessen kijavítani. Ha az ajánlatkérők mégis módosítják a dokumentációt a kiegészítő tájékoztatással (ami sajnos gyakran megvalósul), akkor megsértik a Kbt.-t. A Kbt. 56. §-ának a módosuló (4) bekezdése lehetővé teszi a dokumentáció módosítását a kiegészítő tájékoztatással egyfelől az 54. § (4) bekezdése szerinti esetben, ha a dokumentáció az ajánlati felhívástól vagy a Kbt.-től eltérő szabályt tartalmazna.

Továbbá a törvény abban az esetben is lehetővé teszi a dokumentáció módosítását kiegészítő tájékoztatással, ha a dokumentáción belül ugyanaz az adat, információ több ponton eltérően szerepelne. Ez is tévedésből szokott előfordulni és nagyon gyakori építési beruházások esetén, amikor a tervrajzban szereplő méretadatok és ugyanezen adatok a dokumentáció szöveges részében vagy az árazatlan költségvetésben figyelmetlenség miatt eltérnek egymástól. A dokumentáció és ajánlati felhívás eltéréséhez hasonlóan helyes lenne, ha az ajánlatkérők úgy készítenék el a dokumentációt, hogy ne legyen benne belső ellentmondás, de sajnos ez nem mindig sikerül. Az ilyen hibát is a hatályos Kbt. szerint csak a dokumentáció hirdetménnyel való módosításával lehetne orvosolni, ami a közbeszerzési eljárás időtartamát jelentősen megnövelné. Ilyen esetben is szokás, hogy az ajánlatkérő vagy kiegészítő tájékoztatással módosítja az eltérést, amit a hatályos Kbt. szerint nem tehetne meg, vagy nem vesz róla tudomást még akkor sem, ha rákérdeznek és akkor az ajánlattevők bizonytalanságban maradnak, ami az érvénytelen ajánlat kockázatát növeli.

A dokumentáción belüli ellentmondások esetén - az ajánlati felhívás és dokumentáció közötti ellentmondással azonos módon - az ajánlatkérőnek a kiegészítő tájékoztatásban közölnie kell, hogy a dokumentáción belüli különböző adatok közül melyik a megfelelő és melyiket kell semmisnek tekinteni. A semmis adatot, információt a közbeszerzési eljárásban, továbbá a közbeszerzési szerződésben nem lehet alkalmazni. Természetesen a dokumentáció eltérő adatai valamelyikének semmisségét is csak a kiegészítő tájékoztatás megadás határidejének lejártáig lehet közölni, tehát a közbeszerzési eljárás későbbi szakaszában vagy a szerződéskötés során nem lehet módosítani a dokumentációt ezen az alapon.

A 18. §-hoz

A törvény módosítja a Kbt. 57. § (4) bekezdésének e) pontját is és egyértelművé teszi, hogy nem minősül alszempont megadásának az, ha az ajánlatkérő a nem mennyiségi módon értékelhető részszemponttal kapcsolatban a (3) bekezdés d) pontja szerinti módszer megadása során leírja, hogy a részszemponttal összefüggő ajánlati elem mely összetevőit, vagy milyen tulajdonságait fogja vizsgálni. Pl. ha a szakmai ajánlat értékelésével kapcsolatban az ajánlatkérő előírná, hogy elbírálási részszempont „a zárórendezvény forgatókönyve tervezetének egyedisége”, akkor ha a dokumentációban leírja, hogy ezen részszempont értékelése során a forgatókönyv tervezet következő tulajdonságait fogja vizsgálni: „a) a forgatókönyv tervezet mennyire figyelemkeltő és kreatív, b) milyen mértékben tér el a szokványos átadási ünnepségek ceremóniájától, c) a forgatókönyv tervezet milyen mértékben illeszkedik a létesítmény egyediségéhez, történetéhez és stílusához, d) a rendezvényre meghívottak köre mennyire széles”, akkor a módosított Kbt. 57. § (4) bekezdésének e) pontja alapján a fenti a)-d) körülmények nem kell, hogy alszempontnak minősüljenek. Ha ugyanis ezek alszempontnak minősülnének, akkor ezekkel kapcsolatban további értékelési módszertant kellene megadni, holott ezek maguk a részszempont értékelési módszertanának körébe tartoznak. Ezen a téren a Kbt. értelmezése nem volt egységes, ezt kívánja egyértelműen rendezni a törvény.

A Kbt. 57. §-a (4) bekezdésének a módosítással megállapított új f) pontja a munkanélküli rétegek foglalkoztatását kívánja segíteni úgy, hogy lehetővé teszi ezzel összefüggő részszempont meghatározását.

A Kbt. 57. §-ának a módosítással megállapított (7) bekezdése már nemcsak a műszaki részszempontról (alszempontról) szól, hanem az összes - ellenszolgáltatást nem tartalmazó bírálati részszempont (alszempont) - vonatkozásában lehetővé teszi, hogy az ajánlatkérő a részszemponttal összefüggő ajánlati elemmel kapcsolatban (tehát pl. a késedelmi kötbér mértéke, jótállási idő hossza) előírjon olyan végső értéket, mely a maximális értékelési pontszámot kapja és ha egy ajánlatban ezt meghaladó megajánlás szerepel, az is a maximális értékelési pontszámot kapja. Ez az alacsony értéket pozitíven értékelő részszempontra is vonatkozik úgy, hogy ha pl. az egyik részszempont a minél rövidebb teljesítési határidő, akkor a teljesítési határidő azon legkisebb értékét lehet meghatározni, melyre a maximális értékelési pontszámot lehet kapni és ha egy ajánlattevő ennél rövidebb teljesítési határidőt ajánl meg az ajánlatában, arra is „csak” a maximális értékelési pontszámot kapja. E szabály az irreális ajánlati elemek visszaszorítását célozza.

E szabály alkalmazása kötelező a műszaki részszempont (alszempont) tekintetében, ha bizonyos szint felett nincs összefüggés a műszaki részszempontnak (alszempontnak) való minél jobb megfelelés és a szerződés teljesítésének várható jövőbeli színvonala között. Tehát pl. ha az ajánlatkérő álláspontja szerint az olyan ajánlattevő általi teljesítés, aki 10 - a beszerzés tárgyával kb. egyenértékű - referencia munkát végzett az utóbbi 5 évben, már nem okozza a szerződés teljesítésének magasabb színvonalát, mint ha olyan ajánlattevő teljesít, aki csak 6 megfelelő referenciával rendelkezik, akkor az ajánlati felhívásban köteles előírni, hogy 6 - pontosan meghatározott tulajdonságú - referencia bemutatása esetén a maximális értékelési pontszámot adja, ennél több referencia bemutatása esetén pedig szintén.

A Kbt. 57. §-ának a módosítással megállapított (8) bekezdése szintén az összes - ellenszolgáltatást nem tartalmazó bírálati részszempont (alszempont) vonatkozásában lehetővé teszi, hogy az ajánlatkérő az ajánlati felhívásban meghatározza, mi az a legkedvezőtlenebb ajánlati elem, amelyet egyáltalán ajánlani lehet. Tehát pl. minél nagyobb értékű napi késedelmi kötbér esetében ez lehet pl. az ÁFA nélkül számított ellenszolgáltatás 0,5%-a, ha ennél kevesebbet ajánl egy ajánlattevő, az ajánlata érvénytelen. A fordított logikájú elbírálási részszempontok tekintetében (melyeknél a minél alacsonyabb megajánlás az értékesebb), az ajánlatkérő ilyen esetben a maximumot közli, mert számára az a kedvezőtlen. Tehát pl. a szerződés teljesítési határidejével összefüggő részszempont esetén az ajánlatkérő jogosult előírni, hogy a teljesítési határidő a szerződéskötés napját követő nyolcvanadik munkanapnál későbbi nem lehet. Ilyen esetben, ha egy ajánlattevő 80-nál nagyobb számot ír e részszempont tekintetében a felolvasó lapra, az ajánlata érvénytelen.

A 19. §-hoz

A törvény 19. §-a a Kbt. kizáró okokat szabályzó 60. §-át módosítja. A módosítás célja a közbeszerzési szabályozás alkotmányosságának erősítése, továbbá a körbetartozás enyhítése.

A Kbt. 60. §-a (1) bekezdésének az a) pontja úgy változik, hogy a bíróság által el nem bírált csőd- illetve felszámolási eljárás miatt nem teszi lehetővé az ajánlattevő (10% feletti alvállalkozó, erőforrást nyújtó szervezet) kizárását. E szabály az alkotmányosságot szolgálja.

A Kbt. 60. §-a (1) bekezdésének az i) pontja egy új kizáró okot határoz meg, melynek célja a körbetartozás visszaszorítása. Ugyanis kizáró ok, ha egy cég egy korábbi közbeszerzési eljárásban kötött szerződésével kapcsolatban a Kbt. 71. § (1) bekezdés a), b) pontjai szerinti alvállalkozó (tehát 10% feletti vagy alatti) alvállalkozó felé fennálló (vég- vagy részszámlából fakadó) fizetési kötelezettsége egészét vagy 10%-ot meghaladó részét nem teljesítette, vagy fizetési késedelme meghaladta a fizetési határidőt követő 15 napot, és ezt jogerős és végrehajtható közigazgatási, illetőleg bírósági határozat megállapította. Lényeges, hogy ez a kizáró ok csak a törvény hatályba lépését követően megkezdett közbeszerzési eljárásokban kötött szerződésekkel kapcsolatos késedelmes fizetések miatt rendeli el a cégek kizárását a közbeszerzési eljárásokból. ugyanis ha a korábbi késedelmes teljesítéseket is kizáró okká minősítené a törvény, akkor az Alkotmányba ütközne, mert visszamenőleges hatállyal állapítana meg negatív jogkövetkezményt.

Ha egy cég késedelmesen fizet, nem örökre vonatkozik rá az új kizáró ok, hanem addig, amíg két év el nem telik a késedelmes fizetést megállapító határozat keltezésétől. A Kbt. 60. §-ának (1) bekezdés i) pontja ugyanis úgy rendelkezik, hogy ez a kizáró ok már nem áll fenn, ha a határozat keltezésének időpontja régebbi az ajánlatokkal kapcsolatos eredményhirdetést megelőző két évnél. Itt lényeges az „ajánlatokkal kapcsolatos eredményhirdetés” kifejezés, mert ez két szakaszból álló eljárásokban eldönti, hogy nem a részvételi szakasz eredményhirdetésének időpontjától kell a 2 évet visszaszámítani, hanem az ajánlattételi szakasz eredményhirdetésétől.

A 20. §-hoz

A törvény 20. §-a a Kbt.-nek a kizáró okokat szabályzó 62. §-át módosítja. A módosítás célja az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá a közbeszerzési szabályozás alkotmányosságának erősítése.

A módosítással kimarad a Kbt. 62. §-ából az a korábbi kizáró ok, hogy „az ajánlattevő (10% feletti alvállalkozó, erőforrást nyújtó szervezet) korábbi - három évnél nem régebben lezárult - közbeszerzési eljárás alapján vállalt szerződéses kötelezettségét súlyosan megszegte, amelyet az ajánlatkérő bizonyítani tud”. Ennek indoka, hogy a 61. § (1) bekezdésében is szerepel a szerződésszegés mint kizáró ok, de ott úgy, hogy „szerződéses kötelezettségének megszegését jogerős közigazgatási, illetőleg bírósági határozat megállapította”. Kizárólag a Kbt. 61. § szerinti szöveg egyeztethető össze a jogbiztonság alapelvével és így az Alkotmánnyal.

A törvény a hamis adatszolgáltatás miatti kizárás szabályait is módosítja. Az ajánlatokban előfordulhat, hogy egy adatot az ajánlattevő - legtöbbször figyelmetlenségből - nem a valóságnak megfelelően közöl. A hatályos Kbt. alapján minden ilyen esetben ki kell zárni a közbeszerzési eljárásból és 3 évig nem is vehet részt új közbeszerzési eljárásban. Ugyanez az alvállalkozóval, illetve erőforrást nyújtó szervezettel is megtörténhet. Azonban előfordul, hogy a hamis adatszolgáltatás tulajdonképpen „felesleges” az ajánlattevő oldaláról szemlélve, mert semmilyen pozitív hatása nincs az ajánlat megítélésére, nem arra irányul, hogy elkerülje az ajánlat érvénytelenségét, vagy hogy ajánlatot kedvezőbben bírálják el. A Kbt. 62. §-ának (1) bekezdés b) pontja csak akkor rendeli a hamis adatszolgáltatás mellé a kizárás jogkövetkezményét - és ebből következően a Kbt. 60. § (1) bekezdése szerinti 3 éves kizárás is csak akkor vonatkozik a hamis adatot szolgáltató szervezetre, ha az ajánlat vagy részvételi jelentkezés érvényessége, elbírálása vagy rangsorolása tekintetében releváns adatról nyilatkozott hamisan. Az „elkerülhető lett volna, hogy az ajánlat vagy a részvételi jelentkezés” fordulat - birtokviszony nélkül - azt fejezi ki, hogy az ajánlat vagy részvételi jelentkezés bármely szereplője el tudja követni a hamis adatszolgáltatást és akkor őt kell kizárni és rá vonatkozik a 3 éves tilalom.

A hamis adatszolgáltatás jogkövetkezményét okozó és nem okozó nem megfelelő adatszolgáltatásra példa a következő. Ha az alkalmasság egyik minimum követelménye hogy legyen legalább egy jogi végzettségű szakember az ajánlatban és egy bemutatott személy neve elé a „dr” rövidítést írja az ajánlattevő, noha az adott szakember ilyen címmel nem rendelkezik, és más jogi végzettségű személy sincs az ajánlatban, akkor az új szabály alapján az ajánlattevőt ki kell zárni hamis adatszolgáltatás miatt, mert ezzel a valótlan adatközléssel elérhette volna, hogy érvényes legyen az ajánlat, noha egyébként érvénytelen lenne. Ha viszont nem alkalmassági minimum követelmény egy jogi végzettségű szakember bemutatása, vagy van másik - ténylegesen jogi végzettségű - szakember az ajánlatban, akkor a téves „dr” megjelölés miatt nem kell kizárni az ajánlattevőt.

Ezáltal tehát csökken az érvénytelen ajánlattétel kockázata, mert tévedés miatt nem kell kizárni az ajánlattevőt a közbeszerzési eljárásból.

A 21. §-hoz

A törvény 21. §-a a Kbt. kizáró okok igazolását szabályzó 63. §-át módosítja. A módosítás célja a közbeszerzési eljárások egyszerűsítése, az ajánlattétel olcsóbbá tétele, ami különösen a kis- és középvállalkozásoknak kedvező, az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, a hatályos szabályozás egyértelműbbé tétele, a körbetartozás enyhítése, az Európai Unió közbeszerzési szabályozásával való harmonizáció fokozása, továbbá az elektronikus közbeszerzések megvalósításához szükséges szabályok.

2009. áprilisától hatályos a Kbt. 63. és 63/A. §-ában a kizáró okok fenn nem állása igazolásának olyan eljárásrendje, hogy nem az összes ajánlattevőnek, hanem csak a nyertesnek, nem az ajánlatban, hanem csak az eredményhirdetést követő 8. napig kell beadnia a kizáró okok igazolásait. Ez az eljárásrend azonban nincs teljeskörűen szabályozva, pl. nem lehet tudni, hogy ha a nyertes ajánlattevő nem adja be az összes igazolást az eredményhirdetést követő nyolcadik napig és az ajánlatkérő nem jelölte meg a nyertes ajánlatot követő legkedvezőbb ajánlatot tevőt, vagy megjelölte, de ő sem adta be az igazolásokat, mit lehet tenni, mert a Kbt. nem teszi lehetővé a közbeszerzési eljárás ezen ok miatti eredménytelenné nyilvánítását, viszont nincs kivel szerződést kötni. Továbbá versenysértő állapotot idéz elő, hogy olyan ajánlat befolyásolja az ajánlattevők sorrendjét, amely tulajdonképpen érvénytelen lett volna, ha az ajánlatkérő már az eredményhirdetés előtt vizsgálhatta volna a kizáró okokat. (Két szakaszból álló eljárásban méginkább.)

A Kbt. 63. §-ának az (1) bekezdése visszaállítja azt az állapotot, hogy az ajánlatban kell igazolni a kizáró okok fenn nem állását. Ez - arra is tekintettel, hogy a törvény szerint a köztartozás mentes adózói adatbázisban szerepléssel is lehet igazolni a köztartozások hiányát, továbbá a törvény az igazolásokkal kapcsolatos további könnyebbségeket is tartalmaz - nem jelent olyan terhet az ajánlattevőknek, mint amilyen hátrány származott a versenysértő állapotot kialakító és hiányos szabályozásból.

A Kbt. 63. §-ának (2) bekezdése a) pontjának változását az indokolja, hogy a törvény új i) ponttal bővíti ki a 60. § (1) bekezdése szerinti kizáró okok körét.

A Kbt. 63. §-ának (2) bekezdése g) pontjának változását az indokolja, hogy a magyar minősített ajánlattevők jegyzéke elektronikus és a Kbt. szerint közhiteles. Ezért a törvény lehetővé teszi, hogy a minősített ajánlattevők jegyzékével a Kbt. 14. §-a alapján igazolható kizáró okok fenn nem állását az ajánlattevőnek ne kelljen külön igazolnia, hanem az ajánlattevőnek a minősített ajánlattevők jegyzékén való szereplését az ajánlatkérő ellenőrizze a minősített ajánlattevők elektronikus jegyzékéből. Ugyanakkor más európai uniós tagállamokban szintén létezik minősített ajánlattevők jegyzéke, ha azonban ez az adott tagállam törvénye szerint a jegyzék nem érhető el elektronikusan, akkor az azon szereplést az adott ajánlattevőnek igazolnia kell.

A Kbt. 63. §-ának a törvénnyel megállapított (3) bekezdése ebbe a §-ba veszi át a Kbt. 71. §-ából, illetve 105. §-ából azt a szabályt, hogy a 10% alatti alvállalkozó tekintetében az ajánlattevőnek nyilatkoznia kell arról, hogy a szerződés teljesítéséhez nem vesz igénybe a kizáró okok hatálya alá eső alvállalkozót. E szabályok tartalmuknál fogva a 63. §-ba illenek, továbbá hatályos szövegük nincs összhangban a Kbt. 71. § (1), illetve 105. § (1) bekezdéseivel, tehát ezeket eredeti helyükön is módosítani kellett volna, ezzel az áthelyezéssel viszont a Kbt.-ben egy helyre kerül a kizáró okok igazolásának összes szabálya.

A Kbt. 63. §-ának a törvénnyel megállapított (4) bekezdése lehetővé teszi, hogy a köztartozás mentes adózói adatbázisban szereplő ajánlattevő, 10% feletti alvállalkozó vagy erőforrást nyújtó szervezet ne adjon be igazolást a kizáró oknak minősülő köztartozások fenn nem állásáról, hanem az ajánlatkérő ellenőrizze, hogy az adott szervezet szerepel-e a köztartozás mentes adózói adatbázisban. Ezt a körülményt az ajánlatok elbírálásának időpontjára nézve kell ellenőrizni.

Megmarad az a szabály, hogy a foglalkoztatási jogszabálysértésekkel kapcsolatos kizáró ok fenn nem állását több hatóság honlapján kell ellenőriznie az ajánlatkérőnek és kiegészül azzal, hogy az ellenőrzést az ajánlatokkal kapcsolatos eredményhirdetés időpontjára vonatkozóan kell elvégezni. A nyilvántartás tartalmazza a jogsértést megállapító határozat időpontját. A Kbt. 60. § (1) bekezdés g) pontja a két évnél nem régebben meghozott, jogerős és végrehajtható közigazgatási, illetőleg bírósági határozatban megállapított jogszabálysértés esetén rendeli a kizárást, de nem rendelkezik arról, hogy a 2 évet a közbeszerzési eljáráson belül mely időponthoz képest kell számítani. Ezért kell a Kbt. 63. §-ban meghatározni, hogy mely időpontra nézve kell ezen kizáró ok fennállását vizsgálni. Az, hogy az ajánlatokkal kapcsolatos eredményhirdetés időpontjára nézve kell elvégezni a vizsgálatot, azt jelenti, hogy ha a hatósági nyilvántartásban az szerepel, hogy az ajánlattevő elkövetett jogszabálysértést, de a nyilvántartás szerinti időpont korábbi, mint az ajánlatokkal kapcsolatos eredményhirdetés időpontja előtti 2 év, akkor résztvehet az ajánlattevő a közbeszerzési eljárásban. Ez a két szakaszból álló eljárások részvételi szakaszára is vonatkozik. Az ajánlatkérőnek már ekkor ellenőriznie kell a nyilvántartást, de ha azt látja, hogy az ajánlattevő elkövetett munkaügyi jogszabálysértést, de az erről szóló határozat szerint a releváns időpont az ajánlatok eredményhirdetésének időpontját megelőző 2 évnél korábbi, akkor nem lehet kizárni, még olyan esetben sem, ha a részvételi szakasz eredményhirdetéséhez képest még nincs két éve a munkaügyi jogszabálysértés megállapításának. Ez a szabály akkor sem okoz zavart utólag, ha az ajánlatkérő elhalasztja az ajánlattételi szakasz eredményhirdetését, hiszen akkor csak még több idő lesz a korábbi jogsértés és az eredményhirdetés között.

A Kbt. 63. §-ának a törvénnyel megállapított (6) bekezdése előírja, hogy a közhiteles elektronikus minősített ajánlattevők hivatalos jegyzékén, továbbá a köztartozás mentes adózói adatbázisban való szereplés ellenőrzését, valamint a foglalkoztatási jogszabálysértésekkel kapcsolatos honlapokon végzett ellenőrzést az ajánlatkérőnek ugyanúgy kell elvégeznie és dokumentálnia, ahogyan azt a Kbt. a módosítással megállapított új 20. § (8) bekezdése minden elektronikus igazolás ellenőrzése vonatkozásában előírja.

A Kbt. 63. §-ának a törvénnyel megállapított (7) bekezdése a Kbt. 63. §-ának eddigi (3) bekezdéséből és 63/A. §-ának (4) bekezdéséből a törvényben szükséges - a köztartozásokról szóló igazolásokra nézve kötelezettséget előíró - szabályokat veszi át. Ezekből következően a köztartozást nyilvántartó hatóságok igazolásának azt kell tartalmaznia, hogy az igazolás kiállításának időpontjában van-e az ajánlattevőnek vagy a közbeszerzés értékének tíz százalékát meghaladó mértékben igénybe venni kívánt alvállalkozójának vagy az ajánlattevő számára erőforrást nyújtó szervezetnek a hatóság által nyilvántartott köztartozása, vagy ha van, annak megfizetésére halasztást kapott-e. E hatósági igazolást a hatóság négy munkanapon belül adja ki, a hatóság az ügyintézési határidőt nem hosszabbíthatja meg.

Annak érdekében, hogy az igazolást kérők megfelelő tartalmú igazolást kapjanak rövid idő alatt, szükséges a fentiek előírása.

A Kbt. 63. §-ának a törvénnyel megállapított (8) bekezdése a 63/A. § eddigi (4) bekezdése helyett írja elő, hogy a köztartozásokkal kapcsolatos igazolást - ha az igazolás egyébként bizonyítja azt, hogy az eredményhirdetés (két szakaszból álló eljárás részvételi szakaszában annak eredményhirdetése) felhívásban megjelölt időpontjában nincs az ajánlattevőnek vagy a közbeszerzés értékének tíz százalékát meghaladó mértékben igénybe venni kívánt alvállalkozójának vagy az ajánlattevő számára erőforrást nyújtó szervezetnek egy évnél régebben lejárt köztartozása - az ajánlatkérő köteles elfogadni akkor is, ha nem közbeszerzési eljárásban való felhasználás céljára állították ki, vagy az ajánlatkérő, illetőleg az ajánlatkérőn kívüli szervezet más közbeszerzési vagy egyéb eljárásában való felhasználás céljából állították ki, illetőleg ha a kiállító hatóság egy évnél rövidebb érvényességi időt írt az igazolásra és az már lejárt.

Ugyanis a közigazgatási hatósági eljárás és szolgáltatás általános szabályairól szóló 2004. évi CXL. törvény hatályba lépése óta a hatóságoknak rá kell írniuk az igazolásra, hogy milyen eljárásban való felhasználásra állították ki, ennek keretében eleinte azt írták rá, hogy „XY ajánlatkérő Z tárgyú közbeszerzési eljárásában való felhasználás érdekében állítottuk ki”. Ezt sok ajánlatkérő nem fogadta el, ha nem ő, vagy nem az ő aktuális közbeszerzési eljárása szerepelt az igazoláson. E helyzetet a Kbt. hatályos 63/A. § (4) bekezdése azzal kívánta rendezni, hogy előírta: ’A hatósági igazolásban azt kell megjelölni, hogy „közbeszerzési eljárásban való felhasználás céljára” állították ki, a közbeszerzési eljárás ajánlatkérőjének, tárgyának megjelölése nélkül.’ Sajnos, az igazolásokat kiállító hatóságok ezt gyakran figyelmen kívül hagyták és vagy továbbra is beleírták az igazolásba az ajánlatkérő nevét vagy a közbeszerzés tárgyát, vagy azt írták rá, hogy pályázat céljából állították ki és az ilyen igazolásokat - noha egyébként igazolták, hogy az ajánlatkérőnek nincs egy évnél régebbi köztartozása - éppen a Kbt. hatályos 63/A. § (4) bekezdése alapján nem lehetett elfogadni, a Kbt. 3. §-ára is tekintettel. (Megjegyezzük, hogy ezen a téren a joggyakorlat eltérő volt, ez tehát jogbizonytalanságot okozott, ami növelte az ajánlatok érvénytelenségének kockázatát.)

Egyes hatóságok (különösen helyi adó hatóságok), ráírják az igazolásra, hogy az pl. csak 3 hónapig érvényes, noha a Kbt. az egy évnél régebben lejárt köztartozás miatt rendeli kizárni az ajánlattevőt, alvállalkozót. A törvény egyértelművé teszi, hogy ha az igazolásból megállapítható, hogy az ajánlattevőnek (alvállalkozónak) a ráírt érvényességi idő után sincs egy évnél régebbi adótartozása, akkor azt el kell fogadni a közbeszerzési eljárásokban mindaddig, míg a kizáró ok fenn nem állását igazolja, még akkor is, ha a kiállító ennél rövidebb érvényességi határidőt írt rá.

Továbbá a hatályos Kbt. 2009. áprilisa óta nem rendelkezik arról, hogy az egy évnél régebben lejárt köztartozás esetében az egy évet mely időponthoz képest kell számítani.

Ezt a helyzetet kívánja a törvény úgy orvosolni, hogy előírja: ha az igazolás bizonyítja azt, hogy az eredményhirdetés (két szakaszból álló eljárás részvételi szakaszában annak eredményhirdetése) időpontjában nincs az adott cégnek egy évnél régebben lejárt köztartozása, akkor azt el kell fogadni, függetlenül attól, hogy egyébként még mit írtak az igazolásra az azt kiállító hatóságok.

E szabályból az következik, hogy ha pl. egy APEH igazolás a két szakaszból álló eljárás részvételi szakaszának eredményhirdetése utáni, de még a végső eredményhirdetés előtti időpontig igazolja csak azt, hogy nincs a részvételre jelentkezőnek egy évnél régebben lejárt köztartozása, akkor az adott cég részvételi érvényes lehet. A „felhívásban megjelölt” fordulat azt jelenti, hogy ha az ajánlatkérő az eredményhirdetés időpontját lehalasztja, akkor is az eredeti időponthoz képest kell vizsgálni az egy évet. Ha a törvény nem így rendelkezne, az eredményhirdetés elhalasztása esetén adott esetben új hiánypótlást kellene elrendelni. Ugyanakkor jó lenne, ha a részvételre jelentkezők olyan igazolásokat adnának be, melyek még a részvételi szakasz eredményhirdetésének eredeti időpontját követő néhány héten belül is igazolják, hogy nem vált egy évessé a köztartozásuk.

Ez a szabály - azzal, hogy előírja: ha az igazolás bizonyítja, hogy az előírt időpontban nincs az adott cégnek egy évnél régebben lejárt köztartozása, akkor az igazolást el kell fogadni, függetlenül attól, hogy egyébként még mit írtak rá az azt kiállító hatóságok - lehetővé teszi, hogy a cégek akkor is legfeljebb - a fenti szabályok miatt - 10-11 havonta egyszer kérjenek igazolást az APEH-től és VPOP-től, illetőleg a helyi adót nyilvántartó hatóságtól, ha nem szerepelnek a köztartozás mentes adózói adatbázisban.

Ez a szabály tulajdonképpen a közigazgatási hatósági eljárás és szolgáltatás általános szabályairól szóló 2004. évi CXL. törvény hatályba lépése előtti állapotot állítja vissza ezen a téren.

A Kbt. 63. §-ának a törvénnyel megállapított (9) bekezdése a Kbt. 63. § hatályos (5) bekezdését, a törvénnyel megállapított (10) bekezdése a Kbt. 63/A. § hatályos (5) bekezdését ismétli meg.

A 22. §-hoz

A törvény 22. §-a a Kbt. erőforrást nyújtó szervezettel kapcsolatos igazolásokat szabályzó 65. §-át módosítja. A módosítás célja a közbeszerzési eljárások egyszerűsítése, olcsóbbá tétele, az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá a hatályos szabályozás egyértelműbbé tétele, a szabályozás kijátszása lehetőségeinek csökkentése.

A Kbt. hatályos 65. §-ának értelmezése vitatható, mert nem állapítható meg belőle egyértelműen, hogy az erőforrást nyújtó szervezetnek a saját alkalmasságát kell-e igazolnia, vagy elegendő, ha az erőforrások rendelkezésre állásáról nyilatkozik, amely nyilatkozattal az ajánlattevő igazolja az erőforrások rendelkezésre állását (a Kbt. 65. §-a hatályos szövegének ez az értelmezés felel meg jobban, ilyen értelmezés esetén viszont egy tulajdonképpen alkalmatlan cég is képes erőforrást nyújtó szervezetként igazolni az ajánlattevő alkalmasságát). Továbbá a Kbt. nem rendelkezik arról, hogy erőforrást nyújtó szervezetet az alkalmasságának csak részben történő igazolása érdekében is igénybe vehet-e az ajánlattevő.

A törvény egyértelművé teszi, hogy az ajánlattevő egy vagy több alkalmassági minimum követelménynek való megfelelését is igazolhatja más szervezet erőforrására való hivatkozással, illetve egy alkalmassági minimum követelmény tekintetében is jogosult arra, hogy részben saját alkalmasságának igazolásait mutassa be, részben más szervezet erőforrásaira támaszkodjon (tehát pl. ha az ajánlati felhívás szerint 3 meghatározott referenciát kell igazolni, de az egyik ajánlattevőnek csak 2 megfelelő referenciája van és nincs alvállalkozója, akkor - ha ez a Kbt. 4. § 3/E. pontja szerint lehetséges - jogosult csak a harmadik referencia igazolása érdekében más szervezet erőforrására támaszkodni).

Továbbá a törvény egyértelműen előírja, hogy az erőforrást nyújtó szervezet is köteles az ajánlati felhívásban az ajánlattevővel kapcsolatban előírt igazolási módokkal azonos módon igazolni azt, hogy ő alkalmas a szerződés teljesítésére.

A törvény egyszerűsítő szabálya, hogy akkor sem teszi kötelezővé, hogy az erőforrást nyújtó szervezet közjegyző által hitelesített nyilatkozatot tegyen az erőforrások rendelkezésre állásáról, ha nincs meghatározó befolyás az ajánlattevő és az erőforrást nyújtó szervezet között, továbbá eltörli az erőforrást nyújtó szervezet és ajánlattevő közötti megállapodás csatolásának kötelezettségét. Ugyanis a gyakorlatban ezt a megállapodást a felek nem tudták tartalommal megtölteni, hanem megismételték az erőforrás rendelkezésre állásáról szóló nyilatkozat szövegét. (Megjegyzendő, hogy mivel az erőforrást nyújtó szervezet fogalmából fakadóan az nem vesz részt a közbeszerzési szerződés teljesítésében, ezért az ajánlattevőnek és az erőforrást nyújtó szervezetnek ténylegesen nincs miről megállapodnia.)

A 23. §-hoz

A törvény 23. §-a a Kbt.-nek a pénzügyi, gazdasági alkalmasságot szabályzó 66. §-át módosítja. A módosítás célja a kis- és középvállalkozások könnyebb ajánlattételének elősegítése, az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá a hatályos szabályozás egyértelműbbé tétele és az Európai Unió közbeszerzési szabályozásával való harmonizáció fokozása.

A pénzügyi, gazdasági alkalmasság igazolási módjának szabályai hatályos formájukban nem szabnak gátat az ajánlatkérőknek a feleslegesen szigorú alkalmassági minimum követelmények előírása terén, továbbá megnehezítik a kis- és középvállalkozások és a kezdő vállalkozások (melyek szintén rendszerint kis- és középvállalkozások) közbeszerzési eljárásokban való részvételét. Ezen hatások elkerülése érdekében a Kbt. 66. §-ának a törvénnyel megállapított (1) bekezdés a) pontja kiegészül azzal, hogy az ajánlattevő vagy 10% feletti alvállalkozó pénzügyi alkalmassága igazolása céljából beadandó, pénzügyi intézménytől származó nyilatkozatot az ajánlatkérő legfeljebb az ajánlati felhívás feladásától visszaszámított kettő évre vonatkozóan kérheti, ennél hosszabb időre visszamenőleg nem (rövidebb időszakra természetesen kérheti). Ezen módosítás indoka, hogy a jelen nyilatkozat tárgya általában az, hogy volt-e az adott cég bankszámláján a sorbanállás. Az ajánlatkérők gyakran kettőnél több év tekintetében vizsgálják ezt az adatot, noha a szerződés teljesítésének időszakában várható pénzügyi alkalmasságról a korábbi sok éves időszakra vonatkozó sorbanállás hiányából lényeges következtetés nem vonható le.

A törvény a Kbt. 66. § (1) bekezdés a) pontjában szereplő másik igazolási módot: a felelősségbiztosítás létét az a) pontból átteszi a Kbt. 66. § (1) bekezdés d) pontjába. A két különböző igazolási mód két pontban való elhelyezésének indoka az, hogy e két igazolási móddal összefüggő alkalmassági minimum követelmények természete eltérő többek között abból a szempontból, hogy lehet-e azokat együttesen teljesíteni vagy sem, tehát a Kbt. 69. § vonatkozásában szükséges, hogy a két igazolási módra egymástól függetlenül lehessen hivatkozni.

A Kbt. 66. §-ának a törvénnyel megállapított (1) bekezdés b) pontja lehetővé teszi, hogy egy cég a jogelődje számviteli beszámolójával is igazolja az erre vonatkozó alkalmassági minimum követelménynek való megfelelést. Ez szintén az érvényes ajánlatok lehetséges körét és így a versenyt növeli.

A Kbt. 66. §-ának a törvénnyel megállapított (1) bekezdés c) pontja az eddig hatályos szövegben szereplő - a számviteli jogszabályok terminológiája szerint értelmezhetetlen - „forgalom” kifejezés helyett az árbevételt használja és egyben leírja, hogy az ÁFA nélkül számított árbevételről kell nyilatkozni. Továbbá a törvény változtat azon a helyzeten, hogy a hatályos szöveg szerint az ajánlatkérő nem jogosult csak a közbeszerzés tárgyából származó forgalmat vizsgálni, hanem - ha nem tartja relevánsnak akkor is - köteles az ajánlattevő vagy 10% feletti alvállalkozó teljes forgalmával kapcsolatban is alkalmassági minimum követelményt előírni.

A Kbt. 66. §-ának a törvénnyel megállapított (1) bekezdés d) pontja tartalmazza tehát az eddig az a) pontban szerepelt - szakmai felelősségbiztosítással kapcsolatos - alkalmasság-igazolási módot, egyben egyértelművé teszi, hogy a felelősségbiztosításra vonatkozó követelményt az ajánlati felhívásban kell meghatározni.

A Kbt. 66. §-ának a törvénnyel megállapított (1) bekezdés e) pontja az eddigi d) pontot tartalmazza.

A Kbt. 66. §-ának a törvénnyel megállapított új (2) bekezdése a kezdő vállalkozások számára teszi könnyebbé a piacralépést a közbeszerzések terén. A kezdő vállalkozások között gyakoribbak a kis- és középvállalkozások, mint a multi cégek. E szabály előírja, hogy ha a bankszámlával vagy a számviteli beszámolóval kapcsolatban akármilyen pénzügyi alkalmassági feltételt írt elő az ajánlatkérő, egy kezdő vállalkozás akkor is ajánlatot tehet, ha működése óta volt annyi árbevétele a közbeszerzés tárgyából, amennyit most az ajánlatkérő be kíván szerezni, 10% feletti alvállalkozó esetén pedig ha volt a jelen beszerzés tárgya értékének 10%-át elérő árbevétele a beszerzés tárgyából. Természetesen ettől a működésének időszakára vonatkozó számviteli beszámolóját és banki nyilatkozatát be kell adnia és ha az alkalmassági minimum követelmény az, hogy az utóbbi 3 lezárt üzleti évben ne legyen negatív a mérleg szerinti eredménye és neki a működésének ideje alatt valamelyik lezárt üzleti évben negatív volt a mérleg szerinti eredménye, mégsem válik alkalmassá attól, hogy volt a beszerzés tárgyának értékében árbevétele.

E szabály célja tehát az, hogy önmagában a 3 lezárt üzleti évről szóló számviteli beszámoló hiánya (ha az ajánlatkérő 3 évit követel meg), illetve az a körülmény, hogy az ajánlattevő vagy 10% feletti alvállalkozó nem működik 2 éve és ezért nem tud 2 évről szóló banki nyilatkozatot bemutatni (ha az ajánlatkérő 2 évit követel meg), ne tegye alkalmatlanná az újonnan induló céget. De a működésének időszakáról szóló megkövetelt iratokat be kell adnia és ezen időszak tekintetében az alkalmassági minimum követelményeknek meg kell felelnie.

Az Európai Parlament és a Tanács 2004/18/EK irányelve (2004. március 31.) az építési beruházásra, az árubeszerzésre és a szolgáltatás-megrendelésre irányuló közbeszerzési eljárások összehangolásáról 47. cikkének (5) bekezdése a pénzügyi, gazdasági alkalmasság igazolásával kapcsolatban előírja, hogy „(5) Ha a gazdasági szereplő bármilyen jogos okból nem tudja az ajánlatkérő szerv által kért dokumentumokat benyújtani, bármely egyéb, az ajánlatkérő szerv által megfelelőnek tekintett irattal igazolhatja gazdasági és pénzügyi kapacitását”. Ezt a könnyítést kívánja a törvény legalább részben átvenni úgy, hogy nem bízza az ajánlatkérőre, hogy milyen egyéb igazolást fogad el, hanem maga a törvény határozza meg - ésszerű mértéket előírva - hogy mit kell az ajánlatkérőnek elfogadnia.

A 24. §-hoz

A törvény 24. §-a a Kbt.-nek a műszaki alkalmasság igazolását szabályzó 67. §-át módosítja. A módosítás célja a közbeszerzési eljárások szakszerűbbé tétele, továbbá a közbeszerzési szabályozás alkotmányosságának erősítése.

Jelenleg az Épbr.-ben találhatók a műemlékkel kapcsolatos építési beruházásra vonatkozó közbeszerzési eljárás sajátos szabályai, melyek tulajdonképpen a Kbt.-től eltérően rendelkeznek, amikor meghatározott alkalmassági feltételeknek és igazolási módoknak az ilyen közbeszerzési eljárásokban való kötelező érvényesítését írják elő. A törvény ezeket az - egyébként a műemlékkel kapcsolatos építési beruházások megfelelő szintű kivitelezéséhez szükséges - előírásokat a Kbt.-be helyezi át.

E szabályok szerint tehát műemlékkel kapcsolatos építési beruházásra vonatkozó közbeszerzési eljárásban - ha az ajánlatkérő referenciára vonatkozó alkalmassági feltételt írelő - köteles műemléki épületre vonatkozó referenciát megkövetelni. Továbbá az ajánlatkérő köteles felelős műszaki vezetők bemutatását előírni, valamint restaurátorokét, ha restaurálási munka is van a kivitelezésben, továbbá műemléki épületkutatót, ha ez az építési engedély szerint szükséges. Az ajánlatkérő köteles továbbá előírni, hogy e személyek szakmai tevékenységre való jogosultságát is igazolják. (Az igazolást a Kbt. 20. § (7) bekezdésére tekintettel akkor kell beadni az ajánlatban, ha az elektronikus hatósági vagy közhiteles nyilvántartásból nem ellenőrizhető.)

A 25. §-hoz

A törvény 25. §-a a Kbt. műszaki alkalmasság igazolását szabályzó 68. §-át módosítja. A módosítás célja az olcsóbb ajánlattétel elősegítése, továbbá a hatályos szabályozás egyértelműbbé tétele.

A Kbt. hatályos szövegéből az következik, hogy a 10% feletti alvállalkozó vagy az erőforrást nyújtó szervezet referenciájáról is az ajánlattevőnek kell nyilatkoznia, ha arról nem kell igazolást beadni. A törvény előírja, hogy minden szervezetnek magának kell nyilatkoznia a referenciájáról.

A Kbt. 68. §-ának a törvénnyel megállapított (3) bekezdése kiküszöböli, hogy az ajánlatkérők a náluk teljesített referencia igazolásáért díjat kérjenek.

A Kbt. 68. §-át a törvény úgy is módosítja, hogy annak (3) bekezdését a törvény 87. §-ának (1) bekezdése hatályon kívül helyezi.

A 26. §-hoz

A törvény 26. §-a a Kbt. alkalmassági feltételeknek való megfelelést szabályzó 69. §-át módosítja. A módosítás célja az ajánlattételre képes szervezetek körének bővítése, így a verseny fokozása, a kis- és középvállalkozások közbeszerzési eljárásokban való részvételének könnyítése, a hatályos szabályozás egyértelműbbé tétele.

A Kbt. hatályos szabályai alapján csak az alvállalkozók és azok közül csak a 10% feletti alvállalkozók alkalmassága segíti elő, hogy az ajánlattevő alkalmasnak minősüljön a szerződés teljesítésére.

Az alvállalkozó fogalmát a törvény úgy módosította, hogy szűkül azon szervezetek köre, melyeket a Kbt. alvállalkozónak minősít. E módosítás miatt előfordulhatna, hogy - ha az ajánlattevő alkalmasságának igazolásában továbbra is csak az alvállalkozók vehetnének részt - az ajánlattevő nem volna képes igazolni a saját alkalmasságát, mert maga nem rendelkezne elegendő referenciával vagy más elvárt tulajdonsággal, az általa a teljesítésbe bevont szervezet ilyen képességeivel pedig azért nem tudná igazolni az alkalmasságát, mert az ilyen szervezet törvény miatt már nem minősül alvállalkozónak.

Ezért a Kbt. 69. §-ának a törvénnyel megállapított (4) bekezdése lehetővé teszi, hogy az ajánlattevő olyan személyt (szervezetet) is - a teljesítésben való részesedésétől függően 10% feletti vagy alatti - alvállalkozónak minősítsen és így jelöljön meg az ajánlatban, aki az alvállalkozó Kbt. 4. § 2. pontja szerinti fogalma alól e pont b)-d) alpontjai alapján kivételt képez, de az ajánlattevő be kívánja vonni a közbeszerzési eljárásban kötött szerződés teljesítésébe. Tehát pl. az ajánlattevő jogosult az általa továbbértékesített áru gyártóját alvállalkozónak minősíteni és a referenciáira vagy más - az alkalmassággal összefüggő - ismérveire hivatkozni. A törvény úgy rendelkezik, hogy ebben az esetben a gyártó minden tekintetben alvállalkozói pozícióba kerül mind a közbeszerzési eljárásban, mind a szerződés teljesítése során, tehát - ha a gyártó részesedése a teljesítésben a 10%-ot meghaladja - rá is vonatkoznak a 10% feletti alvállalkozó tekintetében előírt többi alkalmassági feltételek is, valamint a kizáró okok, melyekre vonatkozó igazolásokat csatolnia kell.

A Kbt. 69. §-ának a törvénnyel megállapított (5) bekezdése fenntartja azt a szabályt, hogy az ajánlattevő és a 10% feletti alvállalkozó a számviteli beszámolóval és a banki nyilatkozattal igazolható alkalmassági minimum követelményeknek önállóan kötelesek megfelelni, de a mindenki által önállóan teljesítendő alkalmassági feltételek köréből kikerül a felelősségbiztosítás, mivel az a Kbt. 66. §-ának (1) bekezdésében az a) pontból átkerül a d) pontba. Éppen az az indoka a felelősségbiztosítás Kbt. 66. § (1) bekezdése a) pontjából történő kivételének, hogy ne legyen a Kbt. alapján kötelező, hogy ezen alkalmassági feltételt a 10% feletti alvállalkozó is önállóan legyen köteles teljesíteni. Ugyanis a számviteli beszámolóval és a bankszámlákkal kapcsolatos alkalmassági feltételeket az ajánlattevő és a 10% feletti alvállalkozó ténylegesen nem tudják együttesen teljesíteni, hiszen nincs közös számviteli beszámolójuk vagy bankszámlájuk. De ha a felelősségbiztosítási követelménynek is önállóan lennének kötelesek megfelelni, akkor ez azzal járna, hogy a 10% feletti alvállalkozó is köteles lenne felelősségbiztosítással rendelkezni, méghozzá ugyanolyan szakmára vonatkozóan és ugyanolyan értékben, mint ahogyan azt az ajánlatkérő az ajánlattevő vonatkozásában megkövetelte.

A Kbt. 69. §-ának a törvénnyel megállapított (5) bekezdése továbbá hangsúlyozza, hogy az ajánlatkérő jogosult a számviteli beszámolóval, illetve a bankszámlával kapcsolatos alkalmassági feltételeket csak az ajánlattevő vonatkozásában előírni, ilyen esetben azoknak a 10% feletti alvállalkozó nem köteles megfelelni.

A Kbt. 69. §-ának a törvénnyel megállapított (6) bekezdése előírja, hogy a számviteli beszámolóval, illetve banki nyilatkozattal összefüggő alkalmassági feltételen kívüli összes alkalmassági minimum követelménynek az ajánlattevő a közbeszerzés értékének tíz százalékát meghaladó mértékben igénybe venni kívánt alvállalkozóval együtt is megfelelhet. Újítás, hogy a törvény egyértelművé teszi: ez még arra az esetre is vonatkozik, ha az ajánlatkérő nem tette kötelezővé a megfelelést a 10% feletti alvállalkozó vonatkozásában. E szabályból az is következik, hogy ha az ajánlatkérő előírta, hogy ezen alkalmassági feltételnek a 10% feletti alvállalkozó is köteles megfelelni, ő is jogosult az ajánlattevővel együtt megfelelni. Tehát a számviteli beszámolóval, illetve banki nyilatkozattal összefüggő alkalmassági feltételen kívüli összes alkalmassági minimum követelménynek az ajánlattevő és a közbeszerzés értékének tíz százalékát meghaladó mértékben igénybe venni kívánt alvállalkozó mindig együttesen is jogosult megfelelni.

A Kbt. 69. §-ának a törvénnyel megállapított (7) bekezdése előírja, hogy az ajánlatkérő nem jogosult a közbeszerzés értékének tíz százalékát meghaladó mértékben igénybe venni kívánt alvállalkozó tekintetében olyan alkalmassági minimum követelményt előírni, amilyet az ajánlattevő tekintetében nem ír elő. Nem játszató ki tehát a 69. § (6) bekezdése szerinti szabály tehát pl. úgy, hogy referencia követelményt az ajánlatkérő az ajánlattevő vonatkozásában nem ír elő, a 10% feletti alvállalkozó vonatkozásában viszont igen és így a 10% feletti alvállalkozó - ha magának nincs elegendő referenciája - nem volna képes ennek az ajánlattevővel együttesen megfelelni. A Kbt. 69. §-ának új (7) bekezdése ugyanis tiltja olyan alkalmassági feltétel előírását, ami csak a 10% feletti alvállalkozóra vonatkozik.

A Kbt. 63. §-ának a törvénnyel megállapított (8) bekezdése lehetővé teszi, hogy a számviteli beszámolóval, illetve banki nyilatkozattal összefüggő alkalmassági feltételen kívüli összes alkalmassági minimum követelménynek az ajánlattevő a 10% alatti alvállalkozóval együtt is megfeleljen. Ebben az esetben az ajánlatnak tartalmaznia kell ennek a 10% alatti alvállalkozónak a nevét, címét, továbbá azokat az igazolásokat, vagy nyilatkozatokat melyek ezen 10% alatti alvállalkozó alkalmasságát igazolják és amelyek szükségesek ahhoz, hogy az ajánlattevő alkalmasnak minősüljön. De attól, hogy a 10% alatti alvállalkozó részt vesz az ajánlattevő alkalmasságának igazolásában, nem kerül olyan helyzetbe, mintha 10% feletti lenne, tehát a kizáró okok fenn nem állását nem kell igazolnia és az olyan alkalmassági feltételeknek való megfelelését sem, melyeknek az ajánlattevő a 10% alatti alvállalkozó nélkül is meg tud felelni. A Kbt. 66. § (1) bekezdésének és 67. § (1)-(3) bekezdéseinek bevezető szövegeiből következik, hogy a 10% alatti alvállalkozó vonatkozásában alkalmassági feltételt nem lehet előírni az ajánlati felhívásban, hiszen ilyet csak az ajánlattevő és a 10% feletti alvállalkozó vonatkozásában lehet meghatározni.

A 10% alatti alvállalkozóval kapcsolatos módosítás azért is szükséges, mert az utóbbi időben elterjedt olyan értelmezése a Kbt.-nek, hogy ha a Kbt. 67. § (1) bekezdés c), (2) bekezdés e) és (3) bekezdés d) pontja szerinti szakemberek megbízási szerződés alapján vesznek részt a szerződésben, de a részvételük 10% alatti, akkor - mivel alvállalkozónak minősülnek - az ő bemutatásukkal az ajánlattevő nem jogosult igazolni saját alkalmasságát. Ez az értelmezés a Kbt. 69. §-ának a törvénnyel megállapított (8) bekezdésére tekintettel a jövőben nem merülhet fel.

Összességében elmondható, hogy a Kbt. módosuló 69. §-a alapján nehezebb lesz olyan ajánlati felhívást készíteni, mely a kis- és középvállalkozások szerződés teljesítésében való részvételét korlátozná, így a Kbt. 69. §-ának módosítása a kis- és középvállalkozásoknak a közbeszerzési eljárásokban való részvételét segíti elő.

A 27-28. §-hoz

A törvény 27. §-a a Kbt. ajánlattal kapcsolatos követelményeket szabályzó 70. §-át módosítja, a 28. § pedig kiegészíti a Kbt.-t egy új 70/A. §-sal. A módosítás célja a körbetartozások és a korrupció visszaszorítása, a közbeszerzési eljárások egyszerűsítése, az ajánlatok érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza. További cél a hatályos szabályozás egyértelműbbé tétele és az elektronikus közbeszerzések megvalósításához szükséges szabályok megalkotása.

A Kbt. 70. §-ának a törvénnyel megállapított (1) bekezdése a Kbt. 70/A. § szerinti formai követelményekkel függ össze, ezért ezek indokolása együttesen található a Kbt. 70. § többi bekezdésének indokolását követően.

A Kbt. 70. §-ának a törvénnyel megállapított (2) bekezdése a közbeszerzési eljárásokban az ajánlati feltételek elfogadásáról teendő nyilatkozat kötelező tartalmát módosítja. Ez a nyilatkozat azt a célt szolgálja, hogy az ajánlatkérő biztos lehessen benne, hogy az ajánlattevő elfogadja az ajánlati felhívás és dokumentáció feltételeit, ezek és saját ajánlata alapján - nyerés esetén - szerződést fog kötni az ajánlatkérővel és a szerződést teljesíteni is fogja. E nyilatkozat kötelező tartalmi elemei közül mindeddig kimaradt, hogy az ajánlattevő arról is nyilatkozzon: nyertessége esetén szerződést fog kötni az ajánlatkérővel. A törvény ezzel az elemmel kiegészíti a nyilatkozat kötelező tartalmát, viszont kihagyja belőle a Kbt. egyes §-ai kötelezőnek tekintésére vonatkozó nyilatkozati elemet. A közbeszerzési eljárásban szerződést kötő ajánlattevőkre a szerződés teljesítésének a Kbt.-ben szereplő összes szabálya külön kötelezettségvállalás nélkül is kötelező, indokolatlan, hogy egyeseket ezek közül a nyilatkozatban külön meg kelljen említeni.

A Kbt. 70. § (3) bekezdését az abban szereplő hivatkozás változtatása érdekében kell módosítani.

A Kbt. 70. §-a hatályos (4) bekezdésének első mondata könnyebben áttekinthető lesz, ha az egyes mondatrészek külön pontokban szerepelnek.

A Kbt. 70. §-a hatályos (4) bekezdésének második mondata módosítva a 70. § (5) bekezdésébe kerül. A hatályos szöveg csak azt tiltja, hogy egy szervezet egyszerre több ajánlatban (részajánlatban) legyen egyszerre 10% feletti alvállalkozó és erőforrást nyújtó szervezet. A mondat egyfelől nehezen érthető, másfelől szinte soha elő nem forduló esetet szabályoz, tehát módosítani kell. A törvény úgy rendelkezik, hogy egy cég egy ajánlatban nem szerepelhet egyszerre alvállalkozóként és erőforrást nyújtó szervezetként. Ennek indoka, hogy egy szervezet ilyen kettős minősítése zavart okozna a 304. § (2) bekezdésével összefüggésben abban a tekintetben, hogy a cég résztvehet-e a szerződés teljesítésében vagy sem.

A Kbt. 70. §-ának a törvénnyel megállapított (6) bekezdése előírja, hogy ha egy - a Kbt. 4. § 2. pontja a)-d) alpontjainak hatálya alá nem tartozó - személy (szervezet) a közbeszerzés értékének huszonöt százalékát meghaladó mértékben fog résztvenni a szerződés teljesítésében, akkor nem lehet alvállalkozónak minősíteni, hanem az ajánlatban és a szerződés teljesítése során közös ajánlattevőként kell hogy szerepeljen.

Ez a szabály logikájában eltér attól a - alkalmazhatatlannak bizonyult, rövid ideig hatályban volt - szabálytól, hogy a szerződést legalább 50%-ban az ajánlattevőknek kell teljesíteniük. A korábbi szabály lehetetlenné tette pl., hogy érvényes ajánlatot lehessen tenni olyan közbeszerzési eljárásokban, melyekben külföldön gyártott árut vagy fejlesztett szoftvert szerez be az ajánlatkérő, mivel ezeket magyar viszonteladón keresztül lehet csak beszerezni, de a viszonteladó részesedése a szerződés teljesítésében csak néhány %.

A törvény szerinti szabály a fentiektől eltérően nem ír elő teljesíthetetlen követelményt. Nem rendelkezik ugyanis arról, hogy a szerződést az ajánlattevő(k)nek milyen arányban kell teljesíteni. Csak azt írja elő, hogy egy - a teljesítésben nagy arányban (25%-ot meghaladó mértékben) résztvevő - szervezetet már nem lehet alvállalkozónak minősíteni, hanem neki ajánlattevői minőségben kell résztvennie a közbeszerzési eljárásban és a szerződés teljesítésében. Mivel az alvállalkozó fogalma megváltozott és kikerültek belőle a fenti példa szerinti gyártók, beszállítók és őket a Kbt. 70. § (6) bekezdése szerint sem kell a teljesítésben való magas részvételi arány miatt ajánlattevőnek minősíteni, a Kbt. 70. §-ának a törvény szerinti (6) bekezdése nem fogja akadályozza az ajánlattételt. (Ha a 4. § (2) bekezdés a)-d) pontja szerinti szervezeteket nem venné ki a törvény a 70. § (6) bekezdéséből, előfordulhatna olyan helyzet, hogy pl. autó beszerzésnél ugyanazon gyártmányú autó több magyarországi forgalmazója nem indulhatna a közbeszerzési eljárásban, mivel a gyártót - a teljesítésében való nagyarányú részvétele miatt - ajánlattevőnek kellene minősíteni, a Kbt. 70. § (4) bekezdése miatt viszont egy ajánlattevő - így az ajánlattevőnek minősített gyártó - több ajánlatban nem szerepelhet.)

Másfelől a törvény szerint az ajánlattevők és 10% feletti alvállalkozók alkalmassági feltételeknek való megfelelésére vonatkozó szabályok egyformák, továbbá az igazolási kötelezettségeik is egyformák. Egy szervezet tehát az adminisztrációs kötelezettségek tekintetében sem kerül rosszabb helyzetbe, ha nem nevezheti magát alvállalkozónak, hanem közös ajánlattevőnek minősül.

A Kbt. 70. §-ának a törvénnyel megállapított (6) bekezdésének megalkotásával a cél az, hogy a nagyarányban a teljesítésben résztvevők közvetlenül az ajánlatkérővel kerüljenek jogviszonyba, nagyobb eséllyel kapják meg munkájuk ellenértékét így a körbetartozás esélye csökkenjen. Továbbá e szabály a több szintű alvállalkozói láncok kialakulását is korlátozza a Kbt. 304. § (2) bekezdésében szereplő azon előírással együtt, hogy az alvállalkozók nem vehetnek igénybe saját teljesítésük tíz százalékát meghaladó mértékben alvállalkozót vagy teljesítési segédet. Ha nem lehetnek olyan alvállalkozók, akik nagy arányban vesznek részt a szerződés teljesítésében, akkor a körbetartozással különösen veszélyeztetett szub-alvállalkozók részesedése is csak alacsony lehet.

A Kbt. 70. §-ának a törvénnyel megállapított (7) bekezdése iránymutatást ad arról, mi határozza meg a különböző szervezeteknek a teljesítésben való részvétele arányát: úgy rendelkezik, hogy ezt az határozza meg, hogy milyen arányban részesül a beszerzés tárgyának áfa nélkül számított ellenértékéből. E szabályt kell tehát a Kbt. mindazon szabályainak értelmezésénél figyelembe venni, melyek a teljesítésben való részvétel mértékéhez valamilyen jogkövetkezményt fűznek (pl. annak eldöntésénél is, hogy egy alvállalkozó „10% feletti vagy alatti”).

A Kbt. 70. §-ának a törvénnyel megállapított (8) bekezdése már az ajánlat formai követelményeivel függ össze, előírja, hogy az ajánlatban felolvasó lapot kell elhelyezni, ami tartalmazza a 80. § (3) bekezdése szerinti összes adatot. Ezen (a gyakorlatban már régóta alkalmazott) szabály célja, hogy az ajánlatok bontásakor könnyen meg lehessen találni minden ismertetendő adatot. Ugyanakkor célja az is, hogy egyértelművé tegye a Kbt. 80. §-ának a törvénnyel megállapított (4) bekezdése alkalmazását.

A Kbt. 70. §-ának a törvénnyel megállapított (1) bekezdése módosítja az ajánlatok formájával kapcsolatos eddigi előírásokat, a Kbt.-be a törvénnyel beillesztett Kbt. 70/A. § pedig megadja az ajánlattal kapcsolatosan előírható formai követelményeket.

A közbeszerzési eljárásban komoly érdek fűződik ahhoz, hogy az ajánlatok megfeleljenek alapvető formai elvárásoknak. Az ajánlatokkal kapcsolatos formai követelményeket két szempont indokolja: egyfelől biztosítani kell, hogy az ajánlatokat ne lehessen az ajánlattételi határidő lejárta után módosítani. Az ilyen módosítást a Kbt. tiltja, de helyesebb, ha fizikai körülmények is akadályozzák vagy lehetetlenné teszik. Azt sajnos semmilyen formai követelmény előírásával nem lehet megakadályozni, hogy az ajánlatkérő és ajánlattevő megállapodása esetén az ajánlattevő a teljes ajánlatot 100%-ban kicserélje, de az ezen kívüli eseteket korlátozni lehet. Az ajánlatokat mind az ajánlatkérőnek, mind az ajánlattevőnek érdekében állhat - a közbeszerzési eljárás eredményének befolyásolása céljából - módosítani az ajánlattételi határidő után. Az ajánlatkérő célja lehet, hogy kivegyen egy olyan iratot az ajánlatból, mely hiánypótlás keretében nem pótolható és így érvénytelenné nyilvánítson egy számára nem kívánatos ajánlatot. Ha az ajánlattevő összejátszik az ajánlatkérővel, akkor neki is módjában lehet módosítani az ajánlatot az ajánlattételi határidő után: az ajánlattevő érdeke éppen az, hogy betehessen az ajánlatba olyan iratot, amit hiánypótlással már nem lehetne betenni, vagy - a nyerés, vagy ajánlatának érvényessége érdekében - új irattal helyettesítsen egy olyan iratot az ajánlatban, amit hiánypótlással nem lehetne módosítani (pl. szakmai ajánlat vagy az alvállalkozókat, erőforrást nyújtó szervezeteket felsoroló nyilatkozat).

Ugyanakkor a tisztességesen eljárni kívánó ajánlatkérőnek érdeke, hogy bizonyítani tudja: az ajánlat nem módosult az ajánlattételi határidő óta. Az ajánlattal kapcsolatos formai követelmények egy része tehát azt szokta célozni, hogy az ajánlatot ne lehessen módosítani, vagy az abban lévő iratokat kicserélni az ajánlattételi határidő után és a módosítás meg nem történte bizonyítható legyen.

A formai követelmények másik célja, hogy az ajánlat áttekinthető legyen, a benne szereplő iratokat tartalomjegyzék alapján meg lehessen találni és az ajánlattal kapcsolatos Kbt. 83-87. § szerinti kommunikáció során, az eljárás eredményéről szóló összegezésben, illetve előzetes vitarendezés vagy döntőbizottsági eljárás során oldalszám szerint hivatkozni lehessen az ajánlatban szereplő egyes iratokra.

A Kbt. mindeddig nem tartalmazta az ajánlattal kapcsolatos formai követelményeket, ezeket az ajánlatkérők szokták meghatározni, általában a dokumentációban. Az ajánlatkérők rendszeresen feleslegesen szigorú formai követelményeket (pl. az ajánlattevőnél aláírásra jogosult személy az ajánlat minden oldalát ellenjegyezze) határoztak meg, ami az ajánlattevők számára felesleges munkát okozott és különösen a kis- és középvállalkozásoknak jelentett nagy terhet. Más esetekben az ajánlatkérők nem egyértelmű formai elvárásokat írtak elő (pl. hogy „roncsolás mentesen nem bontható módon kell az ajánlatot összefűzni”), melyek szerintük nem megfelelő teljesítése miatt érvénytelenné nyilvánítottak ajánlatokat.

A Kbt. 70. §-ának hatályos (1) bekezdése a túlzó formai követelményeket azzal igyekszik korlátozni, hogy előírja, azokat csak a megfelelő ajánlattételhez ténylegesen szükséges mértékben lehet előírni. Ez a megfogalmazás azonban nem helytálló, mert a megfelelő ajánlattételhez nagyon szegényes formai követelmények is elégségesek. A formai követelmények az ajánlatok áttekinthetőségéhez és utólagos módosításának akadályozásához szükségesek.

A törvény tehát a Kbt. 70/A. §-ában meghatározza a lehetséges formai követelményeket és a Kbt. 70. § (1) bekezdése úgy módosul, hogy ezeknek kell hogy az ajánlat megfeleljen, de az ajánlatkérő ezeknél egyszerűbbeket is előírhat. Abból, hogy a Kbt. a 70/A. §-tól való eltérésre a Kbt. 70. § (1) bekezdésében csak úgy ad lehetőséget, hogy az ajánlatkérő egyszerűbb formai követelményeket írhat elő, a Kbt. 3. § (1) bekezdésére tekintettel az következik, hogy az ajánlatkérő a Kbt. 70/A. §-tól nem térhet el úgy, hogy az ott előírottaknál bonyolultabb formai követelményeket határozzon meg.

A Kbt. 70/A. § külön tartalmazza a papír-alapú, illetve az elektronikus ajánlat formai követelményeit.

A papír alapú ajánlat tekintetében elsőként az összefűzés követelménye szerepel. Ennek elvárt módja olyan, mint a közjegyzői okiratoké (a közjegyzőkről szóló törvényben hasonlóan szerepel). Ahhoz, hogy az ajánlatok úgy legyenek összefűzve, hogy azokat ne lehessen módosítani a bontást követően, ugyanolyan fontos érdek fűződik, mint a közjegyzői okiratok változhatatlanságához. Továbbá biztosabb módszer a szabályozásra, ha a Kbt. pontosan leírja az összefűzés módját, mintha csak iránymutatást ad, melyet ajánlatkérőknek kell tartalommal kitölteni a dokumentációban, mert akkor továbbra is bizonytalan tartalmú előírások fognak születni. Valamint a korrupció visszaszorításához is szükséges, hogy maga Kbt. határozza meg az olyan összefűzést, mely mellett az ajánlatokat nem lehet utólag módosítani.

Az oldalszámozást a törvény úgy írja elő, hogy az üres oldalakat nem kell számozni, továbbá ha hibát vét az ajánlattevő, (pl. egy oldalt elfelejt megszámozni) a számok melletti betűkkel is kiegészítheti a számozást (ilyen előírás hiányában egy oldal számozásának kifelejtése miatt az ajánlat nagy részét újra ki kellene nyomtatni és újra számozni)

E szabályok túlzottan részletesnek tűnhetnek de éppen azért ilyenek, hogy csökkentsék az ajánlattevőknek az ajánlat fizikai összeállítására fordítandó idejét és energiáját, így jobban oda tudjanak figyelni az ajánlat tartalmilag helyes elkészítésére.

Továbbá a törvény azzal, hogy lehetővé teszi, hogy az ajánlatkérő pótolja a hiányzó oldalszámokat (ha azokat észreveszi az ajánlatok áttekintésekor), elkerülhetővé teszi ennek az ajánlattevő általi hiánypótlását, ami szintén felesleges idő és energia ráfordítás.

A tartalomjegyzékkel kapcsolatban követelmény, hogy annak alapján az iratok oldalszám alapján megtalálhatók legyenek, Ennek a követelménynek nem felel meg az olyan tartalomjegyzék, melyben csak az ajánlat fejezeteinek címei vannak (pl. „kizáró okokkal kapcsolatos iratok: 84-99. oldal”).

Továbbá a törvény elrendeli, hogy az ajánlatban lévő nyilatkozatokat az azokat tevőknek alá kell írni (ez az elektronikus ajánlatra is vonatkozik), illetve az ajánlatban (természetesen a beadás előtt) végzett javításokat is ellen kell jegyezni.

Az elektronikus ajánlatra sajátos formai követelmények vonatkoznak és arra később kormányrendeletben megjelenhetnek további - technikai - előírások. Az elektronikus ajánlat ugyanis feltehetőleg nem egy elektronikus dokumentumból fog állni, hanem többől (ha pl. elektronikus igazolásokat is mellékelnek). Tehát az elektronikus ajánlat tartalomjegyzékében egyfelől szerepelnie kell az összes elektronikus dokumentum file-nevének és tárgyára való utalásnak, másfelől az egyes dokumentumon belüli iratok címének és oldalszámának is, ha egy elektronikus dokumentum több iratot is tartalmaz.

Az elektronikus ajánlatban a felolvasó lapot vagy elektronikus űrlapba kell beírni, ha az ajánlatkérő ilyet rendelkezésre bocsát, vagy önálló elektronikus dokumentumba. Utóbbi rendelkezés célja, hogy ha az ajánlatkérő az ajánlatok bontását elektronikusan végzi, egyszerű legyen a felolvasó lapot azonnal közzétenni az Interneten (ha ugyanis más nyilatkozatok is szerepelnek a felolvasó lapot is tartalmazó elektronikus dokumentumban, akkor az ajánlatkérőnek olyan elektronikus dokumentumot kellene készítenie a bontás helyetti közzététel céljából, melyen csak a felolvasó lap adatai szerepelnek és így nem tudná megfelelően elvégezni az elektronikus bontást).

A 29. §-hoz

A törvény 29. §-a a Kbt. ajánlatban megjelölendő személyeket (szervezeteket) szabályzó 71. §-át módosítja. A módosítás célja más módosításokkal való összhang megteremtése.

Mivel a törvény a Kbt. 65. § (3) bekezdésében egyértelművé teszi, hogy az ajánlattevő jogosult az alkalmasságát csak egy vagy néhány alkalmassági minimum követelmény tekintetében és csak részben más szervezet erőforrására támaszkodva igazolni, tehát az erőforrást nyújtó szervezetekkel kapcsolatos nyilatkozat tartalmát a törvény kiegészíti azzal, hogy az ajánlattevő nyilatkozzon, mely alkalmassági minimum követelményeknek való megfelelését kívánja más szervezet erőforrására támaszkodva igazolni.

Mivel a törvény a Kbt. 69. § (8) bekezdésében előírja, hogy az ajánlattevő alkalmasságát a 10% alatti alvállalkozó alkalmassági adatainak igazolásával is alá lehet támasztani, a 71. § (1) bekezdése is kiegészül azzal, hogy az alkalmasság igazolásába bevonni kívánt 10% alatti alvállalkozó nevét, címét közölnie kell az ajánlattevőnek.

A 30. §-hoz

A törvény 30. §-a a Kbt. ajánlat titkos és nyilvános elemeit szabályzó 73. §-át módosítja. A módosítás célja a hatályos szabályozás egyértelműbbé tétele.

A törvény a hatályos szabályozásnál egyértelműbben fogalmazza meg, hogy az üzleti titkokat tartalmazó iratokat az ajánlatban elkülönítetten kell elhelyezni. E szabály célja, hogy a Kbt. 96. §-ának a törvénnyel megállapított (3) bekezdése szerinti iratbetekintéskor az ajánlatkérő képes legyen megoldani, hogy az üzleti titkot tartalmazó iratokba ne lehessen betekinteni. Ugyanezt a célt szolgálja az a szabály, hogy az üzleti titkot tartalmazó iratokba nem lehet olyan adatokat is beírni, melyeket nem lehetne üzleti titoknak minősíteni, hogy ezek viszont nem mentesüljenek az iratbetekintés alól azért, mert az irat egy része üzleti titok.

A Kbt. pontosítja az arra vonatkozó szabályt is, hogy mit nem lehet üzleti titoknak minősíteni. A hatályos szabály alapján nem lehet tudni, hogy az elbírálás alá eső adatokat megalapozó további ajánlati elemek üzleti titoknak minősíthetők-e vagy ezt a Kbt. kizárja. A Kbt. 73. §-ának a törvénnyel megállapított (2) bekezdése úgy rendelkezik, hogy az elbírálandó adatokat csak megalapozó rész-információkat üzleti titokká lehet minősíteni. A Kbt. külön kiemeli e körben az árazott költségvetést. Ugyanis az ajánlattevőknek jogos érdekük fűződik hozzá, hogy árképzési módszereiket a többi ajánlattevő ne ismerhesse meg. Ha a rész-adatokból nem a felolvasó lapon szereplő végeredmény következne, azt az ajánlatkérőnek számítási hiba javítás során ki kell javítania.

A 31. §-hoz

A törvény 31. §-a a Kbt. ajánlati felhívás és dokumentáció módosítását szabályzó 76. §-át módosítja. A módosítás célja a közbeszerzési eljárások egyszerűsítése, gyorsabbá és olcsóbbá tétele, továbbá az ajánlatok érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza.

A Kbt. hatályos szabályai szerint ha a dokumentációt az ajánlatkérő módosítja, annak módosuló elemeinek szerepelnie kell a hirdetményben. (Ezért eddig a dokumentáció bizonyos elemeit - pl. tervrajzok, táblázatok - gyakorlatilag nem lehetett módosítani, mert a hirdetményben a rajzok, táblázatok technikai okokból nem jelentek meg, tehát ha az ajánlatkérő szabályosan akart eljárni, kénytelen volt visszavonni az ajánlati felhívást hogy azt és dokumentációt újra - megfelelő tartalommal - kiadhassa.) A Kbt. 76. §-ának a törvénnyel megállapított (1) bekezdése szerint viszont a hirdetményben a dokumentáció módosításával kapcsolatban csak a módosítás tényének és a módosított dokumentáció átvétele körülményeinek kell szerepelnie. A hatályos Kbt.-ben szereplő azon előírás miatt, hogy a módosuló dokumentáció elemei hirdetményben jelentek meg, az ajánlattevők nehezen tudták megállapítani a dokumentáció végleges szövegét. A törvény szerint az ajánlatkérőnek a módosított dokumentációt a módosításokkal egységes szerkezetben kell elkészítenie és az ajánlattevők rendelkezésre bocsátania, azért az ajánlatkérő nem kérhet újabb ellenértéket. A törvény által elrendelt változtatások alapján csökkenhet az érvénytelen ajánlattétel kockázata.

Akár az ajánlati felhívás, akár a dokumentáció módosul hirdetménnyel, az eddigi szabálytól eltérően nem kell az egész ajánlattételi határidőnek (részvételi határidőnek) újrakezdődnie, hanem a módosító hirdetmény feladásától számított legalább 20 napot kell biztosítani az ajánlattételre, kivéve ha az eredeti határidő tovább tartott volna.

A 32. §-hoz

A törvény 32. §-a a Kbt. ajánlatok bontását szabályzó 80. §-át módosítja. A módosítás célja a korrupció visszaszorítása, a közbeszerzési eljárások egyszerűsítése, az elektronikus közbeszerzések megvalósításához szükséges szabályok megalkotása.

A Kbt. 80. §-ának a törvénnyel megállapított (4) bekezdése lehetővé teszi, hogy az ajánlat bontásán jelenlévő személyek a bontáson (tehát az összes ajánlat bontására vonatkozó eljárási cselekmény végéig) kérhessék, hogy egy-egy ajánlat felolvasó lapjába betekinthessenek, természetesen csak annak felolvasása után. A módosításból következően a betekintést lehet kérni már a konkrét ajánlat felolvasása előtt, vagy utána, vagy bármikor a bontás végéig. Ezen szabály célja, hogy megakadályozza azt a sajnos létező korrupciós gyakorlatot, hogy az ajánlatkérő egy előnyben részesíteni kívánt ajánlatot utoljára bont fel és a felolvasó lapról nem az azon szereplő adatot olvassa fel, hanem olyan értékeket, melyekkel az adott ajánlattevő nyerhet.

A hatályos Kbt. szerint ha a többi ajánlattevő sejti, hogy ilyen történik és kéri, hogy betekinthessen a felolvasó lapba, az ajánlatkérő jogosult ezt megtagadni, ezt orvosolja a törvény.

A Kbt. 80. §-ának a törvénnyel megállapított (5) bekezdése egyfelől az ajánlatok utólagos jogszerűtlen módosítását kívánja megakadályozni, másfelől a gyakorlatilag felesleges hiánypótlási kötelezettségek körét szűkíteni azzal, hogy előírja: ha az ajánlat eredeti példánya nincs összefűzve, illetőleg nem a Kbt. szerinti módon vagy az ajánlati felhívásban előírt módon van összefűzve, akkor - ha az érintett ajánlattevő a bontáson jelen van - jogosult azt a bontáson az ajánlatkérő által rendelkezésre bocsátott anyagokkal megfelelően összefűzni. Ha az ajánlattevő nincs jelen, akkor az ajánlatkérő két képviselője az ajánlat eredeti példányát a bontáson megfelelően összefűzi vagy az összefűzést kiegészíti, azzal az eltéréssel, hogy a matricát az ajánlatkérő jogosult lepecsételni illetőleg aláírni. Ha az ajánlatok közül az eredeti példány nincs megjelölve, egy tetszőleges példányt kell az „eredeti” megjelöléssel ellátni és - ha nincs vagy nem megfelelően van összefűzve -, akkor ezt kell összefűzni.

Így tehát egyfelől nem kell olyan hiánypótlást elrendelni, hogy az ajánlattevő jöjjön be az ajánlatkérőhöz és fűzze össze az ajánlatot (vagy pl. írja alá a matricát, ha ezt nem tette volna). Másfelől így az ajánlatot a bontás után nem lehet módosítani, míg ha az összefűzést csak hiánypótlás során lehetne megvalósítani, akkor mindaddig módosítani lehetne az ajánlatot.

A Kbt. 80. §-ának a törvénnyel megállapított (7) bekezdése az elektronikus közbeszerzésben lehetővé teszi, hogy az ajánlatok bontását úgy lehessen megvalósítani, hogy az ajánlatok felolvasó lapjának tartalma az ajánlattételi határidő lejáratának időpontjában a világhálón hozzáférhetővé válik az ajánlattevők számára és más olyan személyek számára, akik a papír-alapú ajánlatok bontásán jelenlétre jogosultak lennének, ha utóbbiak a hozzáférési igényüket az ajánlatkérőnek az ajánlattételi határidő lejárta előtt jelzik. Ilyenkor tehát nem kell olyan ajánlat-bontást tartani, ahol az ajánlattevők és egyéb jogosultak személyesen megjelenhetnek. Mivel az ajánlatok bontásán az ajánlatok felolvasó lapjának ismertetésén kívül érdemi intézkedés egyébként sem történik, kommunikáció az ajánlatkérő és ajánlattevők között az ajánlattételi határidő lejárta után is - a Kbt. 83-87. §-ai szerint - csak írásban lehetséges, elektronikus közbeszerzésben személyes ajánlat-bontást rendezni felesleges.

Mivel az ajánlatok bontásán a Kbt. 80. § (3) bekezdésére tekintettel a felolvasó lapon szereplő adatokon kívül más érdemi információ nem kerül nyilvánosságra, a bontási jegyzőkönyv is csak a felolvasó lapok adatait tartalmazza. Mivel azok az ajánlatok elektronikusan történő bontása keretében eljutnak az ajánlattevőkhöz, erről külön jegyzőkönyvet felesleges készíteni, ezt teszi egyértelművé a Kbt. 80. §-ának a törvénnyel megállapított (6) bekezdése.

A 33. §-hoz

A törvény 33. §-a a Kbt. hiánypótlást szabályzó 83. §-át módosítja. A módosítás célja az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá ugyanez a kis- és középvállalkozások közbeszerzési eljárásokban való részvételét is könnyíti, mivel az ő vonatkozásukban a hibás ajánlat beadásának kockázata nagyobb, mint a számos szakemberrel rendelkező nagy cégek esetén. Továbbá cél a hatályos szabályozás egyértelműbbé tétele.

A Kbt. hatályos 88. §-ának (1) bekezdés f) pontja szerint az ajánlat érvénytelen, ha nem felel meg az ajánlati felhívásnak, a dokumentációnak vagy a jogszabályoknak. A Kbt. nem tesz különbséget aközt, hogy a meg nem felelés lényeges ajánlati elemben áll fenn vagy csak formai hiba, az érvénytelenséget meg kell állapítani. A hiánypótlás erre is tekintettel nagyon lényeges intézmény, mert attól, hogy egy ajánlat valamely hibája korrigálható-e, függ, hogy érvényes lesz-e, vagy érvénytelen.

A feleslegesen érvénytelenné nyilvánított jó ajánlatok pedig a költségvetés kiadásait növelik, mert ugyanazért többet kell fizetni. Tehát fontos a hiánypótlást a lehető legszélesebb körben biztosítani és az erre vonatkozó szabályokat teljesen egyértelművé tenni.

Előljáróban szögezzük le, hogy egy ajánlat hiánypótlása fogalmilag lehetetlen anélkül, hogy az ajánlat módosuljon. Ha egy hiányzó iratot beadnak, az ajánlat azon a téren módosul, hogy azt az iratot a továbbiakban tartalmazza. Ha egy iratból hiányzó adatokat közölnek a hiánypótlás során, az ajánlat azon a téren módosul, hogy az adatokat a továbbiakban tartalmazza.

Tehát a Kbt. hatályos szövege - még annak 2008. óta kialakult értelmezése is - lehetővé teszi az ajánlatok módosítását a hiánypótlás során.

A Kbt. hatályos szövege a Kbt. 83. § (2) bekezdésében közli, hogy mit lehet hiánypótolni, a (6) bekezdése pedig azt közli, hogy mit nem lehet hiánypótolni. A pontos szöveg arra, hogy mit lehet hiánypótolni, a következő: „a hiánypótlás iratok utólagos csatolására, hiányosságainak pótlására terjedhet ki ...” A szövegnek ez a része 2004 óta nem változott. A hiánypótlással kapcsolatos joggyakorlat 2008-ig az volt, hogy ha az ajánlatkérő lehetővé tette a korlátlan hiánypótlást, akkor csak azt nem lehetett pótolni, az ajánlatban kijavítani (tehát ezáltal az ajánlatot módosítani), amit a (6) bekezdés tiltott.

2008. óta a joggyakorlat megváltozott, noha a Kbt. fenti szövege nem változott. A joggyakorlat szerint mivel a (2) bekezdésben csak az szerepel, hogy a hiányzó iratokat lehet beadni és a hiányosságokat pótolni, ezért ha egy irat szerepel az ajánlatban és nem hiányos, hanem valamiért nem megfelelő (pl. a referencia mértéke nem megfelelő, vagy az önéletrajzban szereplő szakember véletlenül nem pont olyan szót használt a gyakorlatának leírására, amit az ajánlatkérő elvárt, vagy a bank a bankgarancia iratot nem úgy fogalmazta meg, ahogy az ajánlatkérő szerint kellett volna), akkor ezeket nem lehet hiánypótlás keretében újra beadni, hanem az ajánlat érvénytelen. Noha pl. a referencia esetében még a Kbt. mostani megfogalmazása esetén is lehetne a helyzetet úgy értelmezni, hogy ez a referencia ugyan nem jó, de ez az ajánlatnak hiánya, mert nem szerepel benne az ajánlati felhívás által előírt referencia, a Kbt. pedig a hiányzó iratok pótlását lehetővé teszi.

Abból, hogy a joggyakorlat 2008-ig egy módon, azóta pedig más módon értelmezi ugyanazon szöveget, látszik, hogy a hiánypótlási szabályok nem egyértelműek. Számos ajánlatkérő az új joggyakorlatról nem tud, vagy ha tud, adott ajánlati hiba esetében nem tudja eldönteni, hogy ennek alapján megengedje-e a hiánypótlást vagy sem.

Annak érdekében hogy a minél több ajánlat legyen érvényes, a szabályok egyértelműsítése során azokat úgy kell módosítani, hogy a Kbt. a hiánypótlást minél kisebb, csak a legszükségesebb körben tiltsa és az ajánlatnak a hiánypótlás során való módosítását minden egyéb esetben egyértelműen tegye lehetővé.

Semmi nem indokolja ugyanis, hogy ha az ajánlattételi határidőben valami az ajánlatban nem megfelelően van, azt ne lehessen néhány nap múlva korrigálni vagy beadni vagy kiegészíteni. A Kbt. céljai szempontjából mindegy, hogy az ajánlattételi határidőben tökéletes az ajánlat, vagy csak néhány nappal később, ha az ajánlatban az elbírálási részszempontokkal összefüggő elemek nem változnak.

Fentiekre tekintettel a törvény a Kbt. 83. § (2) és (6) bekezdéseit egyesíti és egy szabályban: a Kbt. 83. §-ának a törvénnyel megállapított (2) bekezdésében írja le azt is, hogy az ajánlat a hiánypótlás során miben változhat és azt is, hogy miben nem változhat. Az új (2) bekezdés bevezető szövegrésze szerint a hiánypótlás során az ajánlat úgy módosítható, úgy egészíthető ki, hogy megfeleljen az ajánlati felhívás, a dokumentáció vagy a közbeszerzésre vonatkozó jogszabályok előírásainak. Tehát a Kbt. egyértelművé teszi, hogy az ajánlaton minden olyan változtatás eszközölhető, mely elősegíti, hogy érvényes legyen (megfeleljen a rá vonatkozó követelményeknek). Ezt követően még ugyanebben a bekezdésben közli a Kbt. az ajánlat módosításának határait.

A Kbt. 83. §-ának a törvénnyel megállapított (2) bekezdése azzal, hogy kimondja azt, hogy a hiánypótlással az ajánlat módosulhat, nem ad eddig nem létezett jogokat az ajánlattevőknek, mivel a hiánypótlás bármely (eddig is létezett) formája is kizárólag úgy tudott megvalósulni, ha annak eredményeként az ajánlat módosult. Ezzel a módosítással tulajdonképpen a Kbt. 83. §-ának a 2008 előtti értelmezése áll vissza, a törvény erejénél fogva.

A hiánypótlás Kbt. szerinti határait a Kbt. úgy fogalmazza meg, hogy a következőkben ismertetett módosításokat, kiegészítéseket nem lehet a hiánypótlással végrehajtani.

A hiánypótlás nem eredményezheti az ajánlat azon elemeinek módosítását, amelyek a Kbt. 81. § (4) bekezdése szerint értékelésre kerülnek. Tehát az árat nem lehet módosítani, vagy pl. a késedelmi kötbér mértékét nem lehet módosítani, ha az elbírálási részszempont, stb.

Ha egy elbírálási részszempont a szakmai ajánlattal függ össze, akkor a szakmai ajánlatot sem lehet módosítani, kiegészíteni. Abban az esetben ugyanis, ha a szakmai ajánlat teljeskörűsége vagy minél magasabb színvonala elbírálási részszempont, akkor helytelen lenne lehetővé tenni, hogy az ajánlattételi határidő lejárta után a szakmai ajánlaton még változtassanak az ajánlattevők.

További korlátja a hiánypótlásnak, hogy annak során az ajánlattevő új közös ajánlattevő, vagy a közbeszerzés értékének tíz százalékát meghaladó mértékben igénybe venni kívánt alvállalkozó vagy erőforrást nyújtó szervezet megjelölésével és az újonnan megjelöltekre vonatkozó iratokkal nem egészítheti ki az ajánlatát. Ebben az változik, hogy új 10% alatti alvállalkozó megjelölésével az ajánlatkérő kiegészítheti az ajánlatát. Az alvállalkozó fogalmi körébe 2009. óta egyértelműen beletartoznak a Kbt. 67. § (1) bekezdés c), a 67. § (2) bekezdés c) és e), a 67. § (3) bekezdés b) és d) pontjai szerinti személyek (szakemberek) is, ha nem állnak az ajánlattevő alkalmazásában. Viszont gyakori, hogy a szakemberek nem megfelelősége miatt kell hiányt pótolni, akár új szakembert bemutatni. A szakemberek a műszaki alkalmasság vonatkozásában az ajánlattevő alkalmasságának ugyanolyan elemei, mint egy teherautó, vagy egy minőségbiztosítási tanúsítvány. Ha tehát a többi alkalmassági feltétellel kapcsolatban teljeskörű a hiánypótlás lehetősége (ha az egyik teherautó nem megfelelő, másikat lehet helyette bemutatni a hiánypótlás keretében), akkor miért ne lehetne a bemutatott szakemberekkel kapcsolatban is teljeskörű a hiánypótlás lehetősége.

Persze az lenne az ideális, ha az ajánlattevők az ajánlattételi határidő lejárta előtt olyan mélységben tanulmányoznák az ajánlati felhívást és dokumentációt, hogy ne mutassanak be az egyértelmű előírásoknak nem megfelelő szakembert. De sajnos ez mégis gyakori, azt, hogy valamely ajánlati elem megfelelő-e vagy sem, legalaposabban az ajánlatkérő ellenőrzi és a nem megfelelőséget ő veszi észre. De mindez fakadhat a szakember hibájából is, aki megfeledkezik róla, hogy lejárt a vonatkozásában megkövetelt engedély, stb. Mindez nem lehet ok arra, hogy egy ajánlat érvénytelen legyen, hiszen ettől még az ajánlattevő képes lehet a szerződés megfelelő teljesítésére. Ezért ilyen esetben is lehetővé kell tenni a hiánypótlást.

Új eleme a hiánypótlás korlátjának hogy hiánypótlás során nem lehet az ajánlat olyan hibáját kijavítani, mely miatt az már benyújtásakor a Kbt. 88. § (1) bekezdés a), illetőleg b) pontja szerint érvénytelen. Ennek során figyelembe kell venni, hogy az ajánlati biztosíték nem azonos a róla szóló irattal. E szabály megfogalmazásának leglényegesebb célja annak egyértelművé tétele, hogy az ajánlati biztosítékkal kapcsolatos mely hibát nem lehet hiánypótolni, amiből az következik, hogy ami itt nem szerepel, azt viszont lehet hiánypótolni.

Az ajánlati biztosíték hibája miatt a hatályos Kbt. szerint számos ajánlat válik érvénytelenné, mert az arról szóló iratokat kiállító bankok nem veszik figyelembe a Kbt. és az ajánlati felhívás (dokumentáció) követelményeit. A Kbt. hatályos szabályai szerint az ajánlati biztosítékról szóló irat bármely ok miatti nem megfelelősége esetén érvénytelen az ajánlat.

Ezt a helyzetet a törvény úgy orvosolja, hogy a Kbt. 88. § (1) bekezdésében is módosítja az ajánlati biztosíték miatti érvénytelenség esetét, eszerint az ajánlati biztosíték hibája miatti speciális érvénytelenség csak akkor áll fenn, ha az ajánlati biztosíték rendelkezésre bocsátásának határidejéig (ami általában megegyezik az ajánlattételi határidővel) a biztosítékot nem, vagy az ajánlati felhívásban megjelölt mértéknél kisebb összegben bocsátotta az ajánlattevő rendelkezésre. A Kbt. 88. §-ának a törvénnyel megállapított (1) bekezdés b) pontjából és a 83. § (2) bekezdésének módosított d) pontjából együttesen az következik, hogy ha az ajánlati biztosíték rendelkezésre állását az ajánlatban nem igazolták, hiánypótlás során beadható olyan irat az ajánlati biztosítékról, ami bizonyítja, hogy az ajánlati biztosíték az előírt határidőben rendelkezésre állt. Természetesen olyan irattal nem lehet a hiánypótlást megfelelően teljesíteni, ami csak azt bizonyítja, hogy az előírt határidőnél később állt az ajánlati biztosíték rendelkezésre. Ugyanez a helyzet, ha az elvártnál kevesebb ajánlati biztosíték rendelkezésre állását igazolják az ajánlatban. Ha utólag igazolják, hogy a többi is határidőben rendelkezésre állt, az ajánlat érvényes maradhat. Ha pedig az ajánlati biztosítéknak más hibája van (pl. a bankgarancia nyilatkozat nem minden olyan esetre tartalmazza a bank fizetési ígéretét, melyekben a Kbt. 59. § (5) bekezdése szerint fizetést kellene teljesítenie), akkor a hiánypótlás keretében beadható a bank olyan kiegészítő nyilatkozata, hogy az eddig általa meg nem jelölt esetben is fog fizetést teljesíteni. Ezért is hangsúlyozza a Kbt., hogy az ajánlati biztosíték nem azonos a róla szóló igazolással. Az igazolás minden hiányossága pótolható, csak magának az ajánlati biztosítéknak a határidőben rendelkezésre nem állása, illetve a határidőben kisebb összegben való rendelkezésre állása nem pótolható.

A Kbt. 83. §-ának a törvénnyel megállapított (6)-(7) bekezdése azt a - érvénytelen ajánlatok számát növelő - helyzetet igyekszik orvosolni, hogy a Kbt. hatályos szövege szerint a bármilyen módon „nem megfelelő” hiánypótlást - beleértve a formai hibás hiánypótlást - nem lehet elfogadni, aminek az a következménye, hogy az ajánlat érvénytelen lesz, mert az eredeti - hiányos - ajánlatot kell az elbírálás során figyelembe venni. Tehát ha pl. egy hiánypótlást tartalomjegyzék nélkül adnak be (noha az ajánlatkérő előírta hogy legyen tartalomjegyzéke), akkor emiatt az egész ajánlat érvénytelen lesz és bekövetkezik a hiánypótlás intézményével elkerülni kívánt helyzet, hogy esetleg éppen az egyébként legjobb ajánlat lesz érvénytelen és drágábban kell szerződni. Ezért a Kbt. 83. §-ának a törvénnyel megállapított (6) bekezdése meghatározza a hiánypótlás lehetséges formai követelményeit, a (7) bekezdése viszont úgy rendelkezik, hogy a hiánypótlás még akkor is megfelelő, ha ezek közül a kevésbé jelentős követelményeknek nem felel meg. Ha nem határozná meg a Kbt. a formai követelményeket, akkor nehezebben vagy kevésbé egyértelműen tudna arról rendelkezni, hogy mely formai követelménynek való meg nem felelés esetén kell mégis elfogadni a hiánypótlást.

A Kbt. 83. §-ának a törvénnyel megállapított (8) bekezdése egy olyan helyzetet akar az ajánlat érvényességét fenntartva kezelni, ami az ajánlattevők tájékozatlansága miatt szokott bekövetkezni: egyes ajánlattevők nem tudják, hogy a számítási hiba javítást az ajánlatkérőnek kell végrehajtania és ezért hiánypótlás keretében leírják, hogy számítási hiba van az ajánlatukban és az adatok helyesen a következők.... Az ilyen hiánypótlás miatt a hatályos szabályok alapján érvénytelenné kell nyilvánítani az ajánlatot, mert az ajánlattevő módosította az árat. Ezért a törvény egyértelművé teszi, hogy a hiánypótlás ezen részét nem kell figyelembe venni, hanem az ajánlatkérőnek kell elvégeznie a számítási hiba javítást.

A 34. §-hoz

A törvény 34. §-a a Kbt.-nek a számítási hiba javítást a szabályzó 84. §-át módosítja. A módosítás célja az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá a hatályos szabályozás egyértelműbbé tétele.

A hatályos szabály szerint csak az olyan számítási hibát lehet javítani, ami az ellenszolgáltatással függ össze. A számítási hiba javítás tehát - a hiánypótlástól és a Kbt. 85. §-a szerinti felvilágosítás kérés-adás intézményétől eltérően már eddig is olyan ajánlati elem módosítását tette lehetővé, mely a nyertes ajánlattevő kiválasztásával összefügg. Viszont adott esetben az ajánlati felhívás meghatározhat más olyan elbírálási részszempontot is, mellyel kapcsolatos adat számítások eredményeként alakul ki. Ha ezek a számítások szerepelnek az ajánlatban (ezt fejezi ki az „ajánlatban megtalálható számításon alapuló adat” kifejezés) és az ajánlatkérő észleli a számítási hibát (akár magától, az ajánlat ellenőrzése során, akár a Kbt. 83. §-ának a törvénnyel megállapított (8) bekezdése szerinti ajánlattevői jelzés nyomán), akkor az ajánlatkérő köteles kijavítani a számítási hibát úgy, hogy az alapadatokat (egységárakat, kiinduló adatokat) veszi irányadónak, azokkal végzi el helyesen a szükséges matematikai műveletet és így az elbírálási részszemponttal összefüggő végeredmény fog módosulni. Ha az ajánlatkérő olyan számítási hibát vesz észre, mely nem befolyásolja, hogy ki lesz a nyertes ajánlattevő, azt nem köteles kijavítani.

A 35. §-hoz

A törvény 35. §-a a Kbt. ajánlattal kapcsolatos felvilágosítást szabályzó 85. §-át módosítja. A módosítás célja az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá a hatályos szabályozás egyértelműbbé tétele.

A hatályos szabály kizárja az ajánlat bármilyen módosítását a felvilágosítás kapcsán. A Kbt. 85. §-ának a törvénnyel megállapított (1) bekezdése egyértelművé teszi, hogy a felvilágosítás megadása az, ami nem okozhatja az ajánlat módosítását, másrészt korlátozottan lehetővé teszi a módosítást (egyébként a felvilágosítás intézménye teljesen felesleges lenne a Kbt.-ben). További új elem a Kbt. 85. §-ának a törvénnyel megállapított (1) bekezdésében, hogy a felvilágosítás megadására az ajánlatkérő határidőt tűz ki.

A felvilágosítás kérés leggyakoribb esete az, amikor ugyanarról az ajánlat egyik pontján más adat szerepel, mint a másikon. Ez legtöbbször az ajánlattevő figyelmetlensége miatt fordul elő. De érdemi információ esetén ez az eltérés az ajánlat érvénytelenségét kell, hogy eredményezze, mert az ajánlatkérő pl. nem képes eldönteni, hogy alkalmas-e az ajánlattevő, ha valamely - ezzel összefüggő információ - az ajánlat egyik pontján másként szerepel, mint a másikon és az egyik változat szerint nem alkalmas. Sőt, a hamis adatszolgáltatás tényét is vizsgálni kell, hiszen valamelyik a két változat közül nem felel meg a valóságnak.

A Kbt. 85. §-ának a törvénnyel megállapított (2) bekezdése lehetővé teszi, hogy ha az ajánlat különböző pontjain egy adat eltérő tartalommal (értékben) szerepel, az ajánlattevő a felvilágosítás kérésre adott válaszként közölje, hogy ezek közül melyik adat a helyes, és melyik adat semmis. Ha egy adatot semmisnek minősített az ajánlattevő, azt a közbeszerzési eljárásban, illetve közbeszerzési szerződésben nem lehet figyelembe venni, hanem a helyesnek minősített adattal kell helyettesíteni.

Ha az ellentmondás egy igazolás adatai és az ajánlattevő ugyanarról szóló nyilatkozatának az adatai között van és az ajánlattevő felvilágosítása szerint az igazolás a téves, akkor az egész igazolást semmisnek kell tekinteni, de ha az adott adatot nem lehet az ajánlattevő nyilatkozatával igazolni, hanem igazolást kell beadni róla, akkor az ajánlattevő csak úgy tudja az adott tényt igazolni, ha új - helyes tartalmú - igazolást hoz hiánypótlás keretében. Tehát a felvilágosítás megadásával nem lehet az igazolási kötelezettség alól kibújni.

A fentiekre példa, hogy ha egy munkát az ajánlattevő a referenciákról készített összefoglaló nyilatkozata szerint 2009-ben végzett, de az ugyanerről szóló referencia igazolás szerint 2006-ban végezte, megfelelni pedig csak a 2008., 2009. évi referenciákkal lehet, akkor az ajánlatkérőnek felvilágosítást kell kérnie, hogy a 2006. vagy a 2009. évi időpont a helyes. A hatályos szabály szerint ilyen esetben akármilyen választ ad az ajánlattevő, érvénytelen az ajánlata, mert azzal az egyik adatot módosítja (tehát alapjában véve felesleges a felvilágosítás kérés is). A Kbt. 85. §-ának a törvénnyel megállapított (2) bekezdése alapján viszont az ajánlattevő nyilatkozhat úgy, hogy az igazolás felel meg a valóságnak, a saját nyilatkozata semmis. Ekkor csak úgy lehet érvényes az ajánlat, ha hiánypótlás keretében másik referenciát ad be az ajánlattevő, mert az eredeti nem felel meg az alkalmassági feltételnek. Erre utal a törvényben az a fordulat, hogy „a felvilágosítással érintett irattal igazolni kívánt előírással kapcsolatban” lehet hiánypótlást teljesíteni. Jelen esetben a referencia követelmény a „felvilágosítással érintett irattal igazolni kívánt előírás”.

Ha a fenti esetben az ajánlattevő úgy nyilatkozik, hogy a saját nyilatkozata az igaz és az igazolás hibás (mert pl. a kiállítója elírta), akkor az ajánlattevő hiánypótlás keretében beadhatja a megfelelő tartalmú igazolást. A hiánypótlást azon határidőig kell teljesíteni, amit az ajánlatkérő a felvilágosítás megadására kitűzött. (Megjegyezzük, hogy a gyakorlatban rendszeres a hiánypótlási felhívás és a felvilágosítás kérés egyidejű kiküldése és azokkal kapcsolatban azonos határidő adása.)

Ha a törvény nem tenné lehetővé ezekben az esetekben a hiánypótlást is, akkor az ilyen felvilágosítások nagy része esetén továbbra is érvénytelenné válna az ajánlat, mert a felvilágosításban adott esetben olyan irat semmisségét kell közölni, ami az ajánlat érvényességéhez szükséges volt. A Kbt. 83. § (5) bekezdéséhez hasonlóan a Kbt. 85. §-ának a törvénnyel megállapított (2) bekezdése azt is elrendeli, hogy az így hiánypótolt iratokkal kapcsolatban új hiánypótlás nem lehetséges (tehát ha a régi helyett egy új referencia igazolást adnak be, de az hiányos, az ajánlatkérő nem köteles ezen új irat miatt újabb hiánypótlási felhívást kiküldeni). Ezen rendelkezés hiányában a hiánypótlás parttalanná válna.

A fenti szabályokat a Kbt. 81. § (4) bekezdése szerint értékelésre kerülő adatokra nem lehet alkalmazni. Sajnos előfordul, hogy az ajánlattevő véletlenül nem az árazott költségvetés végeredményét írja a felolvasó lapra, hanem egy másik összeget. Ilyenkor az ajánlaton belüli ellentmondást nem lehet felvilágosítással feloldani, mert ez visszaélésekhez vezethetne. (Ilyen esetben csak akkor lehetne kijavítani mind az árazott költségvetésben, mind a felolvasó lapon szereplő összeget, ha az árazott költségvetésben számítási hiba volna és a Kbt. 84. § alapján lehetne eljárni.)

A 36. §-hoz

A törvény 36. §-a a Kbt.-nek a kirívóan alacsony ellenszolgáltatást szabályzó 86. §-át módosítja. A módosítás célja a közbeszerzési szabályozás alkotmányosságának erősítése, továbbá a hatályos szabályozás egyértelműbbé tétele.

A Kbt. 86. §-ának a törvénnyel megállapított (1) bekezdése egyértelművé teszi, hogy a kirívóan alacsony ellenszolgáltatást akkor kell vizsgálni, ha az összesített ellenszolgáltatást az ajánlatkérő kirívóan alacsonynak értékeli. Tehát a Kbt. 86. § (2)-(10) bekezdéseit csak akkor kell alkalmazni, ha az ajánlat a többi ajánlathoz, vagy a becsült értékhez képest kirívóan alacsonynak értékelhető. Ha ez a feltétel nem áll fenn, nem kell pl. a (6) bekezdés szerinti körülményeket vizsgálni.

A Kbt. 86. §-ának a törvénnyel megállapított (1) bekezdése azt is részletezi, hogy az összesített ellenszolgáltatást hogyan kell értelmezni: az vagy az ajánlat egészére vonatkozik, vagy - ha lehetséges volt részajánlat tétele - akkor az ajánlat egyik részére vonatkozik, vagy - ha az ellenszolgáltatásra vonatkozóan az ajánlati felhívásban több részszempont vagy alszempont szerepelt - legalább az egyik részszempontra vagy alszempontra vonatkozik. Ha tehát csak az ellenszolgáltatás egyik - részszempontként nevesített eleme - kirívóan alacsony, akkor is indokolást kell kérni. De ha csak az árazott költségvetés egyik elemében alacsony az ellenszolgáltatás, anélkül, hogy az egész ellenszolgáltatás alacsony lenne, nem kell indokolást kérni.

A Kbt. 86. §-ának a törvénnyel megállapított (2) bekezdése új módszert határoz meg a kirívóan alacsony ellenszolgáltatás megállapítására, mely az ajánlatok számától függően vagy a becsült értékhez, vagy a többi ajánlat és a becsült érték átlagához hasonlítja a vizsgált ajánlatban szereplő ellenszolgáltatást. Ha pedig legalább négy ajánlat van, a becsült érték és a többi ajánlatban szereplő ár olyan átlagához viszonyítja az adott ajánlat árát, mely átlag kiszámításánál nem vették figyelembe a vizsgált ajánlaton kívüli legalacsonyabb és legmagasabb árat tartalmazó ajánlatban szereplő ellenszolgáltatást.

A kirívóan alacsony ellenszolgáltatás ellenőrzése körében már a hatályos Kbt. szerint is vizsgálni kell, hogy az ajánlati ár - a szerződés teljesítéséhez szükséges élőmunka-ráfordítás mértékére tekintettel - fedezetet nyújt-e a munkabérre és az ahhoz kapcsolódó közterhekre. Jelenleg a Közbeszerzések Tanácsa honlapján egy 2008-ban megállapított rezsióradíj szerepel. Azóta komoly gazdasági változások következtek be, ez az adat már nem aktuális, mégis alkalmazni kell, ez akár az alkotmányt is sértheti. A Kbt. 86. §-ának a törvénnyel megállapított (6) és (10) bekezdése előírja, hogy legfeljebb egy éves ilyen adatokat kell figyelembe venni, ennél régebbieket nem is kell közzétenni, továbbá a (6) bekezdést nem kell alkalmazni, ha nincsenek a szükséges adatok közzétéve. Ha az egy éven belül többször is közlik az adatot (eltérő tartalommal), akkor a legfrissebbet kell közzétenni, hiszen az előző adatot nem kötelező teljes egy évig közétenni, hanem legfeljebb egy évig.

A Kbt. 86. §-ának a törvénnyel megállapított (10) bekezdése azt is tartalmazza, hogy a Tanács információkat az általa kialakított egységes formában teszi közzé, annak érdekében, hogy a jogalkalmazóknak ne kelljen a különböző szervezetek által készített több oldalas iratokban keresnie a szükséges adatokat.

A 37. §-hoz

A törvény 37. §-a a Kbt. érvénytelenséget szabályzó 88. §-át módosítja. A módosítás célja az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá a hatályos szabályozás egyértelműbbé tétele.

A törvény 33. §-ának indokolása, mely a Kbt. hiánypótlást szabályozó 83. §-áról szól, kifejti, hogy a Kbt. hatályos 88. §-a (1) bekezdésének b) pontja túl széles körben rendeli el az ajánlatok érvénytelenségét az ajánlati biztosíték hibája miatt: ha azt nem megfelelően bocsátották rendelkezésre. A törvény szűkíti az ajánlati biztosíték hibája miatti érvénytelenség körét és egyértelművé teszi, hogy csak az ajánlati biztosítéknak az előírt határidőben nem vagy nem teljes összegben való rendelkezésre bocsátása esetén lehet emiatt érvénytelen az ajánlat. Ha az ajánlati biztosítékról szóló iratnak van valamilyen hibája, akkor az ajánlat a Kbt. 88. § (1) bekezdés f) pontja alapján lesz érvénytelen, de ezzel kapcsolatban előbb hiánypótlást kell lehetővé tenni, ami alapján a hiba javítható és az érvénytelenség elkerülhető.

A Kbt. 88. § (1) bekezdése c) pontjának módosításával a törvény elrendeli, hogy az erőforrást nyújtó szervezet összeférhetetlensége miatt is érvénytelen az ajánlat, ezzel a hatályos törvényben nem koherens szabályokat rendez.

A Kbt. 88. § (1) bekezdése d) pontjának módosításával a törvény elrendeli, hogy az erőforrást nyújtó szervezet kizárása miatt is érvénytelen az ajánlat, ezzel a hatályos törvényben nem koherens szabályokat rendez.

Ez egyben összefügg a Kbt. 88. §-ának a törvénnyel módosuló (2) bekezdésével is és a 88. § (3) bekezdésének hatályon kívül helyezésével a következők miatt.

A Kbt. 88. §-ának hatályos (2) és (3) bekezdése szerint az ajánlatkérőnek akkor is az ajánlattevőt kell kizárnia a közbeszerzési eljárásból, ha az alvállalkozója vagy az ajánlatban szereplő erőforrást nyújtó szervezet vonatkozásában áll fenn a kizáró ok. A Kbt. hatályos 88. § (2) és (3) bekezdéséből tehát az következne, hogy az alvállalkozót magát nem lehet kizárni, viszont a 88. § (1) bekezdés d) pontjának hatályos szövege tartalmazta az alvállalkozó kizárásának esetét is. Tehát a törvénnyel egyfelől összhangot kell teremteni a 88. § (1)-(3) bekezdései között. Ez két módon történhetne: vagy fennmarad az az állapot, hogy ha az ajánlat bármely szereplőjével kapcsolatban kizáró ok áll fenn vagy következik be - beleértve a hamis adatszolgáltatást - az ajánlattevőt kell kizárni. Ez a szabály igazságtalan, hiszen mások hibájából az ajánlattevő olyan helyzetbe kerülhet, hogy a hamis adatszolgáltatás miatt nemcsak az adott közbeszerzési eljárásból zárják ki, hanem az összesből 3 évre. Továbbá vitára adhat okot, hogy közösen ajánlatot tevők esetén az összeset ki kell-e zárni egyiknek vagy az alvállalkozó, illetőleg erőforrást nyújtó szervezet hibája miatt, vagy csak az egyiket. Helyesebb tehát, ha a törvény a másik megoldást alkalmazza és úgy rendelkezik, hogy az ajánlat bármely szereplőjét ki lehet zárni, de csak akkor, ha vonatkozásában áll fenn vagy következik be kizáró ok (így a hamis adatszolgáltatás). A törvény ezt a megoldási módot követi mind a 88. § (1)-(3) bekezdéseinek módosítása során.

A Kbt. 88. §-a (1) bekezdésének hatályos f) pontja szerint az ajánlat érvénytelen, ha nem felel meg az ajánlati felhívásnak, a dokumentációnak vagy a jogszabályoknak. A Kbt. nem tesz különbséget aközt, hogy a meg nem felelés lényeges ajánlati elemben áll fenn vagy csak formai hiba, az érvénytelenséget meg kell állapítani. Noha a törvény a hiánypótlást is szélesíti, az érvényes ajánlattétel esélyét tovább növeli, ha a 88. § (1) bekezdés f) pontjában a kisebb jelentőségű formai hibákról - azokat pontos hivatkozással megjelölve - a törvény úgy rendelkezik, hogy azok miatt nem lehet érvénytelenné nyilvánítani az ajánlatot. A formai követelményeket vagy maga a Kbt. határozza meg a Kbt. 70/A. §-ában, vagy az ajánlatkérő azoknál enyhébbeket írhat elő. Természetesen, ha az ajánlatkérő egyszerűbb formai követelményeket írt elő, akkor az azoknak meg nem felelő ajánlat érvénytelen.

Továbbá a törvény kizárja, hogy az ajánlat csomagolásának hibája miatt érvénytelenné lehessen nyilvánítani az ajánlatot. Az ajánlat csomagolásáról a Kbt. 79. § (1) bekezdése azt írja elő, hogy zártan kell benyújtani. Az ajánlattevő érdeke az, hogy az ajánlattételi határidő lejárta előtt más ajánlattevő ne szerezhessen információkat az ő ajánlatának tartalmáról. Ha nem zártan nyújtja be egy ajánlattevő az ajánlatát, ez kizárólag az ő számára káros, nincs olyan ok, amiért a Kbt.-nek elő kellene írnia, hogy az ilyen ajánlat érvénytelen. Az ajánlatkérők egyéb előírásokat is szoktak az ajánlatok csomagolásával kapcsolatban megállapítani, hogy mit és mit ne írjanak rá az ajánlattevők, illetve a csomagolás hány rétegű legyen. A Kbt. azt is kizárja, hogy ezek be nem tartása miatt (amit hiánypótlással lehetetlen orvosolni, hiszen utólag nem lehet elérni, hogy az ajánlat az ajánlattételi határidőben megfelelően becsomagolttá váljon) érvénytelenné lehessen nyilvánítani egy ajánlatot. Így - ha az ajánlatkérők eddig ezeket az előírásokat feleslegesen szigorúan írták elő azért, hogy néhány ajánlattevő elbukjon rajtuk - ennek a továbbiakban nem lesz értelme és reméljük, a csomagolással kapcsolatos ajánlatkérői előírások is egyszerűsödni fognak.

A Kbt. 88. §-át a törvény úgy is módosítja, hogy annak (1) bekezdés i) pontját és (3) bekezdését a törvény 87. §-ának (1) bekezdése hatályon kívül helyezi.

A 38. §-hoz

A törvény 38. §-a a Kbt. nyertes ajánlattevővel történő szerződéskötést szabályzó 91. §-át módosítja. A módosítás egyéb módosításokkal függ össze, továbbá célja a hatályos szabályozás egyértelműbbé tétele és az eredményes közbeszerzési eljárások számának növelése.

A Kbt.-nek a törvénnyel módosult 63. §-ából kikerült az az előírás, hogy a nyertes ajánlattevőnek az eredményhirdetés után kell beadnia a kizáró okok igazolását, így a vele való szerződéskötés szabályaiban sem szükséges már annak az esetnek a rendezése, hogy mi történik, ha nem adja be az igazolásokat. Továbbra is szükséges azonban a nyertes ajánlattevő visszalépésének esetéről rendelkezni.

A Kbt. mindeddig úgy rendelkezett, hogy az ajánlati felhívásban kell írni arról, köt-e szerződést az ajánlatkérő a nyertes ajánlatot követő legkedvezőbb ajánlatot tevővel a nyertes ajánlattevő visszalépése esetén. De az ajánlatkérők az ajánlati felhívásban mindig csak úgy rendelkeztek, hogy akkor kötnek vele szerződést, ha az eljárás eredményéről szóló összegezésben megjelölik. Ennek indoka az volt, hogy nem akarták magukat feltétlenül elkötelezni a második legkedvezőbb ajánlatot tevővel való szerződéskötésre, ha a nyertes ajánlattevő visszalépne, féltek attól, hogy a második ajánlat már túlzottan kedvezőtlen.

Más esetekben az okozott problémát, hogy egyes ajánlatkérők elfelejtették az ajánlati felhívásba beírni, hogy szerződést fognak kötni a második nyertessel is adott esetben, és ha a nyertes ajánlattevő visszalépett, ezt nem tehették meg, így újra le kellett folytatniuk a közbeszerzési eljárást.

Ezért a Kbt. 91. §-ának a törvénnyel megállapított (1) bekezdése úgy rendelkezik, hogy az ajánlati felhívásban nem kell előre közölni, fog-e az ajánlatkérő szerződést kötni a második legkedvezőbb ajánlatot tevővel a nyertes visszalépése esetén, hanem az összegezés készítésékor kell ezt eldöntenie az ajánlatkérőnek és ha nincs ilyen szándéka, akkor az eljárás eredményéről szóló összegezésben nem köteles második legkedvezőbb ajánlatot tevőt megjelölni.

A 39-40. §-hoz

A törvény 39-40. §-a a Kbt. eredményhirdetést szabályzó 94-95. §-át módosítja. A módosítás célja a közbeszerzési eljárások egyszerűsítése, továbbá az elektronikus közbeszerzések megvalósításához szükséges szabályok.

A Kbt. 94. §-ának a törvénnyel megállapított (1) bekezdése az eredményhirdetés fogalmát kiterjeszti arra az esetre, amikor az eredményhirdetés nem szóban, hanem elektronikusan történik.

A Kbt. 95. §-ának a törvénnyel megállapított (1) bekezdése törli az ajánlatkérők azon kötelezettségét, hogy az ajánlattevőket és egyéb részvételre jogosultakat meghívja az eredményhirdetésre. Az eredményhirdetés időpontja az ajánlati felhívásban megjelenik, ha az ajánlatkérő azt módosítja, az új időpontról is írásban kell tájékoztatnia az érdekelteket. Felesleges a külön meghívó küldésének kötelezővé tétele.

A Kbt. 95. §-ának a törvénnyel megállapított (2) bekezdése az elektronikus eredményhirdetést szabályozza: egyértelművé teszi, hogy az annyiból áll, hogy az eredményhirdetés időpontjában az eljárás eredményéről szóló összegezést és az eredményhirdetésen adandó egyéb tájékoztatást elektronikus úton kell elérhetővé tenni az ajánlattevők és - a közbeszerzéshez támogatásban részesülő ajánlatkérő esetében - a külön jogszabályban meghatározott szervek képviselői számára (ha utóbbiak legkésőbb az eredményhirdetés előtt az adatokhoz hozzáférést kértek az ajánlatkérőtől).

A 41. §-hoz

A törvény 41. §-a a Kbt. iratbetekintést, az eljárás eredményéről szóló összegezés módosítását, illetőleg javítását szabályzó 96. §-át módosítja. A módosítás célja a korrupció visszaszorítása, továbbá a hatályos szabályozás egyértelműbbé tétele.

A törvény a Kbt. hatályos 96/A. §-a szerinti szabályt visszateszi a 96. § (3) bekezdésébe és egyértelművé teszi, hogy annak alapján az ajánlattevők az eredményhirdetésen vagy azt követően betekinthetnek egymás ajánlatának az üzleti titkot nem képező részébe, az iratbetekintést kérni kell az ajánlatkérőtől, az iratbetekintés napjára az ajánlattevő tehet javaslatot, azt az ajánlatkérőnek munkaidőben kell lehetővé tennie. Az tehát, hogy mikor szerez tudomást más ajánlat esetleges - az ajánlatkérő által meg nem állapított - érvénytelenségéről, az ajánlattevőn múlik, mert ő határozhatja meg, melyik napon akar az adott ajánlatba betekinteni.

A Kbt. 96. §-ának a törvénnyel megállapított (4) bekezdése tulajdonképpen elsősorban azt a célt szolgálja, hogy ha az ajánlatkérő előzetes vitarendezés során szembesül azzal, hogy az eljárás eredményéről szóló összegezés jogsértő, lehetősége legyen azt saját hatáskörében módosítani. De az ajánlatkérő a jogsértést maga is észreveheti. Ezt a rendelkezést a törvény a hatályos szöveghez képest úgy módosítja, hogy az eddig erre rendelkezésre álló 10 napos határidőt 20 napra hosszabbítja, továbbá lehetővé teszi, hogy ez alatt a 20 nap alatt az ajánlatkérő a megkötött szerződéstől is elálljon, ha felismeri, hogy az eljárás eredményéről szóló összegezés jogsértő volt.

A határidő hosszabbítás indoka, hogy az ajánlatkérő 10 nap alatt (ha az előzetes vitarendezést nem azonnal az eredményhirdetés után indítják meg, még rövidebb idő alatt) nem biztos, hogy képes ilyen fontos döntést hozni, különösen, ha az eljárás eredményéről szóló összegezés elfogadása az ajánlatkérő valamely testületének hatáskörébe tartozik.

A Kbt. 96. §-ának (5) bekezdését a törvény a Kbt. hatályon kívül helyezett 96/B. § (5) bekezdéséből helyezi ide.

A 42. §-hoz

A törvény 42. §-a a Kbt. előzetes vitarendezést szabályzó 96/A. §-át módosítja. A módosítás célja a korrupció visszaszorítása.

A törvény az előzetes az vitarendezés lehetőségét kiterjeszti minden eljárási cselekményre, tehát nemcsak az eljárás eredményéről szóló összegezéssel kapcsolatban lehet indítani. Az előzetes vitarendezés a Közbeszerzési Döntőbizottság előtti jogorvoslati eljárás előfeltétele. A Kbt. kötelezővé teszi, hogy az ajánlattevő először az ajánlatkérővel közvetlenül és indokolással ellátva közölje, mint tekint jogsértőnek valamely iratban, eljárási cselekményben vagy ajánlatkérői döntésben. Az ajánlatkérő köteles három munkanapon belül válaszolni. Az előzetes vitarendezés eredménye lehet, hogy az ajánlatkérő felismeri a jogsértést és saját hatáskörében orvosolja. Ennek módja az eljárás eredményéről szóló összegezés módosítása lehet, illetve a közbeszerzési eljárás korábbi szakaszában pl. a felhívás vagy dokumentáció módosítása/visszavonása, kiegészítő tájékoztatás megadása, elmulasztott hiánypótlási felhívás kiküldése, elmulasztott számítási hiba javítás elvégzése.

Az előzetes vitarendezés megindításának határideje az ajánlati felhívás, ajánlattételi felhívás, részvételi felhívás és dokumentáció, továbbá azok módosítása tekintetében az ajánlattételi vagy részvételi határidő lejárta előtti tizedik nap (egyszerű eljárásban, továbbá gyorsított eljárásban, ahol rövidebb az a határidő, az ajánlattételi határidő vagy részvételi határidő végéig lehet indítani). A törvény egyértelművé teszi, hogy ha az ajánlattételi határidőt vagy részvételi határidőt módosították, akkor a módosított határidők az irányadók.

E határidők meghatározását az indokolja, hogy a közbeszerzési eljárások jogsértő volta általában a felhívásban és/vagy a dokumentációban gyökerezik. A korrupció elleni harc nagyon fontos eleme, hogy a jogsértő felhívásokat, dokumentációkat minél tovább meg lehessen támadni. Az ajánlattevők gyakran csak az ajánlattételi határidő utolsó két hetében foglalkoznak intenzíven az ajánlati felhívással és dokumentációval, mert ekkor kezdik összeállítani az ajánlatot.

A felhívással, dokumentációval vagy azok módosításával kapcsolatos ügyekben nemcsak az ajánlattevő jogosult előzetes vitarendezés kezdeményezésére, hanem a közbeszerzés tárgyával összefüggő tevékenységű kamara vagy érdekképviseleti szervezet is. Ennek indoka, hogy az ajánlattevők maguk gyakran nem mernek az ajánlatkérővel konfliktusba kerülni, még akkor sem, ha észlelik a felhívás jogsértő voltát. Az ajánlattevőket az ajánlatkérő megtámadására csak az ösztönzi, ha nem nyernek egy közbeszerzési eljárásban. Amikor ez még nem biztos, csak az esélye áll fenn, nem támadják meg az ajánlatkérőt. Ugyanakkor sokkal nagyobb a jogsértések megakadályozásának esélye az ajánlattételi határidő lejárta előtt, amikor el lehet érni, hogy az ajánlatkérő visszavonja vagy módosítsa a jogsértő ajánlati felhívást vagy dokumentációt. Ugyanis a Döntőbizottság gyakorlata szerint ha a felhívás vagy dokumentáció jogsértő, az ajánlatkérő az ajánlati kötöttség szabályára tekintettel az ajánlattételi határidő lejártát követően jogosult, sőt köteles a jogsértő felhívás és dokumentáció alapján eljárni. Ha tehát az ajánlattevő ajánlata azért lett érvénytelen, mert eleve túl szigorúan voltak meghatározva az alkalmassági feltételek a felhívásban, hiába támadja meg a közbeszerzési eljárás eredményét, mert az már jogszerű, csak a felhívás nem volt jogszerű, aminek alapján a döntés született.

A fentieken kívüli ajánlatkérői döntések, iratok eljárási cselekmények miatt csak az ajánlattevő jogosult az azokról való tudomásszerzést követő 3 munkanapon belül előzetes vitarendezést kezdeményezni.

Az előzetes vitarendezés során az ajánlatkérő és ajánlattevő írásban érintkezik a törvény szerinti határidőkkel. Az ajánlatok bontását követő eljárási cselekményeken történt jogsértés miatt indult előzetes vitarendezés esetén az ajánlatkérő a válaszának elküldésétől számított tizedik napig nem kötheti meg a szerződést. Ez az előírás nem teszi rövidebbé a szerződéskötési moratórium általános szabályát [Kbt. 99. § (3) bekezdés], mert csak akkor kell ezt alkalmazni, ha az eszerinti határidő később jár le, mint az eredeti szerződéskötési moratórium. A korábbi eljárási cselekmények miatti előzetes vitarendezéseknél azért lenne felesleges ilyen szabályt előírni, mert az ajánlatkérő válasza elküldése után 10 napnál több idő van még hátra a szerződéskötésig.

A 43. §-hoz

A törvény 43. §-a a Kbt. eljárás eredményéről szóló tájékoztatót szabályzó 98. §-át módosítja. A módosítás célja a közbeszerzési eljárások egyszerűsítése, olcsóbbá tétele az ajánlatkérők számára.

A Kbt. 98. §-át a törvény úgy is módosítja, hogy annak (2) bekezdésében foglalt egyik eljárás eredményéről szóló tájékoztató készítési kötelezettséget a törvény 87. §-ának (1) bekezdése hatályon kívül helyezi. Tehát a jövőben közösségi értékhatár feletti eljárásokban csak az Európai Unió Hivatalos Lapjában közzéteendő eljárás eredményéről szóló tájékoztató kötelező.

Emiatt kell a törvény 43. §-ában a Kbt. 98. § (4) bekezdését módosítani, mely eddig a most eltörölt 98. § (2) bekezdése szerinti eljárás eredményéről szóló tájékoztató közzétételének időpontjában határozta meg a közbeszerzési eljárás lezárulásának napját. Ennek definiálása azért fontos, mert a Kbt. néhány időszak kezdeteként a közbeszerzési eljárás lezárásának időpontját határozza meg.

A Kbt. 98. §-ának a törvénnyel megállapított (5) bekezdése az eljárás eredményéről szóló tájékoztató, továbbá a Kbt. 200. §-a szerinti eljárás eredményéről szóló tájékoztató tekintetében is előír néhány adatot, melyet közzé kell tenni azokon az adatokon kívül, melyeket az Európai Unió által közzétett hirdetményminta tartalmaz, ezeket a hirdetmény „további információk” rovatába kell majd írni.

A 44. §-hoz

A törvény 44. §-a a Kbt. szerződéskötést szabályzó 99. §-át módosítja. A módosítás célja a hatályos szabályozás egyértelműbbé tétele.

A Kbt. 99. §-ának a törvénnyel megállapított (4) bekezdése egyértelművé teszi, hogy ha lehetséges volt a közbeszerzési eljárásban a részajánlat tétele és nem az összes résszel kapcsolatban indítottak jogorvoslati eljárást akkor a jogorvoslati kérelemmel nem érintett beszerzési részek vonatkozásában meg lehet kötni a szerződést az eredeti szerződéskötési időpontig.

A Kbt. 99. §-át a törvény úgy is módosítja, hogy az abban található más bekezdéseket a törvény 88. §-ának (1) bekezdése módosít.

A 45. §-hoz

A törvény 45. §-a a Kbt. szerződés nyilvánosságát szabályzó 99/A. §-át módosítja. A módosítás célja a hatályos szabályozás egyértelműbbé tétele.

Az ajánlatkérők a közbeszerzési eljárások dokumentációban lévő szerződéstervezetekben gyakran előírják, hogy többek között a nyertes ajánlat a közbeszerzési eljárás alapján kötött szerződés mellékletévé válik. A szerződést közzé kell tenni az Interneten, ami így vonatkozik a nyertes ajánlatra is. A hatályos szabály nem elég egyértelműen rendelkezik arról, hogy a nyertes ajánlat üzleti titoknak nyilvánított részét ilyen esetben sem lehet nyilvánosságra hozni, a törvény viszont ezt egyértelműen előírja.

A Kbt. 99. §-át a törvény úgy is módosítja, hogy annak (4) bekezdését a törvény 86. § (1) bekezdése hatályon kívül helyezi.

A 46. §-hoz

A törvény 46. §-a a Kbt. részvételi dokumentációt szabályzó 102. §-át módosítja. A módosítás célja a közbeszerzési eljárások egyszerűsítése, gyorsabbá és olcsóbbá tétele az ajánlatkérők számára, az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, a hatályos szabályozás egyértelműbbé tétele, továbbá az elektronikus közbeszerzések megvalósításához szükséges szabály meghatározása.

A törvény a részvételi dokumentációra vonatkozó szabályokat ugyanúgy módosítja, mint az ajánlati dokumentációra vonatkozókat, (ld. a 16. § indokolását).

A 47. §-hoz

A törvény 47. §-a a Kbt. részvételi szakaszban adandó kiegészítő tájékoztatást szabályzó 103. §-át módosítja. A módosítás célja a közbeszerzési eljárások egyszerűsítése, gyorsabbá, olcsóbbá tétele, továbbá az ajánlatok érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza.

A törvény a részvételi szakaszban adandó kiegészítő tájékoztatásra vonatkozó szabályokat ugyanúgy módosítja, mint a nyílt eljárásban adandó kiegészítő tájékoztatásra vonatkozókat, (ld. a 17. § indokolását).

A 48. §-hoz

A törvény 48. §-a a Kbt. részvételi jelentkezésre vonatkozó egyes előírásokat szabályzó 104. §-át módosítja. A módosítás célja a körbetartozások és a korrupció visszaszorítása, a közbeszerzési eljárások egyszerűsítése, az ajánlatok érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá a hatályos szabályozás egyértelműbbé tétele és az elektronikus közbeszerzések megvalósításához szükséges szabályok megalkotása.

A Kbt. 104. §-ának a törvénnyel megállapított (1) bekezdése az ajánlattal kapcsolatban a Kbt. 70. § és 70/A. §-ának módosított szabályait rendeli alkalmazni a részvételi jelentkezés formájára, a részvételre jelentkezők más ajánlatban (részajánlatban) való szereplésére, a teljesítésben 25% feletti arányban résztvevők részvételre jelentkezőként való kötelező megjelölésére és a felolvasó lapra, (ld. a 27-28. § indokolását). A papír-alapú vagy elektronikus felolvasó lapon azoknak az adatoknak kell szerepelniük, amelyeket a részvételi jelentkezések bontásán kell felolvasni.

A Kbt. 104. §-ának a törvénnyel megállapított (2) bekezdése egyértelművé teszi, hogy a kizáró okok igazolásait a részvételi jelentkezésben kell beadni. Továbbá azon - a hatályos Kbt.-ben még benne lévő - szabály, hogy a részvételi szakaszban senki sem vehet részt, aki akkor a kizáró okok hatálya alatt áll, feleslegesen szigorú, mert ez a körülmény az ajánlattételi szakasz eredményhirdetésére munkaügyi jogszabálysértés tekintetében (a két év elteltével) megszűnhet. Ezért az utóbbi kimarad a Kbt.-ből, de a Kbt. módosított 63. §-a és a 121. §-ának a törvénnyel megállapított (8) bekezdése egyértelműen rendezik, hogy a kizáró okokat a két szakaszból álló eljárásokban mikor kell ellenőrizni.

A Kbt. 104. §-ának a törvénnyel megállapított új (4) bekezdése a 71. §-ra való visszautalással feleslegessé teszi a teljes 105. §-t, mely a Kbt. 71. §-t ismétli meg.

A 49. §-hoz

A törvény 49. §-a a Kbt. részvételi jelentkezés adatainak nyilvánosságát, illetve titkosságát szabályzó 106. §-át módosítja. A módosítás célja a hatályos szabályozás egyértelműbbé tétele.

A törvény a részvételi jelentkezés adatainak nyilvánosságára és titkosságára vonatkozó szabályokat ugyanúgy módosítja, mint a nyílt eljárásban ugyanezeket, (ld. a 30. § indokolását). Természetesen itt a részvételi jelentkezés elbírálása során az ajánlatkérő által figyelembe veendő adatokat nem lehet üzleti titokká nyilvánítani. Továbbá a hatályos Kbt.-ben nincs összhang a Kbt. 106. § és a 118. § (4) bekezdése között, a törvény ezt is megteremti.

Az 50. §-hoz

A törvény 50. §-a a Kbt. részvételi felhívás és részvételi dokumentáció módosítását szabályzó 108. §-át módosítja. A módosítás célja a közbeszerzési eljárások egyszerűsítése, gyorsabbá és olcsóbbá tétele, továbbá az ajánlatok érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza.

A törvény a részvételi felhívás és dokumentáció módosítására az ajánlati felhívás és dokumentáció módosítására vonatkozó szabályokat rendeli alkalmazni, (ld. a 31. § indokolását).

Az 51. §-hoz

A törvény 51. §-a a Kbt. részvételi jelentkezések bontását szabályzó 110. §-át módosítja. A módosítás célja a korrupció visszaszorítása, a közbeszerzési eljárások egyszerűsítése, az elektronikus közbeszerzések megvalósításához szükséges szabályok megalkotása.

A törvény a részvételi jelentkezések bontására az ajánlat bontására vonatkozó szabályokat rendeli alkalmazni, (ld. a 32. § indokolását).

Az 52. §-hoz

A törvény 52. §-a a Kbt. részvételi jelentkezéssel kapcsolatos hiánypótlást szabályzó 112. §-át módosítja. A módosítás célja az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá ugyanez a kis- és középvállalkozások közbeszerzési eljárásokban való részvételét is könnyíti, mivel az ő vonatkozásukban a hibás ajánlat beadásának kockázata nagyobb, mint a számos szakemberrel rendelkező nagy cégek esetén. Továbbá cél a hatályos szabályozás egyértelműbbé tétele.

A törvény a részvételi jelentkezéssel kapcsolatos hiánypótlásra vonatkozó szabályokat ugyanúgy módosítja, mint a nyílt eljárásban ugyanezeket, (ld. a 33. § indokolását).

Az 53. §-hoz

A törvény 53. §-a a Kbt. részvételi jelentkezésekkel kapcsolatos felvilágosítást szabályzó 113. §-át módosítja. A módosítás célja az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá a hatályos szabályozás egyértelműbbé tétele.

A törvény a részvételi jelentkezésekkel kapcsolatos felvilágosításra vonatkozó szabályokat ugyanúgy módosítja, mint a nyílt eljárásban ugyanezeket, (ld. a 35. § indokolását).

Az 54. §-hoz

A törvény 54. §-a a Kbt. részvételi jelentkezések érvénytelenségét szabályzó 114. §-át módosítja. A módosítás célja az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá a hatályos szabályozás egyértelműbbé tétele.

A törvény a részvételi jelentkezések érvénytelenségére vonatkozó szabályokat ugyanúgy módosítja, mint a nyílt eljárásban ugyanezeket, (ld. a 37. § indokolását), azzal az eltéréssel, hogy részvételi szakaszban nem lehetséges ajánlati biztosítékot kikötni, így azzal kapcsolatos érvénytelenség itt nem szerepel.

Az 55. §-hoz

A törvény 55. §-a a Kbt. részvételi szakasz eredményhirdetését szabályzó 117. §-át módosítja. A módosítás célja a korrupció visszaszorítása, a közbeszerzési eljárások egyszerűsítése, az elektronikus közbeszerzések megvalósításához szükséges szabályok megalkotása.

A törvény a részvételi jelentkezések eredményhirdetésére vonatkozó szabályokat ugyanúgy módosítja, mint a nyílt eljárásban ugyanezeket, (ld. a 39-40. § indokolását).

Az 56. §-hoz

A törvény 56. §-a a Kbt. két szakaszból álló eljárás ajánlattételi szakaszát szabályzó 121. §-át módosítja. A módosítás célja a közbeszerzési eljárások egyszerűsítése, gyorsabbá és olcsóbbá tétele, ezáltal a kis- és középvállalkozások könnyebb ajánlattételének elősegítése, az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá a hatályos szabályozás egyértelműbbé tétele.

A Kbt. 121. §-ának a törvénnyel megállapított (3) bekezdése az ajánlat formájára vonatkozó szabályt és az ajánlati feltételek vállalásáról szóló nyilatkozat tartalmát a nyílt eljárással azonosan módosítja, (ld. 26-27. § indokolását).

A Kbt. 121. §-ának a törvénnyel megállapított (7) bekezdése az ajánlati felhívás és dokumentáció módosítása esetén meghosszabbítandó ajánlattételi határidőt a nyílt eljáráshoz hasonlóan szabályozza (ld. a 30. § indokolását).

A Kbt. 121. §-ának a törvénnyel megállapított (8) bekezdése a hatályos szöveghez képest kiegészül azzal, hogy a munkaügyi jogszabálysértésekkel kapcsolatos kizáró ok ellenőrzését az ajánlattételi határidő és az ajánlattételi szakasz eredményhirdetése között újra el kell végezni. Ennek oka, hogy az ajánlattevő, 10% feletti alvállalkozó vagy erőforrást nyújtó szervezet időközben felkerülhet a jogszabálysértők nyilvántartásába.

Az 57. §-hoz

A törvény 57. §-a a Kbt. hirdetmény nélküli tárgyalásos eljárás ajánlattételi felhívását szabályzó 133. §-át módosítja. A módosítás célja egyéb módosuló szabályokkal való összhang megteremtése.

A Kbt. 133. §-ának (2) bekezdése a Kbt. számos más rendelkezésére hivatkozik, melyeknek számozása és köre változik a törvénnyel történő módosítások miatt.

Az 58. §-hoz

A törvény 58. §-a a Kbt. előre nem látható okból előállt rendkívüli sürgősség miatt lefolytatható hirdetmény nélküli tárgyalásos eljárást szabályzó 135. §-át módosítja. A módosítás célja egyéb módosuló szabályokkal való összhang megteremtése.

A Kbt. hatályos 135. §-a a kizáró okok fenn nem állásának igazolását a törvény többi részében is érvényesülő azon logika szerint szabályozta, hogy a kizáró okok fenn nem állását csak az eredményhirdetés után kell igazolni. Ez az előírás ezen rendkívül gyors eljárásban megmarad, de mivel a törvény többi részében ez a lehetőség nem áll fenn, ezért itt részletesebben kell szabályozni.

A kizáró okok fenn nem állásáról az ajánlatban csak nyilatkozni kell és az eredményhirdetést követő 15 napon belül kell beadni a következő igazolásokat:

- ha az ajánlattevő vagy 10% feletti alvállalkozó vagy erőforrást nyújtó szervezet nem szerepel a köztartozás mentes adózói adatbázisban, akkor az APEH és VPOP igazolását,

- ha természetes személy ajánlattevő, erőforrást nyújtó szervezet vagy 10% feletti alvállalkozó szerepel az ajánlatban, vonatkozásában az erkölcsi bizonyítványt, továbbá

- ha az ajánlatkérő előírta az ajánlattételi felhívásban ezen kizáró okot, akkor a helyi adó-tartozás fenn nem állásáról szóló igazolást.

Az 59. §-hoz

A törvény 59. §-a a Kbt. gyorsított eljárás részvételi szakaszát szabályzó 136. §-át módosítja. A módosítás célja egyéb módosuló szabályokkal való összhang megteremtése.

A gyorsított eljárás részvételi határideje nagyon rövid, ezért a Kbt. lehetővé teszi, hogy a kizáró okok fenn nem állásáról a részvételi jelentkezésben csak nyilatkozni kelljen és azok következő igazolásait is csak az ajánlatban kell beadni:

- ha az ajánlattevő vagy 10% feletti alvállalkozó vagy erőforrást nyújtó szervezet nem szerepel a köztartozás mentes adózói adatbázisban, akkor az APEH és VPOP igazolását,

- ha természetes személy ajánlattevő, erőforrást nyújtó szervezet vagy 10% feletti alvállalkozó szerepel az ajánlatban, vonatkozásában az erkölcsi bizonyítványt, továbbá

- ha az ajánlatkérő előírta az ajánlattételi felhívásban ezen kizáró okot, akkor a helyi adó-tartozás fenn nem állásáról szóló igazolást.

A 60. §-hoz

A törvény 60. §-a a Kbt. keretmegállapodásos eljárást szabályzó 136/A. §-át módosítja. A módosítás célja a közbeszerzési eljárások egyszerűsítése.

Építési beruházásra nem lehet keretmegállapodásos eljárást tartani, ha már a keretmegállapodásos eljárás első részében el kellene készíteni a ténylegesen csak a második részben beszerezni kívánt kivitelezések terveit. Ezért a Kbt. 136/A. §-ának a törvénnyel megállapított (1) bekezdése úgy rendelkezik, hogy e terveket a keretmegállapodásos eljárás második részében beszerzett közbeszerzési tárgyra vonatkozóan csak a konzultációra szóló felhívással, vagy az ajánlattételi felhívással egyidejűleg kell megküldeni.

A 61. §-hoz

A törvény 61. §-a a Kbt. különös közbeszerzési eljárásokban a hirdetmény közzétételét szabályzó 184. §-át módosítja. A módosítás célja a közbeszerzési eljárások gyorsabbá és olcsóbbá tétele.

A törvény a Kbt. 44. §-ának módosításához hasonlóan a különös közbeszerzési eljárásokban is kötelezettség helyett csak lehetőségként írják elő az ajánlatkérők számára a hirdetmények Szerkesztőbizottsággal történő ellenőriztetését és csak az ellenőrzés kérése esetén kell azért díjat fizetni.

A 62. §-hoz

A törvény 62. §-a a Kbt.-nek a különös eljárások körében az előre nem látható okból előállt rendkívüli sürgősség miatt tartható tárgyalásos eljárást szabályzó 228. §-át módosítja. A módosítás célja más módosuló szabályokkal való összhang megteremtése.

A törvény a Kbt. 135. §-ának alkalmazását írja elő a különös közbeszerzési eljárásokban az 1 nap alatt is lefolytatható hirdetmény nélküli tárgyalásos eljárásban.

A 63. §-hoz

A törvény 63. §-a a Kbt. egyszerű eljárás alóli kivételeket szabályzó 243. §-át módosítja. A módosítás célja a kivételek körének növelésével egyes szerződéskötések egyszerűsítése, gyorsabbá és olcsóbbá tétele. Ugyanakkor más kivétel korlátozásával a korrupció visszaszorítása. Továbbá a kis- és középvállalkozásokkal történő szerződéskötés egyszerűsítése.

A Kbt. 243. §-ának a törvénnyel megállapított c) pontjából kimarad az átláthatósági biztossal való szerződéskötés, mivel az átláthatósági biztos intézménye megszűnik.

A Kbt. 243. §-ának a törvénnyel megállapított e) pontjába az ingatlannal kapcsolatos kivétel helyébe új kivétel kerül: a Kbt. 4. sz. melléklete szerinti szállodai és éttermi szolgáltatásokra, szórakoztató, kulturális és sportszolgáltatásokra nem kell alkalmazni az egyszerű eljárás szabályait, ha a szolgáltatás értéke nem éri el a közösségi értékhatárt.

Az ingatlannal kapcsolatos kivételeket azért kell innen kihagyni, mert a Kbt. 242. § (2) bekezdésének a törvénnyel történő hatályon kívül helyezése miatt az ingatlan beszerzése a Kbt. 29. §-a alapján, a 243. § a) pontjára tekintettel nem tartozik az egyszerű eljárás hatálya alá sem.

Az új kivétel indoka, hogy 2009. április 1-jéig a Kbt. 4. sz. melléklete szerinti minden szolgáltatás, Pl: a szórakozató, kulturális és sportszolgáltatások, valamint a szállodai és éttermi szolgáltatások is a nemzeti értékhatár tekintetében kivételi körben szerepeltek. Amióta nettó 8 000 000 Ft feletti díjazású művészek fellépését megelőzően közbeszerzési eljárást kell lefolytatni, ez azzal jár, hogy csak abban az esetben léphet fel a művész, ha a közbeszerzési eljárást megnyeri. Ezt az eljárást ebben az esetben is le kell folytatni az Ajánlatkérőnek, ha kizárólag az ajánlattevő tud ennek a kritériumnak megfelelni.

Ez azt jelenti, hogy csak abban az esettben léphet (nek) fel a művészek/csoportok/együttesek, ha a közbeszerzési eljárást megnyeri(k).

A szórakoztató, kulturális és sportszolgáltatások megrendelése esetében az alábbi gyakorlati problémák merülnek fel.

A művészek többségét több promoter is ajánlja - a turnékat viszont általában egy cég szervezi: nem biztos, hogy az az ajánlattevő nyeri a közbeszerzési eljárást, aki szervezi a turnét;

Amennyiben a promoter kerül ajánlattevői pozícióba, úgy a fellépő(ke)t alvállalkozónak, esetleg erőforrást biztosító szervezetnek kellene bevonnia;

Előfordulhat, hogy a közbeszerzés eljárás túlzott adminisztratív terhei miatt a promoter nem kíván részt venni a közbeszerzési eljáráson vagy nem tud érvényes ajánlatot tenni (pl.: nincs nemleges adóigazolása stb.) így nincs érvényes ajánlat, tehát az eljárás eredménytelen lesz, a fellépés elmarad;

A közbeszerzési eljárás lefolytatásához szükséges időt a Kbt.-ben rögzítették, a fellépők esetében azonban sokszor egy-két nap alatt kell döntenie a rendezvényszervező cégeknek. Valószínűleg úgy kell hirdetni egy adott rendezvényt, hogy a közbeszerzési eljárás még folyamatban van;

Külföldi előadókkal vagy azok külföldi képviselőivel szinte lehetetlen közbeszerzést lefolytatni, mert erősen életszerűen az, hogy a magyar közbeszerzési törvény előírásainak megfelelően a közbeszerzési iratmintákat a fellépő maga vagy képviselője elkezdi töltögetni - inkább lemondja az előadást. Így egy magyar képviselővel kellene szerződést kötni, aki szintén nem biztos, hogy mindennek meg tud felelni és valószínűsíthetően drágább is lesz.

2009. április 1. óta nettó 8.000 000 Ft. felett a szállodai és éttermi szolgáltatások megrendelését megelőzően is közbeszerzési eljárást kell lefolytatni. Tekintettel a Kbt. 40. § (2) bekezdése szerinti összeszámítási szabályra a rendezvényszervező cégek, mint ajánlatkérők esetében nem lehet rendezvényenként szétbontani ezen szolgáltatás megrendelését, így az összeszámított érték minden bizonnyal eléri a közbeszerzési értékhatást.

A szállodai és éttermi szolgáltatások megrendelése esetében az alábbi gyakorlati problémák merülnek fel.

A rendezvények időpontja és az igénybe vett szállás-étkezés mennyisége teljesen kiszámíthatatlan, így nagyon nehéz az igényelt szállás-étkezés mennyiségét (kollégium, panzió, szálloda - menza, étterem, catering) és a mennyiségét előre meghatározni;

- tekintettel arra, hogy a rendezvényszervezők a fellépők szállodai és éttermi igényeit képviselik, akik ragaszkodnak saját elvárásaikhoz - e nélkül nem is vállalja a fellépést -, nem mindig lehetséges a közbeszerzés eljárás nyerteséhez „kényszeríteni” őket, ha másra tartanak igényt;

- nem lehet az összes rendezvényt közbeszerzési eljárás alapján megkötni szerződésekkel lefedni, hiszen amennyiben közbeszerzési eljárás lefolytatását követően kap felkérést az Ajánlatkérő egy újabb rendezvényre, amely során más jellegű szolgáltatásokat kell igénybe venni - az összeszámítási szabályra tekintettel - szintén ki kell írnia a közbeszerzést a szolgáltatás nyújtása azonban határidőre a közbeszerzési eljárások lefolytatásához szükséges időtartam miatt lehetetlen;

- sport rendezvények esetében szintén kiszámíthatatlan a résztvevők száma, illetve igénye a kvalifikációs feltételek miatt;

- nemzetközi művészeti kiállítások lebonyolítása szintén lehetetlenné válik, hiszen a külföldi szervező cégek valószínűleg nem tudnak, és nem is akarnak a magyar közbeszerzési törvény alapján ajánlatot tenni, hiszen ez a nemzetközi gyakorlattól teljesen idegen.

A fentebb ismertetett gyakorlati problémák miatt ilyen körben közbeszerzési eljárás lefolytatása teljesen életszerűtlen és kivitelezhetetlen, ezért a törvény szerint a szórakoztató, kulturális és sportszolgáltatások valamint a szállodai és éttermi szolgáltatások az általános egyszerű eljárás hatálya alól kivételt képeznek.

A Kbt. 243. §-ának a törvénnyel megállapított g) pontjába új kivétel kerül, melyre tekintettel nem kell közbeszerzési eljárást tartani - ha a beszerzés becsült értéke nem éri el a közösségi értékhatárt -a hideg élelmiszer és főzési alapanyag a nyershús kivételével, friss, illetve feldolgozott zöldség és gyümölcs, tej és tejtermék, gabonafélék, méz, tojás, kertészeti növény beszerzésére. Ezzel a helyi gazdálkodókkal való szerződéskötést lehet támogatni, akik nehezen képesek még egyszerű eljárásban is ajánlat ajánlatot tenni.

A Kbt. 243. §-ába az eddigi közmegrendelésekről szóló kivétel helyére (melyekről szóló kormányrendelet nem született meg és így a szabályt nem lehet alkalmazni) új kivétel kerül: a nemzeti eljárásrend szabályait nem kell alkalmazni a 2011-es magyar EU-elnökség előkészítésével és lebonyolításával összefüggő beszerzésekre.

A 64. §-hoz

A törvény 64. §-a a Kbt. közösségi értékhatár alatti eljárásrendben az általános egyszerű eljárásban alkalmazandó becsült értéket szabályzó 245. §-át módosítja. A módosítás oka a Kbt. más szabályainak módosítása, célja a korrupció visszaszorítása.

A törvény a Kbt.-nek a közösségi értékhatár feletti egybeszámítási szabályokról szóló 40. §-át kiegészítette egy új (6) bekezdéssel, mely az EU közbeszerzési irányelveiben is szerepel. Ez az egybeszámítás mellőzésére ad lehetőséget annak érdekében, hogy az irányelvet - tehát a Kbt. fogalomrendszerében a közösségi értékhatár feletti eljárás-típusokat - ne kelljen alkalmazni. Ha azonban ezt a kivételt a nemzeti eljárásrendben is alkalmazni lehetne, akkor akár 254 M Ft értékű építési beruházások esetén is mellőzni lehetne a közbeszerzési eljárást. Ilyen értékű szerződéskötéseknél a versenyezetés mellőzése már a közpénzek átlátható felhasználását veszélyeztetné. Árubeszerzés és szolgáltatás esetén viszont azért nincs értelme ezen szabály alkalmazásának, mert a közösségi értékhatár 20%-a alig haladja meg a nemzeti értékhatár alsó határát, tehát e szabály legtöbb esetben olyan értékű beszerzéseknél tenné lehetővé a közbeszerzés mellőzését, melyek egyébként sem tartoznak a Kbt. hatálya alá.

A Kbt. 240. §-ának (1) bekezdése előírja, hogy „E fejezet szerint kell eljárni a 241. §-ban meghatározott szervezeteknek (ajánlatkérők), ha megadott tárgyú közbeszerzéseik értéke a közbeszerzés megkezdésekor eléri vagy meghaladja a nemzeti értékhatárokat, és nem a IV. fejezet szerint kell eljárni”. E szabály rendezi azt a helyzetet, ha egy beszerzést a Kbt. 40. § (6) bekezdése alapján részekre lehetne bontani, így a IV. fejezetet nem kellene alkalmazni az adott beszerzésre, de a Kbt. 245. §-a alapján nem lehet részekre bontani, így viszont a becsült értéke meghaladja a közösségi értékhatárt: ekkor a VI. fejezetet, tehát a nemzeti értékhatár szerinti eljárást kell az adott beszerzésre alkalmazni.

A 65. §-hoz

A törvény 65. §-a a Kbt. hirdetmények nemzeti eljárásrendben történő közzétételét szabályzó 246. §-át módosítja. A módosítás célja a közbeszerzési eljárások gyorsabbá és olcsóbbá tétele.

A törvény a Kbt. 44. §-ának módosításához hasonlóan a nemzeti eljárásrendben is kötelezettség helyett csak lehetőségként írja elő az ajánlatkérők számára a hirdetmények Szerkesztőbizottsággal történő ellenőriztetését és csak az ellenőrzés kérése esetén kell azért díjat fizetni.

A törvény úgy módosítja a Kbt.-t, hogy az az egész nemzeti eljárásrend tekintetében egy helyen határozza meg a hirdetmény közzététel szabályait, így a másik - azonos tartalmú - rendelkezés hatályon kívül helyezhető.

A törvény az egyszerű eljárásban is kötelezővé teszi a hirdetmények elektronikus feladását.

A 66. §-hoz

A törvény 66. §-a a Kbt. egyszerű eljárást szabályzó 249. §-át módosítja. A módosítás célja a közbeszerzési eljárások egyszerűsítése, olcsóbbá tétele.

A Kbt. 249. §-ának a törvénnyel megállapított (2) bekezdés b) pontja a hatályos szöveget kiegészíti azzal, hogy csak akkor kell a beszerzés tárgyának műszaki leírását az ajánlattételi felhívásban meghatározni, ha az ajánlatkérő nem készít dokumentációt. A hatályos szöveg olyan adatok közzétételét írta elő az ajánlattételi felhívásban, melyek - ha szerepelnek a dokumentációban is - feleslegesek az ajánlattételi felhívásban, továbbá hirdetményi formátumba néha nem alakíthatóak.

A Kbt. 249. §-ának a törvénnyel megállapított (3) bekezdése a hatályos előírástól eltérően az egyszerű eljárásban nem teszi kötelezővé a kizáró okok érvényesítését. Továbbá előírja, hogy ha azokat az ajánlatkérő a közbeszerzési eljárásban érvényesítette, azok fenn nem állásáról csak nyilatkozni kell.

A Kbt. 249. §-ának a törvénnyel megállapított (4) bekezdése az egyszerű eljárásban az alkalmasság terén alkalmazandó szabályok körét kiegészíti az erőforrást nyújtó szervezetre vonatkozó szabályokkal, ellenkező esetben e szabályok nem lennének alkalmazhatók az egyszerű eljárásban.

A Kbt. 249. §-ának a törvénnyel megállapított (5) bekezdése előírja, hogy az egyszerű eljárásban csak építési beruházás esetén kötelező dokumentációt készíteni. Ha az ajánlatkérő árubeszerzés és szolgáltatás esetén dokumentációt készít, abban a közösségi értékhatár feletti szabályoktól eltérően nem köteles szerződéstervezetet rendelkezésre bocsátani, elegendő, ha szerződéses feltételeket határoz meg.

A 67. §-hoz

A törvény 67. §-a a Kbt. egyszerű eljárást szabályzó 250. §-át módosítja. A módosítás célja a közbeszerzési eljárások egyszerűsítése, gyorsabbá és olcsóbbá tétele, ezáltal a kis- és középvállalkozások könnyebb ajánlattételének elősegítése, továbbá a hatályos szabályozás egyértelműbbé tétele.

A Kbt. 250. §-ának a törvénnyel megállapított (3) bekezdése a nyílt eljárásnak az egyszerű eljárásban alkalmazandó szabályait tartalmazza és egyben az azoktól való eltérés lehetőségét is.

A kiegészítő tájékoztatás kérés határideje a hatályos szöveg szerint megegyezik a nyílt eljáráséval, de mivel a törvény csökkenti az ajánlattételi határidőt, a kiegészítő tájékoztatás kérés és megadás határidejét is módosítani kell, hogy a kérdések megfogalmazására maradjon idő.

A Kbt. 250. §-ának a törvénnyel megállapított (3) bekezdés e) pontja az ajánlattételi határidő, ajánlattételi felhívás, illetőleg dokumentáció módosításának a nyílt eljárástól eltérő szabályait a következőkben határozza meg: az erről szóló hirdetményt csak feladni kell az eredeti ajánlattételi határidőig (ugyanis az egyszerű eljárás 20 napos ajánlattételi határideje alatt egy - a hirdetmény megjelenése után néhány nappal feladott - módosító hirdetmény már feltehetőleg nem jelenne meg. Viszont a módosítási szándékról és a módosító hirdetmény feladásáról az eredeti ajánlattételi határidő lejárta előtt írásban közvetlenül is tájékoztatni kell az ismert ajánlattevőket, továbbá akik a módosító hirdetmény feladása és megjelenése között válnak ismertté (pl. veszik át a dokumentációt, vagy tesznek ajánlatot), azokat ajánlatkérő számára ismertté válásuk időpontjában. A módosító hirdetmény megjelenéséig a közbeszerzési eljárásban intézkedést tenni, döntéseket hozni, iratokat beadni nem lehet.

Mivel a Kbt.-nek a 250. § (3) bekezdés g) pontja által hivatkozott szabályaiból kikerül, hogy a nyertes ajánlattevőnek az eredményhirdetés után kell igazolnia a kizáró okok fenn nem állását, ezért - a Kbt. 249. §-ának a törvénnyel megállapított (3) bekezdéséből is következően - egyértelmű, hogy a kizáró okok fenn nem állásáról az egyszerű eljárásban csak nyilatkozni kell.

A Kbt. 250. §-ának a törvénnyel megállapított (3) bekezdés h) pontja előírja, hogy az egyszerű eljárásban eredményhirdetést nem kell tartani, a 250. § (3) bekezdés h) pontjában hivatkozott szabályokban szereplő „eredményhirdetés” kifejezés alatt az eljárás eredményéről szóló összegezés megküldésének napját kell érteni. Tehát fennáll többek között az a szabály, hogy a szerződéskötés előtt 12 napig várni kell, de a várakozási idő nem az eredményhirdetéstől, hanem az eljárás eredményéről szóló összegezés megküldésének időpontjától kezdődik.

A Kbt. 250. §-ának a törvénnyel megállapított (4) bekezdése egyértelművé teszi, hogy ha a 4. számú melléklet szerinti szolgáltatások esetében az ajánlatkérő nem ért egyet az eljárás eredményéről szóló tájékoztató hirdetmény közzétételével, akkor nem kell utána ellenőrzési díjat befizetni. Az nem változik, hogy ilyen esetekben, ha a szolgáltatás becsült értéke meghaladja a közösségi értékhatárt, akkor az eljárás eredményéről szóló tájékoztatót csak az Európai Unió Hivatalos Lapjában nem teszik közzé, de a Közbeszerzési Értesítőben igen.

A Kbt. 250. §-ának a törvénnyel megállapított (5) és (6) bekezdése azért szükséges, mert a törvény hatályon kívül helyezi a közösségi értékhatár feletti eljárásban a Közbeszerzési Értesítőben közzéteendő eljárás eredményéről szóló tájékoztató intézményét, ezért az egyszerű eljárás szabályai között szükséges erről rendelkezni. E hirdetményt legkésőbb az eljárás eredményéről szóló összegezés ajánlattevőknek történt megküldésétől számított öt munkanapon belül kell feladni. A törvény - az ajánlattételi felhívás tartalmi elemeinek a Kbt. 249. § (2) bekezdésében való felsorolásához hasonlóan - tartalmazza ennek a hirdetménynek a tartalmi elemeit is.

A 68. §-hoz

A törvény 68. §-a a Kbt. egyszerű eljárás további szabályait, ezek között a három ajánlat kérésével megvalósuló típusát szabályzó 251. §-át tartalmazza. A módosítás célja a közbeszerzési eljárások egyszerűsítése, gyorsabbá és olcsóbbá tétele, ezáltal a kis- és középvállalkozások könnyebb ajánlattételének elősegítése, továbbá a hatályos szabályozás egyértelműbbé tétele.

A Kbt. 251. §-ának a törvénnyel megállapított (1) bekezdése az egyszerű eljárás ajánlattételi határidejét 20 napban írja elő.

A Kbt. 251. §-ának a törvénnyel megállapított (2) bekezdése lehetővé teszi, hogy ha az árubeszerzés vagy szolgáltatás becsült értéke nem éri el a huszonöt millió forintot, vagy az építési beruházás becsült értéke nem éri el a nyolcvan millió forintot, az ajánlatkérő az egyszerű eljárás ajánlattételi felhívásának hirdetményben történő közzététele helyett legalább három ajánlattevőnek küldjön egyidejűleg, közvetlenül írásbeli ajánlattételi felhívást, mely minden adatot tartalmaz, amit a hirdetményben közétett ajánlattételi felhívásnak is tartalmaznia kellene. Ilyen esetben az ajánlattételi határidő minimális időtartama a felhívás megküldésétől számított tizenöt nap.

A Kbt. 251. §-ának a törvénnyel megállapított (3) bekezdése alapján az ajánlatkérő a fenti alacsony értékű közbeszerzésekről is jogosult hirdetményt közzétenni.

A Kbt. 251. §-ának a törvénnyel megállapított (4) bekezdése írja le, hogy az ajánlattételi felhívás közvetlen megküldésével induló egyszerű eljárás miben tér el a hirdetménnyel indulótól, illetve egyéb szabályokat állapít meg az ilyen eljárással kapcsolatban.

Előírja, hogy az olyan ajánlattevő, akit ajánlattételre felhívtak, jogosult közösen ajánlatot tenni olyan ajánlattevővel, akit az ajánlatkérő ajánlattételre nem hívott fel.

Úgy rendelkezik, hogy ha nem nyújtott be legalább három ajánlattevő ajánlatot, az ajánlatkérő megkezdheti a beérkezett ajánlatok értékelését, de jogosult arra is, hogy az ajánlatok felbontása nélkül újra kérjen 3 ajánlatot, ennek során azt az ajánlattevőt, aki ajánlatot nyújtott be, ismételten fel kell hívni ajánlattételre azzal, hogy a benyújtott ajánlat fenntartható, feltéve, hogy az ajánlattételi felhívás feltételei időközben nem változtak meg.

A Kbt. 251. §-ának a törvénnyel megállapított (4) bekezdés c) pontja szerint az ilyen alacsony értékű közbeszerzési eljárásokban ajánlati biztosíték, teljesítési biztosíték és jólteljesítési biztosíték nem írható elő.

További sajátos szabály, hogy az ajánlattételi határidő, az ajánlattételi felhívás vagy dokumentáció módosításáról nem kell hirdetményt közzétenni, hanem közvetlenül, írásban kell az ajánlattevőket tájékoztatni.

A Kbt. 251. §-ának a törvénnyel megállapított (5) bekezdése egyértelműbbé teszi a hatályos szabályt az által, hogy nem csak lehetővé teszi közösségi értékhatár alatt is a közösségi értékhatár feletti különböző eljárás-típusok alkalmazását, hanem azt is leírja, hogy ezeket azokkal az eltérésekkel kell alkalmazni, melyeket az egyszerű eljárás szabályai a nyílt eljárástól történő eltérés során írnak le.

A 69. §-hoz

A törvény 69. §-a a Kbt. egyszerű eljárást szabályzó 253. §-át módosítja. A módosítás célja a a kis- és középvállalkozások előnyben részesítése.

A Kbt. 253. §-ának a törvénnyel megállapított (1) bekezdése árubeszerzés és szolgáltatás esetén lejjebb szállítja: százmillió forintra azt az értéket, melyet meghaladó előző évi árbevételű cégeknek a közbeszerzési eljárásban való ajánlattételét az ajánlatkérő kizárhatja. Építési beruházás esetén ez az érték 1 mrd Ft marad. A törvény egyértelművé teszi, hogy az árbevételnek az előző évre kell vonatkoznia, ÁFA nélkül számított értéknek kell lennie és előírja, hogy a 10% feletti alvállalkozók is meg kell hogy feleljenek ennek a követelménynek.

A 70. §-hoz

A törvény 70. §-a a Kbt. közösségi értékhatár alatti eljárásrendben a különös egyszerű eljárásban alkalmazandó becsült értéket szabályzó 259. §-át módosítja. A módosítás oka a Kbt. más szabályainak módosítása, célja a korrupció visszaszorítása.

Az indokolás megegyezik a törvény 64. §-ának indokolásával. A Kbt. 255. § (1) bekezdése rendezi azt a helyzetet, ha egy beszerzést a Kbt. 40. § (6) bekezdése alapján részekre lehetne bontani, így az V. fejezetet nem kellene alkalmazni az adott beszerzésre, de a Kbt. 259. §-a alapján nem lehet részekre bontani, így viszont a becsült értéke meghaladja a közösségi értékhatárt: a 64. § indokolásában írottakhoz hasonlóan ekkor is a nemzeti értékhatár szerinti közbeszerzési eljárást kell lefolytatni.

A 71. §-hoz

A törvény 71. §-a a Kbt. különös egyszerű eljárást szabályzó 261. §-át módosítja. A módosítás célja a közbeszerzési eljárások egyszerűsítése, gyorsabbá és olcsóbbá tétele, ezáltal a kis- és középvállalkozások könnyebb ajánlattételének elősegítése, az ajánlat érvénytelensége esélyének csökkentése, ezáltal a ténylegesen legkedvezőbb ajánlatot tevővel való szerződéskötés elősegítése, ami a közpénzek takarékos felhasználását fokozza, továbbá a hatályos szabályozás egyértelműbbé tétele.

A Kbt. 261. §-ának a törvénnyel megállapított (1) és (2) bekezdése a Kbt. 249-253. §-ainak a törvénnyel történő változtatása miatt módosítják azon rendelkezések körét, melyeket a különös egyszerű eljárásban alkalmazni kell.

A Kbt. 261. §-ának a törvénnyel megállapított (3) bekezdése egyértelműbbé teszi a hatályos szabályt az által, hogy nem csak lehetővé teszi a különös egyszerű eljárásban is a közösségi értékhatár feletti különböző eljárás-típusok alkalmazását, hanem azt is leírja, hogy ezeket azokkal az eltérésekkel kell alkalmazni, melyeket az egyszerű eljárás szabályai a nyílt eljárástól történő eltérés során írtak le.

A 72. §-hoz

A törvény 72. §-a a Kbt. szerződés módosítását szabályzó 303. §-át módosítja. A módosítás célja a hatályos szabályozás egyértelműbbé tétele.

A Kbt. 303. §-ának a törvénnyel megállapított (2) bekezdése az Épbr.-ből illeszti be a Kbt.-be azt a szabályt, hogy a szerződés módosítását megalapozó körülménynek tekintendő az is, ha a szerződés teljesítése során olyan objektum kerül elő, amelyről a kulturális örökségvédelmi hatóság külön jogszabályban meghatározott intézkedése alapján feltételezhető, hogy az kulturális örökségi értéknek minősül. Ilyen esetekben ugyanis a teljesítési határidőt feltehetőleg nem kell hosszabbítani a szükséges speciális munkák miatt és esetleg a szerződés már feltételeit is módosítani kell.

A 73. §-hoz

A törvény 73. §-a a Kbt. szerződést teljesítők körét szabályzó 304. §-át módosítja. A módosítás célja ezen szabályok egyértelműbbé tétele, kiegészítése és egyszerűsítése, továbbá a körbetartozások visszaszorítása.

A Kbt. 304. §-ának a törvénnyel megállapított (1) bekezdése egyértelművé kívánja tenni, hogy közösen ajánlatot tevők közül az összes közvetlenül az ajánlatkérővel kerül szerződéses kapcsolatba. Ez a körbetartozások szempontjából is fontos körülmény.

A Kbt. 304. §-ának a törvénnyel megállapított (2) bekezdése nem csak az ajánlattevőre és a 10% feletti alvállalkozóra korlátozza a szerződés teljesítésében résztvevők körét, hanem ha a közbeszerzési eljárásban megneveztek 10% alatti alvállalkozókat, akkor személyesen nekik kell teljesíteniük a szerződést. További fontos - a körbetartozások ellen ható - szabály, hogy ezen alvállalkozók sem vehetnek igénybe saját teljesítésük tíz százalékát meghaladó mértékben alvállalkozót vagy teljesítési segédet.

A Kbt. 304. §-ának a törvénnyel megállapított (3) bekezdése azt a kiegészítést tartalmazza, hogy az alvállalkozó vagy szakember bizonyítható hibás teljesítése miatt is jogosult az ajánlattevő mást bevonni a szerződés teljesítésébe, ha az ajánlatkérő ehhez hozzájárul. Továbbá az újonnan bevonandó személyt (szervezetet) úgy kell kiválasztani, hogy megfeleljen azoknak a Kbt. 69. § (2) bekezdése szerinti műszaki-szakmai alkalmassági minimum követelményeknek, melyeknek az ajánlattevőként szerződő fél a közbeszerzési eljárásban az adott alvállalkozóval együtt felelt meg. Tehát nem minden alkalmassági minimum követelménynek kell az új alvállalkozónak megfelelnie, hanem csak azoknak, amelyeknek az elődjénél való megléte hozzájárult ahhoz, hogy az ajánlattevő érvényes ajánlatot tudott tenni.

A Kbt. 304. §-ának a törvénnyel megállapított (4) bekezdése azokat a jogvitákat kívánja korlátozni, melyek az alvállalkozók kifizetése körül merülhetnek fel. Azt írja elő, hogy ha az ajánlattevő nem él a (3) bekezdés szerinti lehetőséggel: tehát a kiesett vagy rosszul teljesítő alvállalkozó helyett nem von be időben mást, akkor az ilyen alvállalkozó tekintetében is köteles közölni az ajánlatkérővel, hogy annak milyen összeg jár az ellenszolgáltatásból és az ajánlatkérő az ellenszolgáltatásnak az ajánlattevő részére járó részét csak akkor fogja kifizetni, ha az ajánlattevő az alvállalkozót kifizette.

Ezért az ajánlattevőnek érdeke, hogy a szerződés teljesítése során folyamatosan ellenőrizze az alvállalkozók teljesítésének megfelelőségét, és ha nem megfelelően végzik a tevékenységüket, lecserélje őket. Ez az ajánlatkérőnek is érdeke, mert így elkerülhető a szerződés teljesítésének rossz színvonala.

A Kbt. 304. §-ának a törvénnyel megállapított (5) bekezdése lehetővé teszi, hogy a teljesítési kötelezettséget (a szakember kivételével) az ajánlattevőként szerződő fél vagy a nem természetes személy alvállalkozó jogutódja teljesítse, ha ezek valamelyike jogutódlással megszűnik.

A 74. §-hoz

A törvény 74. §-a a Kbt. projekttársaságot szabályzó 304/A. §-át módosítja. A módosítás célja a hatályos szabályozás hiányosságának pótlása.

A Kbt. hatályos szabályai szerint, ha a közösen ajánlatot tevők projekttársaságot hoznak létre, az csak addig létezhet, amíg az adott közbeszerzési eljárásban kötött szerződést teljesítik. Tehát a projekt társaság által teljesített referenciára, illetve a keletkezett árbevételre senki nem tud utólag hivatkozni alkalmasságának igazolása érdekében, mert annak a tagjai - akik a szerződést teljesítették - nem jogutódai. Így előfordulhat, hogy ha egy cég több éven keresztül rengeteg munkát végez, de mindet projekttársaság keretében, végül egyetlen közbeszerzési eljárásban sem tud indulni, mert nincs referenciája, illetőleg árbevétele. Ezért a Kbt. 304/A. §-ának a törvénnyel megállapított (7) bekezdése előírja, hogy a projekttársaság teljesítését referenciaként, illetve a Kbt. 66. § (1) bekezdés c) pontja szerinti árbevételként a projekttársaság mindazon tulajdonosai bemutathatják, akik a teljesítésben ténylegesen résztvettek - a részvétel mértékéig -, akkor is, ha a projekttársaság időközben megszűnt.

A 75. §-hoz

A törvény 75. §-a a Kbt. szerződés teljesítését szabályzó 305. §-át módosítja. A módosítás célja a körbetartozások visszaszorítása és a hatályos szabályozás egyértelműbbé tétele.

A Kbt. 305. §-ának a törvénnyel megállapított (2) bekezdése rögzíti azt az eddig hiányzó szabályt, hogy az építési beruházás átadás-átvételét hány nap alatt köteles az ajánlatkérő megvalósítani: maximum 25 nap alatt.

A Kbt. 305. §-ának a törvénnyel megállapított (3) bekezdése a köztartozásoknak a közbeszerzésben kötött szerződések terén való mérséklését olyan előírásokkal kívánja segíteni, hogy meghatározza az ellenszolgáltatás teljesítésének menetrendjét, ami akár a végszámla, akár a részszámlák tekintetében a következő.

Első lépésként az ajánlattevőként szerződő fél (felek) legkésőbb a teljesítés elismerésének időpontjáig kötelesek nyilatkozatot tenni az ajánlatkérőnek, hogy közülük melyik mekkora összegre jogosult az ellenszolgáltatásból, (tehát a közösen ajánlatot tevők önállóan), továbbá hogy az általuk a teljesítésbe bevont alvállalkozók, illetve a velük munkaviszonyban vagy egyéb foglalkoztatási jogviszonyban nem álló szakemberek egyenként mekkora összegre jogosultak az ellenszolgáltatásból.

Ugyanekkor az ajánlattevők fel kell hogy hívják az alvállalkozókat és szakembereket, hogy állítsák ki ezen számláikat. Tehát eddigre az ajánlattevő és alvállalkozók közötti jogvitákat el kell dönteni. Ezt kívánja elősegíteni a Kbt. 304. §-ának a törvénnyel megállapított, fent ismertetett (4) bekezdése.

Az ajánlattevőként szerződő felek mindegyike önállóan a teljesítés elismerését követően haladéktalanul először csak azon összegre vonatkozóan jogosult számlát kiállítani az ajánlatkérő felé, mely az általa a szerződés teljesítésébe bevont alvállalkozókat, illetve a vele munkaviszonyban vagy egyéb foglalkoztatási jogviszonyban nem álló szakembereket illeti meg. Ezen számlák ellenértékét az ajánlatkérőként szerződő fél tizenöt napon belül átutalja az ajánlattevőknek, akik haladéktalanul kötelesek tovább utalni az alvállalkozóknak kivéve, ha az alvállalkozónak az adózás rendjéről szóló 2003. évi XCII. törvény (a továbbiakban: Art.) 36/A. § szerinti köztartozása van, mert akkor annak mértékéig az alvállalkozónak járó összeget vagy annak egy részét vissza kell tartani és azt az APEH fogja az ajánlattevőtől levonni.

Az alvállalkozóknak történt átutalást, vagy a köztartozás megállapítását követően az ajánlattevőként szerződő felek átadják az átutalások igazolásainak másolatait, vagy az alvállalkozó (szakember) köztartozást mutató együttes adóigazolásának másolatát az ajánlatkérőként szerződő félnek (utóbbit csak annak érdekében, hogy az ajánlatkérőként szerződő fél megállapíthassa, hogy az ajánlattevőként szerződő fél jogszerűen nem fizette ki a (teljes) összeget az alvállalkozónak) és benyújtják az ellenszolgáltatás fennmaradó részére vonatkozó számláikat, melyek ellenértékét az ajánlatkérőként szerződő fél tizenöt napon belül átutalja az ajánlattevőként szerződő feleknek, ha ők az alvállalkozókkal szembeni fizetési kötelezettségüket az Art. 36/A. §-ára is tekintettel teljesítették. Ha nem teljesítették, az ajánlatkérő nem fizeti ki az ajánlattevőknek járó további ellenszolgáltatást.

Ha az ajánlattevők valamelyike valamilyen okból mégsem fizetné ki az alvállalkozónak azt az összeget, amiről néhány héttel korábban maga az ajánlattevő nyilatkozott úgy, hogy jár az alvállalkozónak vagy szakembernek, akkor az ellenszolgáltatás fennmaradó részét az ajánlatkérő őrzi és az akkor illeti meg az ajánlattevőt, ha igazolja, hogy az alvállalkozó felé fennálló fizetési kötelezettségét teljesítette, vagy hitelt érdemlő irattal igazolja, hogy az alvállalkozó vagy szakember nem jogosult az ajánlattevő által a korábban bejelentett összegre vagy annak egy részére.

Európai uniós támogatásból megvalósított közbeszerzés esetén a fizetési határidő negyvenöt nap. Továbbá az ajánlattevőnek járó ellenszolgáltatás-rész tekintetében az ajánlatkérő és ajánlattevő az ellenszolgáltatás halasztott teljesítésében is megállapodhatnak.

A törvény egyértelművé teszi, hogy ha az ajánlattevőként szerződő félnek köztartozása van, az Art. 36/A. §-ának (3) bekezdése szerinti visszatartási kötelezettséget az ajánlatkérő csak az ajánlattevőnek járó ellenszolgáltatásra vonatkozó számla tekintetében gyakorolhatja.

A Kbt. 305. §-ának a törvénnyel megállapított (6) bekezdése a Kbt. által már régóta lehetővé tett - az ajánlatkérővel szemben benyújtható - inkasszó szabályait az előzőekkel összhangban úgy módosítja, hogy az inkasszót, csak az ellenszolgáltatás azon része tekintetében lehet benyújtani, amit az ajánlatkérő nem fizetett ki, ha az ajánlattevő az alvállalkozóknak járó díjat átutalta az alvállalkozóknak és ezt az ajánlatkérő felé igazolta.

A 76. §-hoz

A törvény 76. §-a a Kbt. jogorvoslati eljárás indítását szabályzó 323. §-át módosítja. A módosítás célja a korrupció visszaszorítása.

A Kbt. 323. §-ának a törvénnyel megállapított (1) bekezdése kiterjeszti a jogorvoslati kérelem benyújtására jogosultak körét a közbeszerzés tárgyával összefüggő tevékenységű kamarára vagy érdekképviseleti szervezetre is az ajánlati felhívás, ajánlattételi felhívás, részvételi felhívás és a dokumentáció, illetőleg ezek módosítása tekintetében. Ennek indoka, hogy az ajánlattevők gyakran nem mernek maguk indítani jogorvoslati eljárást, hogy az ajánlatkérővel való viszonyuk ne romoljon el. A Kbt. azért teszi lehetővé a nem ajánlattevői kérelmezést csak a felhívásokkal és dokumentációval, valamint azok módosításával kapcsolatban, hogy ösztönözze ezek megtámadását, mivel - az előzetes vitarendezésnél kifejtettekkel azonosan - a közbeszerzési eljárások jogsértő volta a jogsértő ajánlati felhívás vagy dokumentáció miatt szokott fennállni, a közbeszerzési eljárás későbbi időszakában elkövetett jogsértések ennek már csak következményei.

A Kbt. 323. §-ának a törvénnyel megállapított (2) bekezdése a jogorvoslati kérelem benyújtásának határideje számítását a 2009. április 1. előtti állapottal azonosan a jogsértésről való tudomásszerzéstől számítja, továbbá a Kbt. 323. §-ának a törvénnyel megállapított (3) bekezdése a felhívások, dokumentáció és ezek módosítása tekintetében az ajánlattételi vagy részvételi határidő lejártáig teszi lehetővé a jogorvoslati eljárás indítását. Ha azt közben módosították, a lehetőség a módosított határidőig fennáll. Ha az ajánlattételi határidő előbb jár le, mint a jogsértésnek a kérelmező tudomására jutásától számított 15. nap (pl. gyorsított eljárásban), akkor a kérelmező a hosszabb ideig tartó határidőig jogosult jogorvoslati eljárást indítani.

A Kbt. 323. §-ának a törvénnyel megállapított (4) bekezdése meghatározza, mely időpontokat kell a jogsértés tudomásra jutásának tekinteni, ezek között a 2009. április 1. előtti szöveghez képest is új, hogy az iratbetekintés esetén az iratbetekintés időpontját kell a tudomásra jutás időpontjának tekinteni. Szintén új rendelkezés, hogy ha a döntőbizottsági eljárást megindító kérelemmel érintett jogsértéssel összefüggésben előzetes vitarendezést kérelmeztek és az ajánlatkérő a jogsértéssel kapcsolatban álláspontját megküldte, de egyéb intézkedést nem tett, ezen jogsértés tekintetében az ajánlatkérői álláspont megküldésének időpontját. Ha az ajánlatkérő egyéb intézkedést tett (pl. módosította az ajánlati felhívást vagy kiegészítő tájékoztatást adott vagy módosította az eljárás eredményéről szóló összegezést), akkor értelemszerűen a jogorvoslati eljárás megindításának határideje az új intézkedésre vonatkozóan az annak a tudomásra jutásától számított általános határidő.

A 77. §-hoz

A törvény 77. §-a a Kbt. jogorvoslati kérelem tartalmi elemeit és igazgatási szolgáltatási díját szabályzó 324. §-át módosítja. A módosítás célja a korrupció visszaszorítása.

A Kbt. 324. §-ának a törvénnyel megállapított (1) bekezdés h) pontja egyértelművé teszi, hogy akkor is lehet jogorvoslati eljárást indítani, ha az adott jogsértések vagy azok egy része miatt a kérelmező nem kérelmezett előzőleg előzetes vitarendezést.

A Kbt. 324. §-ának a törvénnyel megállapított (3) bekezdése csak akkor rendeli el a magasabb - 900 000 Ft-os - igazgatási szolgáltatási díj fizetését, ha a jogorvoslati kérelem egy közösségi értékhatár feletti eljárásban az eljárás eredményéről, vagy részvételi szakasz eredményéről szóló összegezésben foglaltakkal (is) kapcsolatos. A díj minden egyéb esetben (tehát pl. ha csak az ajánlati felhívást és dokumentációt támadja egy ajánlattevő) százötvenezer forint.

Továbbá - mivel akkor is lehet döntőbizottsági eljárást kérelmezni, ha nem volt előzetes vitarendezés - a törvény azzal kívánja ösztönözni előzetes vitarendezés tartását, hogy ilyen esetben az igazgatási szolgáltatási díj 20%-kal alacsonyabb. E csökkentett díjat akkor sem kell később kiegészíteni, ha a kérelmező utóbb kiegészíti a kérelmét olyan jogsértésekkel, melyekben előzetes vitarendezést nem kezdeményezett, de azok akkor még nem jutottak tudomására, amikor a Közbeszerzési Döntőbizottság a jogorvoslati eljárást az eredeti kérelemmel kapcsolatban megindította. (Ezek általában az iratbetekintés alapján tudomásra jutó jogsértések, de vonatkozik ez arra az esetre is, ha egy ajánlattevő az ajánlati felhívással kapcsolatban előzetes vitarendezést kérelmez eredménytelenül és emiatt döntőbizottsági eljárást indít, majd a közbeszerzési eljárás későbbi szakaszában újabb jogsértés fordul elő, mellyel kapcsolatban előzetes vitarendezés nélkül kiegészíti az eredeti jogorvoslati kérelmét.)

A 78. §-hoz

A törvény 78. §-a a Kbt. jogorvoslati eljárás hivatalból történő kezdeményezését szabályzó 327. §-át módosítja. A módosítás célja a korrupció visszaszorítása.

A Kbt. 327. §-ának a törvénnyel megállapított (1) bekezdés j) pontja az átláthatósági biztos helyett a kormány által az európai uniós és egyéb nemzetközi támogatások ellenőrzésére kijelölt szervet jogosítja fel jogorvoslati eljárások hivatalból való kezdeményezésére.

A Kbt. 327. §-ának a törvénnyel megállapított (2) bekezdése a kormány által az európai uniós és egyéb nemzetközi támogatások ellenőrzésére kijelölt szervet, illetőleg az Állami Számvevőszék vonatkozásában a jogsértésről való tudomásszerzéstől számított harmincadik napig teszi lehetővé jogorvoslati eljárások hivatalból való kezdeményezését, és ennek végső határidejét három évben határozza meg.

A 79. §-hoz

A törvény 79. §-a a Kbt. a döntőbizottsági határozatok bírósági felülvizsgálatát szabályzó 346. §-át módosítja. A módosítás célja a hatályos szabályozás egyértelműbbé tétele.

A bírósági felülvizsgálatra vonatkozó szabályokból összességében az következik, hogy a Közbeszerzési Döntőbizottság határozatának bírósági felülvizsgálatát csak akkor lehet kérni, ha a Döntőbizottság jogszabályt sért. Viszont egyik jogszabály sem írja elő, hogy a Közbeszerzési Döntőbizottságnak a döntését a Kbt. helyes értelmezése alapján köteles meghozni. Ha tehát a jogorvoslati eljárásban szerepelt valamelyik fél véleménye az, hogy a Közbeszerzési Döntőbizottság nem megfelelően értelmezi a Kbt.-t, a keresetlevélben nem tudja megindokolni a keresetindítás jogalapját, mert nem tud rámutatni arra a jogszabályra, amit a Döntőbizottság megsértett. Ezt orvosolja a törvény, mikor a Kbt. 346. § (1) bekezdését kiegészítve előírja, hogy a bírósági felülvizsgálat kérésének indoka nemcsak a Közbeszerzési Döntőbizottság jogszabálysértése lehet, hanem az a körülmény is, ha a felperes szerint a Közbeszerzési Döntőbizottság nem megfelelően értékelte, minősítette a kérelmezett korábbi eljárását, döntését e törvény szabályaira tekintettel.

A 80. §-hoz

A törvény 80. §-a a Kbt. Közbeszerzések Tanácsa tagjait szabályzó 374. §-át módosítja. A módosítás célja a Tanács hatékonyabb működésének elősegítése.

A Közbeszerzések Tanácsának eddigi magas létszáma akadályozta a testület hatékony működését. Kbt. 374. §-ának a törvénnyel megállapított (1)-(4) bekezdése a Tanács különböző célokat képviselő tagjainak számát arányosan csökkenti.

A 81. §-hoz

A törvény 81. §-a a Kbt. Tanács elnökének jogkörét szabályzó 378. §-át módosítja. A módosítás célja a munkáltatói jogkör gyakorlásának egységessé és átláthatóbbá tétele.

A Kbt. 378. §-ának a törvénnyel megállapított (1) bekezdés e) pontja a Közbeszerzések Tanácsa elnökét ruházza fel a Közbeszerzések Tanácsa és annak minden szervezeti egysége dolgozói felett a munkáltatói jogkör gyakorlásával.

A 82. §-hoz

A törvény 82. §-a a Kbt. Közbeszerzések Tanácsa feladatkörét szabályzó 379. §-át módosítja. A módosítás célja a hatályos szabályozás egyértelműbbé tétele, kiegészítése, illetve a Kormány szervei közötti hatáskör átcsoportosítások kezelése.

A Kbt.-nek a törvénnyel módosított 379. §-a a Közbeszerzések Tanácsa egyes közzétételi kötelezettségeire előírja a honlapon való közzétételt is, továbbá a Kbt. 86. §-ával összefüggő közzétételi kötelezettséget is előír.

A 83. §-hoz

A törvény 83. §-a a Kbt. Közbeszerzések Tanácsa alkalmazottainak jogviszonyát szabályzó 394. §-át módosítja. A módosítás célja a munkáltatói jogkör gyakorlásának egységessé és átláthatóbbá tétele.

E módosítást a Kbt. 378. §-ának módosítása indokolja.

A 84. §-hoz

A törvény 84. §-a a Kbt. Közbeszerzési Döntőbizottsági elnökké válás feltételeit szabályzó 395. §-át módosítja az elnöki tisztség betöltésével kapcsolatos szakmai előírásokra vonatkozóan.

A 85. §-hoz

A törvény 85. §-a a Kbt. felhatalmazásokat szabályzó 404. §-át módosítja. A módosítás célja a közbeszerzési szabályozás alkotmányosságának erősítése, továbbá hiányzó szabályok megalkotása.

A hirdetmények közzétételére vonatkozó eddigi felhatalmazás kiegészül a közbeszerzési terv közzétételének részletes szabályaira vonatkozó felhatalmazással. Továbbá a Kormány a 2011-es magyar EU-elnökség előkészítésével és lebonyolításával összefüggő, a közösségi értékhatárt el nem érő értékű beszerzések sajátos szabályainak megalkotására is felhatalmazást kap, ami új kivétel a nemzeti eljárásrend szabályai alól.

Az Épbr.-re vonatkozó felhatalmazás az építési beruházások részletes szabályainak megalkotására vonatkozik, de az Épbr. a Kbt.-ről eltérő szabályokat tartalmaz. Az Épbr.-ben szereplő olyan szabályokat, melyek szükségesek, a törvény átveszi a Kbt.-be. Egyebekben a törvény a felhatalmazást úgy módosítja, hogy az csak az építési beruházás esetében a közbeszerzési eljárásokban készítendő dokumentáció tartalmának szabályozására szól.

-----STARTING---POINT---VEGE---

A 86. §-hoz

A törvény 86. §-a a törvény hatálybalépéséről szól.

A törvénynek a Közbeszerzések Tanácsa átszervezéséről szóló szabályai 2010. augusztus 20-án hatályba léptek. A többi szabály felkészülés lehetővé tétele érdekében 2010. szeptember 15-én, és a rendelkezéseiket csak az ezután megkezdett közbeszerzési eljárásokban, ezekkel kapcsolatos jogorvoslati eljárásokban és az ezekben kötött szerződések vonatkozásában kell alkalmazni.

A 87. §-hoz

A törvény 87. §-ának (1) bekezdése a Kbt. hatályukat vesztő rendelkezéseit sorolja fel. A hatályon kívül helyezés indokai pl. hogy a törvény egyes szabályokat „átcsoportosít” [pl. Kbt. 11. § (8) bekezdés, 53. § (6) bekezdés, 63/A. §, 71. § (3) bekezdés, 88. § (3) bekezdés, 96/B. §, 96/C. §, 327. § (3) bekezdés], így azokat a korábbi helyükön hatályon kívül kell helyezni, valamint a Kbt. kijátszására alkalmas rendelkezések is szerepelnek a hatályon kívül helyezett szabályok között, ilyenek egyes kivételek. Továbbá a több év alatt sem megalkotott rendeletekre felhatalmazást adó előírásokat is hatályon kívül helyezi a törvény, valamint olyan előírásokat, melyek végrehajtása nem kezdődött meg (pl. a hivatalos közbeszerzési tanácsadók továbbképzési kötelezettsége - Kbt. 11. § (5) bekezdése). Hatályon kívül helyezésre kerülnek egyes felesleges ajánlatkérői többletterhek, pl. a felhívások ellenjegyzése [Kbt. 6. § (2) bekezdése], egyes iratok megküldése a Közbeszerzések Tanácsának [Kbt. 87. § (4) bekezdés], továbbá olyan iratok ajánlatkérői közzététele, melyek a Közbeszerzési Értesítőben is megjelennek és az elmulasztás kötelező bírságolása [Kbt. 248. §, 340. § (4) bekezdés d) pontja]. A Kbt. eddigi szabályozási módszertana az, hogy a két szakaszból álló eljárásokban a nyílt eljárás számos szabályát szó szerint megismétli, a törvény viszont a nyílt eljárásban módosított szabályok két szakaszból álló eljárásban történő módosítása helyett gyakran az ismétléseket hatályon kívül helyezi [Kbt. 102. § (4) bekezdés, 105. §, 112. § (5)-(7) bekezdés] és a nyílt eljárás vonatkozó szabályai megfelelő alkalmazását rendeli.

A törvény hatályon kívül helyezi az átláthatósági biztos intézményét és azzal összefüggő szabályokat [Kbt. 11/A. §, 11. § (9) bekezdés]. Ez nem kellően hatékonyan biztosítja a közbeszerzések ellenőrzését, alkalmat ad információk ajánlattevők számára történő kiadására és az ajánlatkérőnek költségeket okoz. A törvény inkább az előzetes vitarendezés bővítésével, ennek és a jogorvoslati eljárásoknak az érdekképviseleti szervezetek és kamarák általi megindításának lehetőségével, továbbá a jogorvoslati eljárás indítási határidők ésszerű szabályozásával kíván a korrupció ellen harcolni. A közbeszerzési eljárások hibáit az egymással konkuráló ajánlattevők pozíciójuknál és érdekeiknél fogva észlelik, őket kell ösztönözni arra, hogy - akár érdekképviseleti szervezeteik útján - a jogsértő felhívásokat és dokumentációkat támadják meg, mert az egész közbeszerzési eljárás jogsértő voltát általában a közbeszerzési eljárást megkezdő iratok okozzák vagy teszik lehetővé.

A törvény hatályon kívül helyezi a Kbt. 10. § (6) bekezdését, mely az összeférhetetlenségi szabályok között azt részletezi, hogy mi nem minősül a közbeszerzési eljárás előkészítésében való részvételnek. Mivel a törvény az összeférhetetlenségi szabályokat úgy módosítja, hogy a közbeszerzési eljárás előkészítésében való részvétel nem okoz összeférhetetlenséget, így az ezzel összefüggő szabály szükségtelen.

A törvény hatályon kívül helyezi a Kbt. 20. § (3) bekezdésének második mondatát, mely eddig lehetővé tette, hogy nemzeti értékhatár feletti közbeszerzési eljárásokban hiteles másolati igazolások csatolását is előírhatja az ajánlatkérő.

A törvény hatályon kívül helyezi a Kbt. 21. § (3) bekezdését és a 161. § (5) bekezdését, ezáltal a jövőben a közösségi értékhatár fele feletti építési beruházásokra is egyszerű eljárást lehet majd tartani.

A törvény hatályon kívül helyezi a Kbt. 92/A. §-át és 115. §-ának (2)-(4) bekezdését, mert azok előírják, hogy ha több ajánlatot vagy részvételi jelentkezést nyújtottak be, de csak egy érvényes maradt, kötelező a közbeszerzési eljárást eredménytelenné nyilvánítani. E szabály legfeljebb addig korlátozhatta a korrupciót, amíg az ajánlatkérő korlátozhatta, illetve kizárhatta a hiánypótlást, mert akkor tudta elérni, hogy csak az az ajánlat maradjon érvényes, amelyikkel szerződést szeretne kötni. Viszont e szabály a bevezetése óta lehetővé teszi, hogy az ajánlattevő (részvételi jelentkezők) a hiánypótlás nem teljesítésével elérje, hogy eredménytelen legyen az olyan közbeszerzési eljárás, amiben nem ő nyerne. E rendelkezések tartalmaznak olyan szabályt is, mely szerint ha csak egy ajánlat érkezett és az érvényes, az ajánlatkérő jogosult a közbeszerzési eljárás eredménytelenségéről dönteni. E szabály hatályban maradása az ajánlatkérők részéről diszkrecionális döntésekre adna alkalmat.

A törvény hatályon kívül helyezi a Kbt. 98. § (2) bekezdését és 200. § (2) bekezdését, így a közbeszerzési eljárások eredményéről csak egy tájékoztatót kell közzétenni, a szerződéskötést követő 5 munkanapon belül.

A törvény a Kbt. 242. § (2) bekezdésének hatályon kívül helyezésével megszünteti az ingatlan beszerzés közbeszerzési kötelezettségét. Ez eddig úgy állt fenn, hogy közösségi értékhatár felett is egyszerű eljárást, ezen belül hirdetmény nélküli tárgyalásos eljárást lehetett rá tartani. Mivel az EU közbeszerzési irányelvei szerint az ingatlan tulajdon- vagy használati jogának megszerzése nem tartozik az irányelvek hatálya alá, felesleges az eddig hatályos olyan szabályozás, hogy nemzeti eljárást kell rá tartani. Ezzel függ össze a Kbt. 252. § (1) bekezdés f) pontjának hatályon kívül helyezése is.

A törvény hatályon kívül helyezi a Kbt. 249. § (2) bekezdés p) pontját, ez összefügg azzal, hogy az egyszerű eljárásban a törvény alapján nem kell eredményhirdetést tartani.

A törvény 87. §-ának (2) bekezdése a Kbt. hatályukat vesztő - bekezdésnél és pontnál kisebb terjedelmű - szövegrészeit sorolja fel. A hatályon kívül helyezés indokai pl. hogy a törvény által hatályon kívül helyezett rendelkezésekre való hivatkozásokat is hatályon kívül kell helyezni.

A törvény hatályon kívül helyezi a Kbt. 96. § (2) bekezdésének utolsó mondatát, ebből következően a jövőben az eljárás eredményéről szóló összegezést nem lehet postai úton feladni. E módosítás indoka, hogy ha a Kbt. a postai feladást is lehetővé tenné, akkor a szerződéskötési moratórium időtartama legalább 15 napos kellene, hogy legyen az Európai Közösség vonatkozó irányelvére tekintettel.

A törvény 87. §-ának (3) bekezdése hatályon kívül helyezi az egészségügyi ellátórendszer fejlesztéséről szóló 2006. évi CXXXII. törvény 2. §-ának (6) bekezdését, ennek célja a Kbt. 254. §-a (3) bekezdésének hatályon kívül helyezésével összhangban olyan szabályozás kialakítása, hogy az egészségügyi szolgáltatóval vagy más fenntartóval, illetve más egészségügyi közszolgáltatásért felelős szervvel történő megállapodás vagy egészségügyi ellátási szerződés megkötése a Kbt. hatálya alá tartozzon szolgáltatási koncesszióként.

A 88. §-hoz

A törvény 88. §-a Kbt. kisebb jelentőségű módosításait tartalmazza, melyek gyakran hivatkozások változásai, illetőleg a miniszterek hatáskörében bekövetkezett változás. Továbbá a közösségi értékhatárokat „a Bizottság 1177/2009/EK rendelete (2009. november 30.) a 2004/17/EK és 2004/18/EK európai parlamenti és tanácsi irányelveknek a közbeszerzési eljárásokra irányadó értékhatárok tekintetében történő módosításáról” miatt kell módosítani. További lényeges módosítás a Kbt. 99. §-ának (3) bekezdésében hogy a szerződéskötési moratórium 20 napról 10 napra csökken, valamint a Kbt. 377. §-ának (5) bekezdésében, hogy a Tanács alelnökének megbízása 2 évről 5 évre nő.

A Kbt. 4. § 3/E. pontja módosításának indoka a Kbt. 66. § (1) bekezdés pontjainak átnevezése.

A Kbt. 83. § (5) bekezdésének módosítása egyértelművé teszi, hogy ha az első hiánypótlási felhívás alapján benyújtandó hiánypótlások nem érkeztek is be, újabb hiánypótlási felhívást lehet kiküldeni, ha az ajánlatkérő újabb ajánlati hibát vett észre.

A Kbt. 307. § (1) bekezdése módosításának indoka, hogy a szerződés módosításáról, illetve teljesítéséről szóló tájékoztató közzétételére a Kbt. az eddiginél több időt biztosítson.

A 89. §-hoz

A törvény 89. §-a a Tanácsra vonatkozó szabályok végrehajtásával kapcsolatos időzítést tartalmazza.

A 90. §-hoz

A törvény 90. §-a az Európai Unió jogának való megfelelésről tartalmaz rendelkezéseket.