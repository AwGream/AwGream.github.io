2002. évi XXVII. törvény indokolása

a Magyar Köztársaság és a Lengyel Köztársaság között, a kettős adóztatás elkerülésére és az adóztatás kijátszásának megakadályozására a jövedelem- és a vagyonadók területén, Budapesten, 1992. szeptember 23-án aláírt, az 1996. évi XCV. törvénnyel kihirdetett Egyezményhez kapcsolódó, Varsóban, 2000. június 27-én aláírt Jegyzőkönyv kihirdetéséről

Indokolás

Az Egyezmény törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint a kihirdetésre törvényben van mód.

A nyugdíjak adóztatása tekintetében a magyar és a lengyel jogszabályok eltérő szabályozást tartalmaznak. Míg ugyanis Magyarországon a nyugdíjak után nem kell adót fizetni, addig Lengyelországban a nyugdíjat megadóztatják.

Az 1992. szeptember 23-án aláírt magyar-lengyel kettős adóztatás elkerüléséről szóló egyezmény szerint a Lengyelországba áttelepülők ott lesznek adóügyi illetőségűek. Az Egyezmény pedig úgy rendelkezik, hogy a nyugdíj, amelyet az egyik szerződő Államban illetőséggel bíró személynek fizetnek, csak ebben az Államban adóztatható.

Az adóegyezményt módosító jegyzőkönyv a fent említett szabályt úgy változtatja meg, hogy a nyugdíj, amelyet az egyik szerződő Állam kötelező nyugdíjrendszere alapján fizetnek, csak ebben az államban adóztatható. E szerint a Magyarországról Lengyelországba áttelepülteknek a kötelező nyugdíjrendszer alapján Magyarországról járó nyugdíjak után a jövőben nem kell Lengyelországban adót fizetniük.

A Jegyzőkönyvet az Országgyűlés 3/2001. (II. 15.) OGY határozatával megerősítette.