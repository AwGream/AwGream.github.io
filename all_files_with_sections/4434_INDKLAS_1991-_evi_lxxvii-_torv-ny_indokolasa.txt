1991. évi LXXVII. törvény indokolása

a bírósági végrehajtásról szóló 1979. évi 18. törvényerejű rendelet módosításáról

-----STARTING---POINT---ALTALANOS--- 

Az Országgyűlés az 1991. szeptember 10-i ülésén elfogadta a közjegyzőkről szóló 1991. évi XLI. törvényt.

A bírósági végrehajtásról szóló 1979. évi 18. törvényerejű rendelet (a továbbiakban: Vht.) alapján a közjegyző végrehajtási lapot állít ki az általa hozott, marasztalást tartalmazó végzés és az általa jóváhagyott, a bírósági egyezséggel azonos hatályú - egyezség alapján (Vht. 10. §). Megfelelő feltételek fennállása esetén végrehajtási záradékkal látja el a közjegyzői okiratot, az állami szerv, szövetkezet, társulás, társadalmi szervezet javára pénzfizetési kötelezettséget megállapító kötelezvényt vagy egyéb nyilatkozatot, illetőleg egyes esetekben a hátraléki kimutatást, határozatot vagy más okiratot (Vht. 16-18. §), továbbá a munkaügyi, szövetkezeti döntőbizottságnak és - a magánmunkáltató kivételével - a munkáltatónak és a szövetkezeti szervnek a jogerős és végrehajtható határozatát (Vht. 19. §). Jogosult a kézizálog-szerződésről szóló okirat és az ingatlan közös tulajdonának árverés útján történő megszüntetéséről szóló szerződés végrehajtási záradékolására is (Vht. 20. §). Ha pedig a követelést kizárólag az adós munkabéréből kell behajtani, a közjegyző a záradékolás helyett letiltó végzést hoz (Vht. 25-27. §). A részletes szabályokat - így a Vht. 18. §-ában említett, külön jogszabályban meghatározott okiratokat - a Vht. végrehajtásáról szóló 14/1979. (IX. 17.) IM rendelet (a továbbiakban: Vhr.) állapítja meg.

A közjegyzőkről szóló törvény alapján a szabadfoglalkozású közjegyzők nem jogosultak bírósági végrehajtás elrendelésére, mert az állami kényszerintézkedések alkalmazása összeférhetetlen a megváltozott jellegű közjegyzői intézménnyel, ezért a feladatok a jövőben a bíróságra hárulnak.

Az Alkotmánybíróság a 46/1991. (IX. 10.) AB határozatában megállapította, hogy a Vht. 18. §-a és a Vhr. 6. §-a alkotmányellenes, ezért e rendelkezéseket 1992. június 30-i hatállyal megsemmisítette.

Az Alkotmánybíróság - a határozat indokolásából kitűnően - az alkotmányellenesség forrását abban látja, hogy a Vht. és a Vhr. nem tesz elvi különbséget a bíróság és a közjegyző, illetve egyéb szervek végrehajtható okiratai között. Mivel a végrehajtási rendelkezéseket - a Vht. 18. §-a esetében - nem előzi meg bírósági vagy közjegyzői eljárás, ezért a végrehajtási cselekmények foganatosítása az állampolgárok alaptalan zaklatásához vezethet, és így ellentétes az Alkotmány emberi méltóságot és a magánlakás sérthetetlenségét védő 54. §-ának (1) bekezdésében és 59. §-ának (1) bekezdésében foglalt rendelkezésekkel.

A Vht. 18. §-a alapján a közjegyző végrehajtási záradékkal a Vhr. 6. §-ában felsorolt kedvezményezett intézmények (pénzintézet, biztosító intézet, közkönyvtár, közüzem, kölcsönszerződéssel foglalkozó állami vállalat, lakásszövetkezet stb.) okiratait láthatja el. A Vhr. hatálybalépése óta eltelt idő alatt bekövetkezett társadalmi-gazdasági változások folytán ma már nemcsak állami szervek, hanem magánvállalkozások is folytathatnak a Vhr. 6. §-ában meghatározott körbe tartozó tevékenységet. A megkülönböztetés ezért sérti az Alkotmánynak a tulajdoni formák egyenjogúságát deklaráló 9. § (1) bekezdését és a törvény előtti jog- és esélyegyenlőséget biztosító 70/A. § rendelkezéseit is.

Az Alkotmánybíróság az 50/1991. (X. 3.) AB határozatában megállapította a Vht. 17. § (1) bekezdésének és a végrehajtás során befolyt összeg kifizetési sorrendjét szabályozó 105. § pontjai egyes szövegrészeinek alkotmányellenességét is, és azokat a kihirdetés napjával megsemmisítette.

A Vht-t módosító törvényjavaslat (a továbbiakban: Javaslat) nem célozza a Vht. átfogó felülvizsgálatát, hanem a közjegyzőkről szóló törvény rendelkezései és az Alkotmánybíróság határozatai miatt szükséges módosításokat tartalmazza.

-----STARTING---POINT---RESZLETES---

Az 1. §-hoz

A Javaslat szerint az eddigi közjegyzői hatáskörbe tartozó esetekben is csak a bíróság állíthat ki végrehajtási lapot. Új rendelkezés továbbá, hogy a közjegyzői fegyelmi ügyben hozott, a fegyelmi bíróság marasztalást tartalmazó határozata alapján is végrehajtási lap kiállítására kerül sor.

A 2. §-hoz

A Vht. 15. §-a jogosítja fel a közjegyzőt a Vht. 16., 19. és 20. §-ában felsorolt okiratok végrehajtási záradékolására. Mivel a közjegyzőnek ez a jogosultsága megszűnik, a Javaslat ezt a helyi bíróság feladatává teszi.

A 3. §-hoz

A közjegyzőkről szóló törvény 112. §-a részletesen meghatározza, hogy a közjegyzői okirat alapján milyen feltételek esetén van helye bírósági végrehajtásnak. Ezért a Javaslat e feltételeket nem ismétli meg, hanem erre nézve utaló rendelkezést tartalmaz.

A 4-6. §-hoz

A Javaslat fenntartja azt a megkülönböztetést, amely a végrehajtási lap kiállítása helyett a bíróság által elrendelt közvetlen letiltás, illetve a közjegyző által végrehajtási záradékolás helyett elrendelt közvetlen letiltás között a hatályos szabályozás szerint fennáll. Ez utóbbi elrendelésére is a bíróság válik jogosulttá.

A záradékolás helyett elrendelt letiltás esetén a bíróság a munkáltatót a munkabér megfelelő részének a levonására hívja fel azzal, hogy ha 45 napon belül újabb értesítést nem kap, a levont és visszatartott összeget fizesse ki a végrehajtást kérőnek. A letiltás kézhezvétele utáni azonnali kifizetés mellőzése azért indokolt, mert a végrehajtást nem előzte meg jogvitás eljárás. Ha viszont a letiltó végzést a felek nem fellebbezték meg, újabb intézkedés nélkül sor kerül a levont és visszatartott összeg kifizetésére.

A 7-8. §-hoz és 10. §-hoz

A bírósági végrehajtással kapcsolatos közjegyzői feladatok megszűnése, illetve a feladatoknak bírósági hatáskörbe kerülése, valamint a tulajdonformák egyenjogúsága alkotmányos elvével történő összhang megteremtése, továbbá garanciális szempontok indokolják a Vht. egyes rendelkezéseinek módosítását, illetve hatályon kívül helyezését.

A Javaslat 7. §-a és 8. §-a módosító rendelkezéseket tartalmaz. A Vht. 9. §-ának b) pontja, a 19. § (1) bekezdése, a 20. § bevezető része, a 30. § (3) bekezdése, az 93. § bevezető része módosításának indoka az, hogy a végrehajtás elrendelésének bírósági hatáskörbe utalásával a végrehajtási eljárással kapcsolatos eddigi közjegyzői feladatok is a bíróságra hárulnak. A Vht. 96. §-ának (4) bekezdését ezzel összefüggésben azért is módosítani kell, mert az illetékességre utaló szabály feleslegessé vált.

A Javaslat 10. §-a hatályon kívül helyező rendelkezéseket tartalmaz. A Vht. 17. §-a (1) bekezdésének egyes szövegrészeit és a 18. §-a alkotmányellenességét az Alkotmánybíróság a hivatkozott határozataiban állapította meg. A Vht. 17. §-a esetében az egyes szövegrészeket azonnali hatállyal, a Vht. 18. §-át pedig 1992. június 30-i hatállyal semmisítette meg. A jogbiztonságra és az alkotmányossági szempontokra figyelemmel megnyugtató megoldást az jelent, ha e rendelkezések teljes egészében és minél előbb hatályukat vesztik.

A Vht. 51. §-a bekezdésének c) pontja a tulajdonformákon alapuló alkotmányellenes megkülönböztetéssel a gazdasági élet egyes résztvevői számára indokolatlan előnyt biztosít. Ez a megkülönböztetés a jövőben nem tartható fenn.

Az Alkotmánybíróság 50/1991. (X. 3.) AB határozata a Vht. 105. §-a egyes pontjainak szövegrészeit is megsemmisítette, az egyes rendelkezések között a megbomlott összhang megteremtése miatt a tartalmatlanná vált d) és m) pontot hatályon kívül kell helyezni.

A közjegyző végrehajtással kapcsolatos feladatainak megszüntetése miatt a Polgári perrendtartásról szóló 1952. évi III. törvény 33. §-ának (1) bekezdésében a közjegyzőre való utalást hatályon kívül kell helyezni.

Az illetékekről szóló 1991. évi XCIII. törvény egyes rendelkezéseit a közjegyzőkről szóló törvény kapcsán, illetve a Vht. módosítása miatt kell hatályon kívül helyezni. A közjegyzői végrehajtási záradékolás lehetőségének megszüntetése miatt néhány kormányrendelet egyes rendelkezéseinek hatályon kívül helyezése, illetőleg módosítása is indokolt.

-----STARTING---POINT---VEGE---

A 9. §-hoz

A Javaslat 9. §-a a törvény hatálybalépéséről rendelkezik. Mivel a Javaslat alapvetően a közjegyzői szervezet átalakulása miatt szükséges módosításokat tartalmazza, a törvényt a közjegyzőkről szóló törvénnyel összhangban 1991. január 1-jén indokolt hatályba léptetni azzal, hogy rendelkezései a folyamatban levő bírósági végrehajtási ügyekben is alkalmazásra kerüljenek.