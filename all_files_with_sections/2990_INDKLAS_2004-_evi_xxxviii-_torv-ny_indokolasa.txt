2004. évi XXXVIII. törvény indokolása

a Magyar Köztársaság Kormánya és Románia Kormánya között a minősített katonai információk kölcsönös védelme tárgyában aláírt Egyezmény 1. Cikkének módosításáról szóló, Aradon, 2002. október 17-én aláírt Megállapodás kihirdetéséről

Indokolás

A Magyar Köztársaság Kormánya és Románia Kormánya között a minősített katonai információk kölcsönös védelme tárgyában, Debrecenben, 1997. február 17-én aláírt Egyezmény rendelkezéseinek kialakítására abban az időszakban került sor, amikor a Magyar Köztársaság még nem tartozott a NATO-tagállamok sorába. A NATO-tagságunkat követően megindult jogközelítést célzó folyamat részeként az 1998. évi LXXX. törvénnyel módosításra került az államtitokról és a szolgálati titokról szóló 1995. évi LXV. törvény. Ez a módosítás, illetve annak az 5. §-ában szereplő felhatalmazás alapján kiadott, azóta hatályon kívül helyezett, a nemzetközi szerződés alapján átvett, vagy nemzetközi kötelezettségvállalás alapján készült minősített, valamint a korlátozottan megismerhető adat védelmének eljárási szabályairól szóló 56/1999. (IV. 2.) Korm. rendelet 1. §-a lehetővé tette - a külföldi minősítések megfeleltetési táblázatba foglalása után -, hogy előírásaikat alkalmazva a külföldi eredetű minősített adatok a szintjüknek megfelelő védelmet kapjanak. Erre tekintettel a már megkötött és hatályos katonai titokvédelmi megállapodások módosítása vált szükségessé, mivel azokban a magyar fél részéről kizárólag a kétfokozatú minősítési rendszer tükröződik, de a hatályos jogszabályok alapján már lehetőség nyílik a differenciáltabb védelemre is. Az Egyezmény módosítását továbbá az a körülmény is indokolta, hogy az aláírás és a hatálybalépés óta a román minősítési szabályozásban is változás következett be. (Időközben az 56/1999. (IV. 2.) Korm. rendeletet felváltotta a nemzetközi szerződés alapján átvett, vagy nemzetközi kötelezettségvállalás alapján készült minősített adat védelmének eljárási szabályairól szóló 179/2003. (XI. 5.) Korm. rendelet, amely a korábbi szabályozáshoz hasonlóan biztosítja a külföldi eredetű minősített adatok szintjüknek megfelelő védelmét.)

Az Egyezmény 1. Cikkének módosításával a Kormány 2101/2001. (V. 16.) Korm. határozatában egyetértett, és felhatalmazta a honvédelmi minisztert, hogy az Egyezmény módosításáról szóló Megállapodást az Országgyűlés által történő megerősítés fenntartásával aláírja. A két Kormány honvédelmi minisztere a Megállapodást 2002. október 17-én Aradon aláírta, ezt követően az Országgyűlés a 3/2003. (II. 14.) OGY határozattal a Megállapodást megerősítette, majd a két szerződő állam közötti szóbeli jegyzékváltás útján 2004. január 26-án a Megállapodás hatályba lépett.

Az Egyezmény módosításával lehetőség nyílik a korlátozottan megismerhető adatok átadására is. Az ilyen adatok nem minősülnek szigorúan titkosnak vagy titkosnak, de bárki által szabadon megismerhetőnek sem. A gyakorlatban kizárólag szigorúan titkos és titkos védelmi eljárási szabályokon alapuló rendszer esetén sem maradhatnak az átadott korlátozottan megismerhető adatok minősítés nélkül, ezért azokat minden esetben legalább titkosként kell kezelni. Ez az eljárás az ilyen adatok tekintetében indokolatlan és fölösleges, különösen annak fényében, hogy a megváltozott hazai szabályozás lehetővé teszi a kötöttség oldását.

Az Egyezményt módosító Megállapodás - a minősített katonai információk vonatkozásában - a NATO-szabályokkal és a hazai rendelkezésekkel összhangban lévő kölcsönös megfeleltetést és jelölést vezet be. A Megállapodás a minősített információról és anyagokról készült bármilyen másolatra kiterjeszti a minősítő Fél által meghatározott minősítést, valamint tájékoztatási kötelezettséget ír elő minden utólagos besorolási, valamint formai jelölési változtatás vonatkozásában.