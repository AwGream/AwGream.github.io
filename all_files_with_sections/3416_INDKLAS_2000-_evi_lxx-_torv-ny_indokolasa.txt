2000. évi LXX. törvény indokolása

a mezőgazdasági munkavállalók szervezeteiről és a gazdasági és társadalmi fejlődésben betöltött szerepükről szóló, a nemzetközi munkaügyi konferencia 1975. évi 60. ülésszakán elfogadott 141. számú Egyezmény kihirdetéséről

Indokolás

A Nemzetközi Munkaügyi Szervezet alapvető jogokat érintő egyezményei közül az 1975. június 23-án elfogadott 141. számú Egyezmény a mezőgazdasági ágazatban dolgozó, munkaviszonyban álló vagy önálló vállalkozó munkavállalók szervezkedési szabadságának minél teljesebb megvalósításáról szól.

Az Egyezmény ratifikálásával a tagállamok arra vállaltak kötelezettséget, hogy ezen szervezetek létesítését, fejlesztését, jogszerű tevékenységét gátló akadályokat felszámoló politikát alkalmaznak, ezért felülvizsgálják nemzeti jogszabályaikat abból a szempontból, hogy nem akadályozzák-e a mezőgazdasági munkavállalók szervezeteinek megalakítását és fejlődését.

Magyarország az Egyezményt a 43/1993. (VI. 11.) OGY határozattal erősítette meg. A megerősítő okirat letétbe helyezése a Nemzetközi Munkaügyi Hivatal főigazgatójánál 1994. január 4. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1995. január 4. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának első bekezdése alapján a nemzetközi szerződést törvénnyel kell kihirdetni.