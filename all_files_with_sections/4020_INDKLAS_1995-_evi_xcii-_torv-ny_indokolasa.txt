1995. évi XCII. törvény indokolása

a takarmányok előállításáról és forgalomba hozataláról

-----STARTING---POINT---ALTALANOS--- 

A törvényjavaslat a takarmányok előállítása és forgalomba hozatala feltételeinek meghatározásával két alapvető célt szolgál: az állatok, valamint az állati eredetű terméket fogyasztók egészségének, és a takarmány-felhasználók érdekeinek védelmét.

E feladatok törvényi szintű szabályozása és az Európai Közösségek takarmányozásra vonatkozó szabályainak figyelembevétele megfelel az egységes európai belső piac követelményeinek.

A törvényi szintű keretszabályozás a jogalkotásról szóló 1987. évi XI. törvény 2. §-ának b) pontja alapján indokolt. Magyarországon ugyanis az évente felhasznált takarmány értéke mintegy százhúsz milliárd forint és a takarmányozás jelenti az állati eredetű termékek előállítási költségeinek közel 60%-át. Ezért a nemzetgazdaság szempontjából jelentős, hogy a takarmányok előállítását, forgalombahozatalát és felhasználását az Európai Közösségek tagállamaihoz hasonlóan Magyarországon is törvény szabályozza.

A modern állattenyésztésben a gazdasági haszonállatok tenyésztése szempontjából a megfelelő takarmányozásnak meghatározó szerepe van. A takarmányok körébe nemcsak azok a mezőgazdasági termékek (pl. széna, kukorica) tartoznak, amelyek ipari feldolgozás nélkül is hasznosíthatók, hanem a nagy ipari üzemekben előállított különböző takarmánykeverékek is. A takarmánykeverékek előállításához felhasznált takarmány-kiegészítőanyagok, takarmány-adalékanyagok, továbbá gyógyszerek szigorú szabályozást igényelnek.

A takarmány minősége alapvetően meghatározza az állattenyésztés eredményességét és közvetve kihatással van a minőségi élelmiszerek előállítására is.

Az egységes európai belső piac létrejöttének előkészítése érdekében az Európai Közösségek tagállamai harmonizálták a takarmányokra vonatkozó rendelkezéseket. Ennek során a takarmányok szabad forgalmazása, az állattenyésztés eltérő versenyfeltételeinek megszüntetése, valamint az állatok és az állati eredetű termékeket fogyasztó ember egészségének védelme volt az alapvető célkitűzés. A takarmánykeverékben felhasznált különféle anyagok ugyanis hatással vannak az emberek egészségére is.

Az Európai Közösségek tagállamai különösen a takarmányok forgalomba hozatalának, jelölésének, a takarmány-kiegészítőanyagok és takarmány-adalékanyagok, valamint a gyógyszerek felhasználásának szabályait harmonizálták. Az Európai Közösségek irányelvei szabályozzák a takarmányok egészségre káros szermaradványainak maximális értékét is.

Az Európai Közösségekben a takarmányok előállítását, forgalmazását, jelölését és hatósági vizsgálatát - a takarmányra vonatkozó agrárrendtartási rendeleteken kívül - csak irányelvek és határozatok szabályozzák, amelyeket az Európai Közösségek tagállamai egységesen, törvényi szinten építenek be saját jogrendszerükbe.

A takarmányozási kérdések törvényi szintű szabályozása mellett szól továbbá, hogy az a mezőgazdasági export miatt fontos gazdaságpolitikai szempont.

-----STARTING---POINT---RESZLETES---

I. Fejezet

Az 1. §-hoz

A törvényjavaslat hatálya a korábbiaktól eltérően nemcsak a takarmányok előállítására, forgalmazására, hanem annak felhasználására is kiterjed. A hatály kiterjed továbbá takarmány-alapanyagra, előkeverékre, takarmánykeverékre, tápra, tápszerre, valamint a forgalomba hozott és az importált szálas- és tömegtakarmányokra is.

A 2. §-hoz

Az értelmező rendelkezések követik az Európai Közösségek irányelveiben meghatározott fogalmakat, ugyanakkor tekintettel vannak a hazai klasszikus nomenklatúrára is.

A takarmány, a takarmánykeverék, takarmány-kiegészítőanyag, takarmány-adalékanyag meghatározása a Tanács 1979. április 2-i 79/373. (EGK) számú, a keveréktakarmányok forgalmáról szóló irányelvében, valamint a Tanács 1970. november 23-i 70/524. (EGK) számú, az állatok takarmányozásában alkalmazott adalékanyagokról szóló irányelvében foglaltaknak felel meg.

II. Fejezet

A TAKARMÁNY ELŐÁLLÍTÁSÁNAK, FORGALOMBA HOZATALÁNAK ÉS FELHASZNÁLÁSÁNAK FELTÉTELEI

A 3. §-hoz

A törvényjavaslat 3. §-a ismerteti a takarmányok előállításával, forgalomba hozatalával és felhasználásával kapcsolatos minősítési, engedélyezési, nyilvántartási és ellenőrzési feladatokat ellátó hatóságokat.

A 4. §-hoz

A takarmányelőállító üzem létesítéséhez és működtetéséhez környezetvédelmi és közegészségügyi feltételek biztosítása szükséges. A takarmányelőállító üzem működését, a takarmányelőállító tevékenység megkezdését, és az előállítani kívánt takarmányok körét az ellenőrző intézet, illetőleg az Állomás engedélyezi.

A gyógyszert nem tartalmazó saját felhasználásra szánt takarmányokat előállító üzemek esetében a törvényjavaslat csak bejelentési, illetve nyilvántartási kötelezettségeket ír elő. Vannak olyan üzemek, amelyek több ezer saját állat részére készítenek takarmánykeveréket. A felhasznált takarmányok azonban hatással vannak az állati eredetű élelmiszerekre, és így veszélyt jelenthetnek az emberi egészségre. Ezért a saját felhasználású takarmányok ellenőrzésének lehetőségét szabályozni kell, és ezt nem lehet az állatlétszámtól függővé tenni.

Az 5. §-hoz

A törvényjavaslat meghatározza a takarmányelőállítás és forgalomba hozatal személyi és tárgyi feltételeit, annak érdekében, hogy az előállítást hozzáértő, szakirányú végzettségű szakemberek irányítsák. A műszaki előírások a takarmány-előállítás biztonságát és az egészségügyi követelményeknek való megfelelését célozzák.

A törvényjavaslat a takarmányok előállításának tárgyi és személyi feltételeit az Európai Közösségek valamennyi rendeletében és irányelvében kihangsúlyozott, az állat, illetve az állati termékeket fogyasztó ember egészségének védelmére vonatkozó legfontosabb alapelveknek megfelelően határozza meg.

A takarmányok jelentős mértékben befolyásolják a gazdasági haszonállatok termelőképességét, az állati eredetű termékek minőségét és fogyaszthatóságát. Ezért a törvényjavaslat meghatározza a takarmány előállítására, kezelésére, forgalomba hozatalára és felhasználására vonatkozó tilalmakat.

A törvényjavaslat a forgalomba hozatal feltételeit a vonatkozó következő közösségi irányelvek rendelkezései alapján határozza meg:

A Tanács 1979. április 2-i 79/373 (EGK) számú irányelve a keveréktakarmányok forgalmáról.

A Bizottság 1980. május 2-i 80/511 (EGK) számú irányelve a le nem zárt csomagolásban vagy tartályokban lévő keveréktakarmányok forgalmazásáról.

A 6. §-hoz

A takarmány minősítésére vonatkozó szabályok értelmében a forgalomba hozatalt megelőzően az új takarmányt, valamint a hazai engedéllyel vagy szabvánnyal nem rendelkező import takarmányt a minősítő intézetnek minősítenie kell. A minősítési eljárás során el kell végezni a termék analitikai és mikrobiológiai vizsgálatát, továbbá szükség szerint a toxikológiai, karcinogenitási, mutagenitási vizsgálatokat is, továbbá állatetetési kísérletekkel meg kell határozni a minősítendő termék takarmány-élettani, takarmányhatékonysági mutatóit.

A Tanács 1983. április 18-i 83/228 (EGK) irányelve, valamint a Tanács 1987. február 16-i 87/153 (EGK) irányelve szabályozza a takarmányozásra szolgáló termékek és takarmány-adalékanyagok minősítésének elveit.

A 7. §-hoz

A nem minősített takarmányok felhasználása kivételes esetekben indokolt lehet. Új takarmányozási anyagok hatásvizsgálatának elvégzésére, illetve egyes káros anyagok élettani hatásvizsgálata céljára egyetemek, kutatóintézetek a kísérleteik elvégzéséhez használnak olyan takarmányokat, melyek a forgalmazás feltételeinek nem felelnek meg. Ugyanakkor az új takarmányt előállító üzemek beüzemeléséhez, próbagyártásához a megfelelő technológiai eljárás kidolgozása érdekében takarmányt állítanak elő, holott az üzem nem rendelkezik erre engedéllyel. Ezekben az esetekben a minősítő intézet külön engedélyével szabad a takarmányokat felhasználni.

A 8. §-hoz

A takarmány forgalomba hozatala szempontjából lényeges kérdés a takarmány minőségének megóvását biztosító megfelelő csomagolás és annak jelölése. A törvényjavaslat 8. §-a az Európai Közösségek rendelkezéseivel összhangban határozza meg azokat az adatokat, amelyeket a takarmány csomagolóanyagán fel kell tüntetni. A törvényjavaslat rendelkezik az ömlesztett takarmányok, továbbá a takarmányelőállító üzemen kívül előállított takarmányok (e körbe tartoznak pl. a szemes takarmányok és a növényi eredetű ipari melléktermékek) kísérő okmányán feltüntetendő adatokról is.

A törvényjavaslat a jelölés és a vásárlók tájékoztatása érdekében a 79/373. (EGK) számú irányelv 5. cikkelyében foglaltaknak megfelelően szabályozza a takarmány jelölését. Ez a közösségi rendelkezések értelmében a takarmányok forgalmazásánál elengedhetetlenül szükséges.

A 9. §-hoz

Szigorú feltételrendszer szükséges az import takarmányok esetében. Ennek hiányában azok a takarmányok, amelyek nem felelnek meg a fejlett országok igényeinek és előírásainak, magyar piacra áramolhatnak, veszélyeztetve ezzel a magyar felhasználók érdekeit és a megfelelő minőségű hazai takarmányok piaci helyzetét. Ezért a minősítő intézet a takarmányozási célú felhasználhatóság szempontjából engedélyezi a takarmányimportot.

III. Fejezet

TAKARMÁNYOZÁSI SZAKIGAZGATÁS, ÉS A TAKARMÁNYOZÁSI HATÓSÁG FELADATAI

A 10-16. §-hoz

A törvényjavaslat III. fejezete a takarmányozási szakigazgatás szervezetét és a takarmányozási hatóság feladatkörét határozza meg.

A takarmány előállításával, forgalomba hozatalával, felhasználásával és vizsgálatával kapcsolatos szabályozási, szervezési, igazgatási és hatósági feladatokat a Földművelésügyi Minisztérium, valamint a takarmányozási hatóság látja el.

A törvényjavaslat szerint takarmányozási hatósági jogkörben a minősítő intézet, az ellenőrző intézet és az Állomás jár el, továbbá meghatározott ellenőrzési feladatokat a takarmányfelügyelő lát el.

A III. fejezet az egyes takarmányozási hatóságok feladatait külön-külön határozza meg.

A minősítő intézet a takarmányozási célú hasznosíthatóság szempontjából minősíti a forgalomba hozatalt, illetve a felhasználást megelőzően az új takarmányt, takarmány-alapanyagot, takarmány-kiegészítőanyagot, takarmány-adalékanyagot, valamint a hazai engedéllyel vagy szabvánnyal nem rendelkező import takarmányt, továbbá engedélyezi a minősített új takarmányok előállítását és forgalomba hozatalát. A minősítő intézet hatáskörébe tartozik a szolgáltatást végző takarmányvizsgáló laboratóriumok minősítése is.

Az ellenőrző intézet hatáskörébe tartozik a takarmány-alapanyagot, takarmány-kiegészítőanyagot, nem nutritív (tápláló értékkel nem rendelkező) testidegen takarmány-kiegészítőanyagot, gyógyszeres takarmányt, előkeveréket és tápszert forgalomba hozatal céljára gyártó takarmányelőállító üzem működésének, továbbá az előállítani kívánt takarmányok körének engedélyezése, nyilvántartása és a takarmányok ellenőrzése.

Az ellenőrző intézet hatáskörébe csak azok a kiemelt jelentőségű nagy értékű anyagok tartoznak, amelyeket az országban 25-30 takarmányelőállító üzemben gyártanak. E termékkör felhasználása azonban az állati eredetű élelmiszerek szermaradvány-mentessége, minősége, valamint azok fogyasztóinak egészsége szempontjából országos jelentőségű. Ez teszi indokolttá, hogy meghatározott takarmányozási hatósági feladatokat országos hatáskörrel kell ellátni, továbbá a területi és központi takarmányellenőrzési feladatokat koordinálni kell.

Az Állomások hatáskörébe csak a területi takarmányozási hatósági feladatok tartoznak.

A takarmányelőállító üzemeket, a takarmányelőállítás személyi és tárgyi feltételeit, a takarmány tárolását, szállítását és forgalmazását a takarmányfelügyelők ellenőrzik. A törvényjavaslat meghatározza a takarmányfelügyelők jogkörét is.

Az ellenőrzött természetes személy, illetve gazdálkodó szervezet köteles az ellenőrzéshez szükséges valamennyi adatot, anyagot és eszközt a takarmányozási hatóság rendelkezésére bocsátani.

A törvényjavaslat III. fejezete a takarmányellenőrzést a 79/373. (EGK) számú irányelvben, valamint a Bizottság 1978. június 15-i 78/633. (EGK) számú, illetve a Bizottság 1984. július 25-i 84/425 (EGK) számú, a takarmányok vizsgálatára vonatkozó közösségi analitikai módszerekről szóló irányelveiben meghatározott követelményeknek megfelelően szabályozza.

A 17. §-hoz

A takarmányozási hatóság által végzett minősítési, engedélyezési és ellenőrzési vizsgálatokért a jogszabályban meghatározott mértékű vizsgálati díjat kell fizetni.

A törvényjavaslat szabályozza a minősítéshez és az ellenőrzéshez szükséges mintavételt és az ellenminta vételének szabályait is.

IV. Fejezet

HATÓSÁGI INTÉZKEDÉSEK

A 18. §-hoz

A takarmányok minősége nemcsak befolyásolja az állati eredetű termékek minőségét és fogyaszthatóságát, hanem hatással van az állatok egészségére, valamint az állati terméket fogyasztó emberek egészségére is. Az Európai Közösségekben számos irányelv is meghatározza a takarmányokban megengedhető szermaradvány és állatgyógyászati készítmény tartalom mértékét. Ezért a vonatkozó előírások megszegőivel szemben szükséges a 19. §-ban meghatározott szankciók alkalmazása.

A 19. §-hoz

A törvényjavaslat új szankcióként vezeti be a minőségvédelmi bírság jogintézményét a kiemelkedően hibás takarmányok esetében. Ezek a takarmányok ugyanis a hiba jellegének és mértékének nagysága miatt az állatállománynál nagymértékű termelés kiesést eredményezhetnek és veszélyeztethetik az állatok egészségét.

Ezért a 18. §-ban felsorolt szankciókon kívül az ellenőrző intézet és az Állomás minőségvédelmi bírságot szabhat ki, ha a forgalomba hozott takarmány nem felel meg a garantált beltartalmi értékeknek, vagy a maximális szintet meghaladó mértékben tartalmaz nem kívánatos anyagokat.

A hibás takarmány által előidézhető veszély indokolttá teszi, hogy a minőségvédelmi bírságot a vizsgált tétellel azonos, tehát a minta által reprezentált egész takarmány mennyiségére kell kiszabni. A vizsgált tétellel azonos takarmány fogalmát, valamint a minőségvédelmi bírságnak a hiba jellegének megfelelő mértékét jogszabály határozza meg.

A törvényjavaslat a minőségvédelmi bírság mértékének meghatározásánál a takarmány kereskedelmi értékét kívánja meghatározni. Ezért mellőzi a bírság mértékének összegszerű meghatározását.

A minőségvédelmi bírságból befolyt összeget a takarmányvizsgálati módszerek korszerűsítésére és a takarmányok minőségének javítására kell fordítani a minisztérium rendelkezéseinek megfelelően.

-----STARTING---POINT---VEGE---

V. Fejezet

FELHATALMAZÁSOK

A 20. §-hoz

A földművelésügyi miniszter felhatalmazást kap, hogy szabályozza a takarmány-előállítás, forgalmazás és felhasználás feltételrendszerét, a takarmányozásra vonatkozó részletes szabályokat, valamint a takarmányellenőrzés rendjét.