2005. évi XCVI. törvény indokolása

a katasztrófavédelemmel összefüggő egyes törvények módosításáról

-----STARTING---POINT---ALTALANOS--- 

A gyakorlati alkalmazás során szerzett tapasztalatok mind a megelőzési-hatósági szakterületen (a veszélyes üzemekkel kapcsolatos engedélyezési eljárás során), mind a veszélyhelyzet-kezelési területen (a közelmúltból pl.: a törökbálinti, a zalaegerszegi és az esztergomi, a közvéleményt is élénken foglalkoztató események kapcsán), mind pedig a funkcionális területeken (a hivatásos önkormányzati tűzoltóparancsnokok kinevezése, fegyelmi eljárás megindításának indokoltsága) olyan jogszabályi hiányosságokra, esetenként pontatlanságokra irányították rá a figyelmet, amelyek csak törvényi rendelkezések módosításával kezelhetők.

A BM Országos Katasztrófavédelmi Főigazgatóság jelenleg több olyan feladatot is ellát, amelyek törvényi legitimációja hiányzik. Ilyen egyrészről a helyreállítási-újjáépítési tevékenység, amelynek jogalapját a társadalmi elvárásból fakadó, „szokásjogon alapuló” kormányzati döntések képezik. Ezen túlmenően az egyértelmű egyeztetési, felelősségi határok meghatározása szintén törvényi szintű szabályozást igényel.

A törvény egyes részei a hatósági (ellenőrzési) tevékenység és a veszélyhelyzet-kezelések során hatékonyabb és egyértelműbb kikényszerítési lehetőséget teremtenek a katasztrófavédelmi szabályokat (Országos Katasztrófavédelmi Szabályzat, kitelepítés elrendelése) megszegőkkel szemben.

A katasztrófavédelem rendszerében központi szereppel bíró védelmi bizottsági elnökök képzésen történő részvétele a szakmai specifikumokból és a feladatellátás társadalmi érzékenységéből adódóan is alapvető követelmény.

A törvénynek a katasztrófavédelem pénzügyi alapjaival összefüggő rendelkezései - a biztosítói 1% felhasználási körének kibővítése - a működési költségek több forrásból történő biztosítását célozzák.

A hivatásos önkormányzati tűzoltóságok „műszaki állománytáblázatának” meghatározása ezzel párhuzamosan lehetőséget teremt arra, hogy csak az állam által vállalt „egyenértékű biztonság” eléréséhez szükséges eszközök kerüljenek a központi költségvetésből finanszírozásra.

-----STARTING---POINT---RESZLETES---

Az 1. §-hoz

Mivel a tűzvédelemmel és a műszaki mentéssel kapcsolatos kötelezettségek nem csak jogszabályokban és szabványokban találhatók, hanem hatósági rendelkezésekben is, a törvény ezekkel kiegészíti az eredeti rendelkezést.

A 2. §-hoz

A tűz elleni védekezésről, a műszaki mentésről és atűzoltóságról szóló 1996. évi XXXI. törvény (a továbbiakban: Ttv.) hatályba lépése óta több ízben jelentett problémát, hogy a segélyhívó számokat a szolgáltató nem kötötte át a legközelebbi tűzoltóságra, így a jelzés időveszteséget okozott. A többlépcsős átjelzések percekben mérhető időveszteséget okoztak, amely a kárérték rovására ment. A normaszöveg törvény szerinti pontosítása szerint a szolgáltató köteles a legközelebbi tűzoltóságra bekötni a segélyhívókat.

A 3. §-hoz

A katasztrófák elleni védekezés irányításáról, szervezetéről és a veszélyes anyagokkal kapcsolatos súlyos balesetek elleni védekezésről szóló 1999. évi LXXIV. törvény (a továbbiakban: Kat.) hatályba lépésével az állami tűzoltóságok megszűntek, integrálódtak a katasztrófavédelem rendszerébe. A törvény szövege alapján a tűzoltásvezetői jogkör a „tűzoltóság” tagjait illeti meg. Jogbizonytalanságot okoz, hogy a szervezeti változással a „katasztrófavédelemmé” váló szervezet egyéb feltételeknek megfelelő tagjai a törvény expressis verbis rendelkezése hiányában a jogutódlás tényével jogosultak illetve kötelesek-e a kifejezetten a „tűzoltóság” tagjait megillető tűzoltásvezetői jogkör gyakorlására. Azon kiemelt eseményeknél, ahol több - hivatásos önkormányzati illetve önkéntes - tűzoltóság működik, továbbra is szükséges a feladatok magasabb szintű irányítása, amely a tűzoltásvezető jogköre. A fenti anomáliák megszüntetése érdekében a törvény a tűzoltásvezetésre jogosultak körét kiegészíti a hivatásos katasztrófavédelmi szerv tagjaival, akik természetesen csak akkor jogosultak átvenni a tűzoltás vezetését, ha a más jogszabályban erre meghatározott egyéb követelményeknek megfelelnek.

A 4. §-hoz

A tűzoltóságok központi irányítását a belügyminiszter gyakorolja. A törvény rögzíti, hogy a jogkör gyakorlása, a belügyminiszternek a Ttv. 24. §-ában foglalt jogosítványai kivételével, a belügyminiszter irányítása alatt álló szakmai szervezet útján valósul meg.

Az 5-7. §-hoz

A hivatásos önkormányzati tűzoltóság átszervezésével kapcsolatos belügyminiszteri jogkör a gyakorlatban nem érvényesül, ugyanis a szervezeti módosítást az érintett tűzoltóparancsnok kezdeményezi, majd a BM OKF főigazgatója egyetértése esetén az átszervezést, illetőleg az ehhez kapcsolódó szervezési állománytáblázatot a fenntartó önkormányzat polgármester hagyja jóvá. Ezért a törvény a jogkör elhagyását tartalmazza.

A BM Országos Katasztrófavédelmi Főigazgatóság főigazgatójának a tűzoltóságokkal kapcsolatos jogkörét is e törvényben célszerű szabályozni.

A 8. §-hoz

A hatályos szabályozás szerint az önkéntes tűzoltóság a települési önkormányzat és a tűzoltó egyesület által közösen alapított köztestület. A törvény lehetőséget teremt arra, hogy az alapításban önkormányzati társulás is részt vehessen az egyesület mellett.

A 9. §-hoz

A törvény a pályázati forrásból megvalósítható létesítés és fejlesztés körét a felújításra is kiterjeszti.

A 10. §-hoz

A törvény a tűzvédelemhez történő biztosítói 1%-os, központi költségvetés részére fizetendő hozzájárulás felhasználási körét szélesíti ki a tűzoltó eszközök felújítására, illetve a tűzoltó célú szakképzéshez kapcsolódó technikai eszközökre történő felhasználásra.

A 11. §-hoz

A 2005. január 1-jén hatályba lépett honvédelemről és a Magyar Honvédségről szóló 2004. évi CV. törvény miatt a Kat.-hoz hasonlóan a Ttv.-ben is indokolt a helytelenül szereplő fegyveres erők helyett egységesen a Magyar Honvédség megnevezést használni.

A 12. §-hoz

A fegyveres és rendvédelmi szervekkel összefüggő egyes törvények módosításáról szóló 2005. évi I. törvény módosította a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) 247. § (1) bekezdését. A módosítás során technikai okokból kimaradt a megyei katasztrófavédelmi igazgatót követően az „és a vele azonos jogállású szervek vezetői” szövegrész, ezáltal a Repülőtéri Katasztrófavédelmi Igazgatóság igazgatója jelenleg nem minősül állományilletékes parancsnoknak. A törvény ezt a hiányosságot pótolja.

A 13-14. §-hoz

A szakmai felügyeleti jogkör hatékony érvényesítéséhez jelenleg nincs „eszköztára” a katasztrófavédelmi szerveknek. A törvény ezért egyrészről lehetőséget teremt soron kívüli minősítés, valamint fegyelmi eljárás kezdeményezésére szakmai mulasztás vagy szakmai alkalmatlanság felmerülése esetén. Amennyiben a tűzvédelem helyzetét vagy a hivatásos szolgálati jogviszonyt érintő szakmai mulasztás esetén az illetékes katasztrófavédelmi szerv a fegyelmi eljárás elrendelését kezdeményezi, azt el kell rendelni, és a vizsgálatot a szakmai felügyeletet ellátó szerv képviselője (bizottsága) folytatja le. Az eljárás lefolytatását követően javaslatot tesz a döntés meghozatalára. Így biztosított egyrészről az, hogy a tűzvédelmi illetve hivatásos jogviszonnyal kapcsolatban kellő ismerettel rendelkező személy folytassa le az eljárást, ugyanakkor ez az eljárásrend nem érinti a munkáltatói jogkört gyakorló végső döntési kompetenciáját.

A hivatásos önkormányzati tűzoltóságok tagjai a Hszt. hatálya alá tartoznak, mint hivatásos állományúak, esetükben egy speciális kettős munkáltatói jogkör érvényesül.

A 15-16. §-hoz

A „kiürítés” szót a szakirodalom és a hatályos szabályozás nem alkalmazza, helyette a „kitelepítés” és „kimenekítés” az elfogadott. A kifejezés elsősorban a polgári védelemhez, katasztrófavédelemhez kötődik, így indokolt az ott alkalmazott kifejezések használata.

-----STARTING---POINT---VEGE---

A 17. §-hoz

A törvény 2005. július 26-án lép hatályba.

A 18. §-hoz

Hasonlóan más rendvédelmi szervekhez, szükséges a katasztrófavédelmi szervek számára is olyan szabályozó kiadása, amely a mindennapi szolgálatellátás szabályait tartalmazza. A Szolgálati Szabályzat kiadására - hasonlóan a társszervek szabályzataihoz - a belügyminiszternek ad felhatalmazást a törvény.

A korábban kifejtett indokok alapján a tűzoltóságok szolgálati szabályzatát is szükséges megalkotni, erre a belügyminiszter részére ad a törvény felhatalmazást.

A hivatásos önkormányzati és az önkéntes tűzoltóságok kötelezően készenlétben tartandó legkisebb gépjármű és technikai eszköz állománya a hivatásos önkormányzati tűzoltóságok tárgyi és költségvetési átadás-átvételének rendjéről szóló 59/1995. (V. 30.) Korm. rendeletben került meghatározásra. Mivel a kormányrendelet egyedi állapotot rögzített, felhatalmazó rendelkezés hiányában nincs lehetőség annak módosításra és így a tényleges szakmai igényekhez történő igazítására. A törvény ezért felhatalmazást ad a belügyminiszternek a tűzoltóságok „technikai állománytáblázatának” rendeletben történi kiadására.

Tekintettel arra, hogy a BM OKF főigazgatója által kiadott normatív szabályozó hatálya csak saját szervezetére terjed ki, a hivatásos önkormányzati, az önkéntes, a létesítményi tűzoltóságokra tekintetében indokolt belügyminiszteri szinten kiadni a tűzoltóságok Szerelési Szabályzatát, a rendkívüli állapotban alkalmazandó Tűzoltási és Műszaki Mentési Szabályzatot és a tűzoltósport versenyszabályzatát.

A polgári védelmi kötelezettségen alapuló polgári védelmi szervezetek létrehozásának, irányításának, anyagi-technikai ellátásának, illetőleg alkalmazásának szabályairól szóló 55/1997. (X. 21.) BM rendelet alapján létrehozott szervezetek alkalmazási készenlétbe helyezését egy BM PVOP szakintézkedés (nyt. sz: 268-2/1998.) és az azzal együtt kiadott „EMELŐ” okmány szabályozza, amely - tekintettel a polgári védelmi szervezetek polgári védelmi kötelezettség alatt álló állampolgárokból történő létrehozására - meghaladja a BM OKF Főigazgatójának hatáskörét. A jelenleginél magasabb szintű szabályozás garanciát jelent az egységes értelmezésre és az azt követő, szakmailag helytálló alkalmazásra. Az „EMELŐ” okmány tervezett tartalmi módosításai illeszkednek a hivatásos katasztrófavédelmi szervek készenlétbe helyezési elveihez és követelményeihez.

A 19. §-hoz

Az Európai Unió jogának való megfelelést tartalmazza.