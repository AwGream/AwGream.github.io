2000. évi LXXXIX. törvény indokolása

egyes miniszterek feladat- és hatáskörének változásával összefüggésben szükséges törvénymódosításokról

-----STARTING---POINT---ALTALANOS--- 

A kormányzás közel kétéves tapasztalatai és a kor, a társadalom változásaihoz való folyamatos igazodás követelménye szükségessé tették a kormányzati struktúra és feladatellátási rend egyes elemeinek újragondolását.

Változtatási igények alapvetően két területen, a hírközléssel (informatikával), valamint a foglalkoztatáspolitikával kapcsolatos kormányzati tevékenység irányítását és szervezeti struktúráját illetően jelentkeznek.

1. A kormányzati tevékenységet érintő változtatások egyik eleme, hogy a hírközlési szakterület irányítása a Miniszterelnöki Hivatalhoz kerül.

Az informatika és a hírközlés rohamos fejlődésének a társadalom egészének életét alapjaiban befolyásoló, legszembetűnőbben a gazdaság, az oktatás és a tudomány területén érzékelhető követelményei és hatásai vannak. E folyamatban a Kormánynak nap mint nap, a közigazgatás minden területén, fokozódó mértékben kell szembesülnie az információs társadalom kihívásaival, hazai és nemzetközi követelményrendszerével.

Az információs társadalom és a kormányzati informatika, illetőleg a hírközlés és az informatika kérdésköre egymástól elválaszthatatlanok. E, szoros kölcsönhatásban fejlődő területek összehangolt kormányzati kezelése, a hatékony és összefogott fejlesztést célzó magas szintű stratégiák kialakítása, valamint az összkormányzati érdekek egységes képviseletének igénye a vonatkozó kormányzati struktúra terén is új megközelítést igényel. Az ágazati érdekeken túlnyúló szempontokat is érvényesítő, az összkormányzati érdekek elsődlegességén nyugvó koordinált kormányzati irányítás hatásköri szempontból leghatékonyabban a Miniszterelnöki Hivatalnál biztosítható.

2. A gazdaságpolitika sikere jelentős mértékben összefügg a foglalkoztatási helyzet alakulásával és a foglalkoztatási, munkanélküliségi helyzet is nagyban függ a gazdaságpolitika eredményességétől. E megállapításból adódó strukturális követelmények már az 1998-as kormányalakítás és kormányzati munkamegosztás kialakítása során is döntő súllyal jelentkeztek.

A gazdaságpolitika eredményei és az ezekből adódó további feladatok a foglalkoztatáspolitikával, illetőleg a munkanélküliség kezelésével kapcsolatos kormányzati tevékenység továbbfejlesztését indokolják.

Az eddigi szociális szempontú foglalkoztatási, munkanélküliségi politikát fel kell váltani a gazdasági növekedés által motivált, a rendelkezésre álló eszközrendszert alapvetően egy kézben összpontosító foglalkoztatáspolitikával. A foglalkoztatáspolitika stratégiájának kialakítását, a munkaerőpiaci szervezet irányítását, az ehhez kapcsolódó elkülönített állami pénzalap feletti rendelkezési jogot és a jogi szabályozási feladatokat együttesen kell megvalósítani. Ez - kormányzati szervezeti szempontból - a foglalkoztatáspolitika egységes irányítását, a kormányzati feladatok egy minisztériumba, nevezetesen a Gazdasági Minisztériumba integrálását feltételezi.

A kormányzati szerkezet-átalakítás jelzett irányai és gyakorlati megvalósítása szükségessé teszik a hírközlési ágazattal és a foglalkoztatáspolitikával összefüggő törvények hatásköri szempontból történő módosítását.

A törvényben szereplő módosítások alapvetően “technikai” jellegűek abban az értelemben, hogy az érintett ágazati törvények érdemét, lényegi tartalmát nem, illetőleg csak a hatáskörátadással elkerülhetetlenül együtt járó mértékben érintik, így kizárólag a feladat-átcsoportosítás miatti hatásköri változtatások átvezetését célozzák. A törvény ennek megfelelően azokat a névváltozási és hatásköri kérdéseket rendezi, amelyek hiányában az adott feladat-ellátás törvényeknek való maradéktalan megfelelése nem biztosítható, vagy az új struktúrának megfelelő hatáskörgyakorlást eltérő törvényi előírás akadályozná.

-----STARTING---POINT---RESZLETES---

I. A hírközlési szakterületet érintő törvénymódosítások

Az 1. §-hoz

A hírközlési szakterületnek a Közlekedési, Hírközlési és Vízügyi Minisztériumtól a Miniszterelnöki Hivatalhoz történő átkerülése a Magyar Köztársaság minisztériumainak felsorolásáról szóló törvényben a Közlekedési, Hírközlési és Vízügyi Minisztérium elnevezésének Közlekedési és Vízügyi Minisztériumra történő módosítását igényli.

A 2-6. §-hoz

A hírközlési ágazatot érintő hatáskör-átcsoportosítás a postáról, a távközlésről, a frekvenciagazdálkodásról, valamint a rádiózásról és televíziózásról szóló törvény “technikai” jellegű módosítását teszi szükségessé, miszerint az említett törvényekben a közlekedési, hírközlési és vízügyi miniszterhez telepített feladatokat a jövőben a Miniszterelnöki Hivatalt vezető miniszter látja el. Az állam tulajdonában lévő vállalkozói vagyon értékesítéséről szóló törvény módosítására csak az új minisztériumi elnevezésnek megfelelő névváltozás átvezetése érdekében kerül sor, a módosítás nem érinti a Magyar Posta Rt. feletti tulajdonosi joggyakorlás hatályos törvényi rendezését.

A hírközlési (informatikai) tevékenység az összkormányzati nézőpontú, központi feladatellátás mellett is mutat ágazati sajátosságokat, emellett számos területen hatósági jogkörök gyakorlását is feltételezi. Mindezekre tekintettel - a hatékonyabb feladatellátás érdekében, a miniszteri felelősség elvének egyidejű érvényesülése mellett - a törvény 5. §-a kimondja, hogy a Miniszterelnöki Hivatalt vezető miniszter a hírközlési tevékenységgel kapcsolatos jogköreit, a rendeletalkotás és az egyéb át nem ruházható jogkörök kivételével, a Kormány által kijelölt személy útján gyakorolja.

A törvény 6. §-a a feladat-átcsoportosítással érintett köztisztviselői állomány helyzetének rendezését célzó jogutódlási rendelkezést tartalmaz.

II. A foglalkoztatási és munkaügyi szakterületet érintő törvénymódosítások

A 7-16. és 19. §-hoz

A foglalkoztatáspolitikával kapcsolatos feladatok túlnyomó többségének ellátása, így a munkaerőpiaci politika irányítása, a Munkaerőpiaci Alap működtetése, a munkaügyi központok, valamint az Országos Munkaügyi Kutató és Módszertani Központ irányítása, a foglalkoztatásjogi szabályozás, valamint a nemzetközi foglalkoztatáspolitikai tevékenység ellátása a jövőben a Gazdasági Minisztériumhoz kerül. A Munkaerőpiaci Alapon belül a rehabilitációs alaprész működtetését továbbra is a Szociális és Családügyi Minisztérium látja el. A regionális munkaerőfejlesztő és -képző központok létrehozása és irányítása - a szakképzéssel kapcsolatos jelenlegi hatáskörének változatlanul hagyása mellett - az oktatási miniszter feladata lesz. A törvény a vázolt szabályozási elveknek megfelelően módosítja a foglalkoztatási törvénynek az egyes szervek feladat- és hatáskörére vonatkozó szabályait.

A 17. §-hoz

A foglalkoztatásjogi és a munkajogi szakterület elválaszthatatlan tartalmi összefüggéseire tekintettel a Munka Törvénykönyvéről szóló 1992. évi XXII. törvény, a közalkalmazottak jogállásáról szóló 1992. évi XXXIII. törvény, a Bérgarancia Alapról szóló 1994. évi LXVI. törvény, az alkalmai munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény jogalkotási feladatai a Szociális és Családügyi Minisztérium feladat- és hatásköréből a Gazdasági Minisztérium feladat- és hatáskörébe kerülnek.

A 18. §-hoz

A törvény kimondja, hogy a szociális és családügyi minisztertől a gazdasági miniszterhez átkerülő feladat- és hatáskörök tekintetében - az érintett köztisztviselők helyzetének rendezésére is kiterjedően - a Gazdasági Minisztérium a Szociális és Családügyi Minisztérium általános jogutódja.

Tekintettel arra, hogy a foglalkoztatási szakterületet érintő feladat-átcsoportosításnak a személyi viszonyok rendezésén túlmutató vagyoni és megállapodási vonzatai is vannak, a jogutódlás tágabb értelmű megfogalmazása szükséges mint a 6. § esetében.

-----STARTING---POINT---VEGE---

III. Záró rendelkezések

A 20-21. §-hoz

A törvény 20. §-a a minisztériumok közötti feladatátadáshoz kapcsolódóan a költségvetési előirányzatok átcsoportosítását célzó rendelkezést, 21. §-a pedig a törvény hatálybalépésével és a hatályukat vesztő törvényi előírásokkal kapcsolatos rendelkezéseket tartalmaz.