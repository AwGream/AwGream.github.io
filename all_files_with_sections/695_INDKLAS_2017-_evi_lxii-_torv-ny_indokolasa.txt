2017. évi LXII. törvény indokolása

a szövetkezeti hitelintézetek integrációjával összefüggő egyes törvények módosításáról

-----STARTING---POINT---ALTALANOS--- 

A piaci kihívások és a hatékony takarékszövetkezeti működés érdekében a jogalkotó a szövetkezeti hitelintézetek integrációjáról és egyes gazdasági tárgyú jogszabályok módosításáról szóló 2013. évi CXXXV. törvénnyel (a továbbiakban: Szhitv.) takarékszövetkezeti integrációt hozott létre.

A szövetkezeti hitelintézetek integrációjával összefüggő egyes törvények módosításáról szóló törvény célja az Szhitv. és más kapcsolódó gazdasági tárgyú jogszabályok módosítása által a szövetkezeti hitelintézeti szektor hosszú távú, jövedelmező és prudens működésének megerősítése, valamint a szektor érdekeinek védelme egy szorosabb szövetkezeti hitelintézeti integráció (a továbbiakban: Integráció) megvalósítása érdekében.

A törvény az Integráció hatékonyabb irányítása elősegítésének érdekében egyértelműen elkülöníti a Szövetkezeti Hitelintézetek Integrációs Szervezetének (a továbbiakban: Integrációs Szervezet) prudenciális és a Központi Bank üzleti funkcióit. Az Integrációs Szervezet az Integráció legfőbb irányító szerve, amely egyrészről prudenciális ellenőrzési feladatokat lát el, másrészről intézményvédelemi tevékenységet végez. Ennek megfelelően a törvény számos jogkört áthelyez az Integrációs Szervezet feladatkörébe, így közvetlenül e szervezet látja el a szövetkezeti hitelintézetek és a Központi Bank tevékenységének ellenőrzését. A Központi Bank ezzel szemben - közreműködve az Integrációs Szervezet központi szervi feladatainak ellátásában - egyrészről önálló üzleti irányítási feladatokat végez, másrészről központi banki szolgáltatásokat nyújt a szövetkezeti hitelintézetek számára, feladatköre e funkcióknak megfelelően kerül szabályozásra, amely elkülönül az Integrációs Szervezet prudenciális ellenőrzési feladataitól.

A törvény modernizálja, illetve átalakítja a szövetkezeti hitelintézetek és a Központi Bank jogszabályoknak és az integrációs céloknak megfelelő működésének biztosítására hivatott szabályrendszert. Ennek keretében a Szhitv.-ből kivezetésre kerül az Integrációs Szervezetből történő kizárás, valamint az Integrációs Szervezeti tagság felfüggesztésének jogintézménye, mint az Integrációs Szervezet által alkalmazható intézkedés. E két jogintézmény az alapvető intézményvédelmi és ügyfélvédelmi célok figyelembevételével kevéssé volt alkalmas az Integráción belül jelentkező diszfunkciók kezelésére, és nem szolgálta a befektetők védelmét sem.

A hatékonyabb üzleti működést lehetővé tevő mérethatékony intézményi rendszer elérése érdekében a törvény olyan változtatásokat tartalmaz, amely a szövetkezeti hitelintézeti egyesülési folyamatok elősegítését és támogatását szolgálja.

A törvény részletes rendelkezéseket tartalmaz a szövetkezeti hitelintézeti szektor igényeihez illeszkedő, korszerű, gazdaságosan üzemeltethető, a prudenciális megfelelést is biztosító, valamint az ügyfelek közös kiszolgálását támogató egységes informatikai rendszer kialakítására és működésére vonatkozóan, amelyet az Integrációs Szervezet egyetemleges felelősség mellett működő tagjai vesznek igénybe. Az egységes informatikai rendszer elősegíti az Integrációra is irányadó törvényi követelmények teljesítését, másrészt a közös adatbázis lehetővé teszi az irányító intézmények számára a szektor működésének átfogó ellenőrzését és a kockázatok hatékony felmérését, kezelését.

-----STARTING---POINT---RESZLETES---

Az 1-2. §-hoz

A cégnyilvánosságról, a bírósági cégeljárásról és a végelszámolásról szóló 2006. évi V. törvény jelenleg hatályos rendelkezéseinek a pontosítására irányul az adott szerkezeti egységben található hivatkozás pontosítása okán, továbbá hiánypótló jelleggel kiterjeszti annak alkalmazhatóságát - a jelenleg hatályos szövegben szereplő zártkörűen működő részvénytársaságon túl - a szövetkezeti hitelintézetekre. A törvény tekintettel van továbbá az integrációs biztos, valamint a vezető tisztségviselő jogköreinek a felfüggesztésével kapcsolatban megállapított, illetve módosított rendelkezésekre.

A 3. §-hoz

Az Szhitv. értelmező rendelkezései körében részben új fogalmakat vezet be, részben a már meglévő fogalmakon módosít, illetve a módosítások miatt szükségtelenné vált fogalmak mellőzésre kerülnek.

Az Integráció szervezeti felépítése, valamint az Integráció szervei feladatainak elhatárolása szempontjából indokolt a Központi Bankra és az Integrációs Szervezetre vonatkozó értelmező rendelkezések pontosítása, tükrözve egyúttal a hitelintézetekre és befektetési vállalkozásokra vonatkozó prudenciális követelményekről és a 648/2012/EU rendelet módosításáról szóló 575/2013/EU rendeletben (a továbbiakban: az Európai Parlament és a Tanács 575/2013/EU rendelete) meghatározott követelményeket is.

A törvény a hitelezési mutató helyett a portfolió minőségének változásához, mint a változás tartalmát jobban kifejező objektív mutatóhoz köti a szövetkezeti hitelintézet válsághelyzetének megállapíthatóságát, meghatározásra kerül továbbá a fő üzletág fogalma a pénzügyi közvetítőrendszer egyes szereplőinek biztonságát erősítő intézményrendszer továbbfejlesztéséről szóló 2014. évi XXXVII. törvény (a továbbiakban: Szan. tv.) szerinti fogalommal összhangban.

A válsághelyzet fogalmának módosítása az intézkedési rendszer átalakítása miatt szükséges, a továbbiakban csak a rossz vagy romló objektív mutatók alapján állapítható meg a szövetkezeti hitelintézet válsághelyzete, ugyanakkor bevezetésre kerül a veszélyeztető magatartás fogalma, amely az integráció tagjának a szövetkezeti hitelintézeti integráció céljainak elérését nagymértékben veszélyeztető tevékenysége vagy mulasztása esetére alapozhat meg az Integrációs Szervezet által alkalmazható intézkedést.

Az Európai Parlament és a Tanács 575/2013/EU rendeletének rendelkezései miatt rögzítésre kerül, hogy a szövetkezeti hitelintézetek integrációja a rendelet 10. cikke szerinti feltételek teljesülése esetén mentesül a rendelet második-nyolcadik részében meghatározott követelmények egyedi alkalmazása alól.

A törvény rögzíti továbbá, hogy az Integrációs Szervezet lekötött tartalékának összege, valamint a Szövetkezeti Hitelintézetek Tőkefedezeti Közös Alapjának vagyona a Központi Bank és a szövetkezeti hitelintézet összevont szavatoló tőkéjébe beszámítandó.

Az Európai Parlament és a Tanács 575/2013/EU rendeletének 10. cikke alapján a központi szervhez tartósan kapcsolt hitelintézetek mentesülhetnek a prudenciális követelményeire vonatkozó előírások egyedi alapon történő teljesítése alól. A 10. cikk a központi szerv és a kapcsolt intézmények tekintetében az egyetemleges felelősséget, a fizetőképesség és likviditás együttes alkalmazását és a központi szerv utasítási jogosultságát írja elő feltételként, így a Felügyelet az Európai Parlament és a Tanács 575/2013/EU rendeletének 10. cikke alapján kiadott mentesítő határozata e feltételek meglétét igazolja.

A központi szervhez tartósan kapcsolt hitelintézetek egyesülése vagy egymás közt létrejött, a hitelintézetekről és a pénzügyi vállalkozásokról szóló 2013. évi CCXXXVII. törvény (a továbbiakban: Hpt.) vagy a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény szerinti állományátruházása során az adott esemény az Európai Parlament és a Tanács 575/2013/EU rendeletének 10. cikke szerinti mentességi körön belül történik. Az eljárás kérelmezői az egyetemleges felelősség alapján egy kockázatközösséghez tartoznak, így az események egy kockázatközösségen belül zajlanak, ebből következően az engedélyezési eljárás lefolytatása nem szükséges. A törvény nem érinti az egyesülés folyamán az alapszabály módosítás vagy a vezető állású személyek megválasztásának vagy kinevezésének Felügyeleti engedélyezését, mert azok nem tartoznak az Európai Parlament és a Tanács 575/2013/EU rendelet 10. cikk alapján megadott mentességi körbe.

A jogszabály strukturális változása okán immáron e szakaszban kerül szabályozásra az Integrációs Szervezet és a Központi Bank feladatköreinek, továbbá a pénzügyi közvetítőrendszer felügyeletével kapcsolatos feladatkörében eljáró Magyar Nemzeti Bank (a továbbiakban: Felügyelet) hatáskörének egymáshoz való viszonya.

A 4. §-hoz

Az Integrációs Szervezet intézményvédelmi szerepének erősítését jelenti annak rögzítése, hogy az Integrációs Szervezet egyéb gazdasági tevékenységet nem végez. A törvény hangsúlyozza, hogy az Integrációs Szervezet befektetések irányításával kapcsolatos tevékenysége az Európai Parlament és a Tanács 575/2013/EU rendeletének szabályaihoz kapcsolódik az tekinthető üzletszerű gazdasági tevékenységnek.

A törvény egyértelműsíti, hogy az Integrációs Szervezet az Európai Parlament és a Tanács 575/2013/EU rendeletének 10. cikke szerinti központi szerv, továbbá rögzíti, hogy az Integrációs Szervezet működésére a Polgári Törvénykönyvről szóló 2013. évi V. törvény (a továbbiakban: Ptk.) jogi személyekre vonatkozó rendelkezéseit az e törvényben meghatározott eltérésekkel kell alkalmazni.

Az 5. §-hoz

A törvény rögzíti, hogy az Integrációs Szervezeten belül az igazgatóság az a testület, amely a tagfelvételről jogosult döntést hozni. A törvény kisebb pontosításokat hajt végre a tagfelvétel szabályain, így például meghatározza a Központi Bankban lejegyezendő részjegy számának minimumát (legalább egy), és a törvény egyéb részeivel való koherencia megteremtése érdekében rögzíti, hogy az Integrációs Szervezet igazgatósága által elfogadott mintaalapszabály szerinti alapszabályt kell az Integrációs Szervezethez csatlakozni kívánó szövetkezeti hitelintézetnek elfogadni. A jövőben elegendő a csatlakozási szándéknyilatkozat tekintetében arra utalni, hogy azt az Integrációs Szervezet által előírt formában kell megtenni.

A szövetkezeti hitelintézetek esetleges egyesülése esetén előfordulhat, hogy nem csak egy darab központi banki részvény van egy tagnál, ezért a szövetkezeti hitelintézet működési engedélye fenntartásának feltételeként is szükséges annak egyértelműsítése, hogy legalább egy részvénnyel kell rendelkeznie a tagnak.

A 6. §-hoz

A módosítás indoka az Integrációs Szervezet eszközfeltöltés szabályainak a pontosítása a gyakorlati tapasztalatok és a havi rendszerességű ellenőrzés biztosítása érdekében.

A 7. §-hoz

Az Integrációs Szervezet közgyűlése összehívásának rendjére vonatkozó szabályokat állapít meg.

A 8. §-hoz

A törvény kiegészíti az Integrációs Szervezet közgyűlésének hatáskörére vonatkozó szabályokat a könyvvizsgáló megválasztására, visszahívására és díjazásának elfogadására vonatkozó jogkörrel.

A 9. §-hoz

A törvény rendezi az igazgatósági tagok, illetve az Integrációs Szervezettel munkaviszonyban álló igazgatósági tagok számát, valamint a tagok megválasztására vonatkozó szabályokat.

A törvény szigorítja az Integrációs Szervezet igazgatósági tagjainak megválaszthatóságára, összeférhetetlenségére, valamint a bejelentési kötelezettségére vonatkozó szabályokat. Míg a törvény korábban csak a megválasztás időpontjában vagy az azt megelőző évben a Felügyelettel fennálló munkavégzésre irányuló jogviszony esetén zárta ki az igazgatósági tag megválaszthatóságának lehetőségét, addig a törvény ettől eltérő kizáró rendelkezéseket állapít meg az igazgatósági tagokkal szemben. A törvény célja annak biztosítása, hogy az Integrációs Szervezet vezető testületének tagjai sorába kizárólag olyan személy kerülhessen, aki alkalmas a szervezet független, megbízható és körültekintő irányítására, az Integráció tagjainak ellenőrzésére, felügyeletére, s egyéb vállalt funkciói sem akadályozzák ezen feladatai teljesítésében.

A törvény a Hpt. szabályaira hivatkozással határozza meg azokat az eseteket, amikor valamely személy vezetővé való megválasztását egyértelműen ki kell zárni.

Összeférhetetlenségi alapon a vezető tisztségviselő egyes feladatok ellátásában nem vehet részt. Így az Integrációs Szervezet olyan tagjára vonatkozó döntés előkészítésében és annak meghozatalában nem vehet részt, amely tagnál vezető állást tölt be, illetve érdekeltséggel rendelkezik, így különösen, ha tulajdonosi, kötelmi jogviszonyban áll a szövetkezeti hitelintézettel, vagy attól bármilyen formában bevételre vagy díjazásra tesz szert vagy tart igényt. Ezen tények és állapotok kizáróak abban az esetben is, ha személyesen nem az adott vezető tisztségviselő látja el ezt a feladatot, vagy nem ő a tulajdonos, hanem közeli hozzátartozója.

A vezető tisztségviselővel szembeni összeférhetetlen állapot kizárását célozza a törvény azon rendelkezése, mely bejelentéshez köti a tisztség betöltésével nem összeegyeztethető állapot bekövetkezését elősegítő helyzet kialakulását. Ily módon a vezető tisztségviselő köteles az Integrációs Szervezet igazgatóságának bejelenteni, ha vele szemben büntető eljárás indult vagy, ha másik pénzügyi intézménynél igazgatósági tag vagy felügyelőbizottsági tag lett, vagy egy vállalkozásban befolyásoló részesedést szerzett.

A 10. §-hoz

A törvény jogszabályi szinten rögzíti, hogy az Integrációs Szervezet hatáskörébe utalt egyes feladatokat, jogköröket mely szerv gyakorolja. Ennek megfelelően megjelölésre kerülnek az Integrációs Szervezet igazgatóságának egyes feladatai azzal a kiegészítéssel, hogy az Integrációs Szervezet alapszabálya további hatásköröket állapíthat meg az igazgatóságnak. E körben az igazgatóság feladatköreként kerül megjelölésre többek között az Integrációs Szervezet éves költségvetési tervének, valamint az annak végrehajtásáról szóló beszámoló közgyűlés elé terjesztése, a tagok felvételére vonatkozó döntéshozatal, az ügyvezetők megválasztása, a tevékenységük felügyelete.

A 11. §-hoz

A törvény meghatározza az Integrációs Szervezet felügyelőbizottságának hatáskörébe tartozó feladatokat, továbbá a felügyelőbizottsági tagokra a Hpt.-ben meghatározott kizáró okokat rendeli alkalmazni, és megszünteti a korábbi kizáró okot, miszerint nem választható felügyelőbizottsági taggá, aki a megválasztás időpontjában vagy az azt megelőző egy éven belül munkavégzésre irányuló jogviszonyban állt a Felügyelettel.

A 12. §-hoz

A törvény szerinti kiegészítés rögzíti az Integrációs Szervezet két igazgatósági ülése közötti operatív feladatokat ellátó, az Integrációs Szervezet vezetésére az Integrációs Szervezet igazgatósága által megválasztott ügyvezető vagy ügyvezetők jogállására vonatkozó szabályokat, valamint az ügyvezető hatáskörébe tartozó feladatokat. Az ügyvezető az Integrációs Szervezettel munkaviszonyban áll.

A 13. §-hoz

A törvény - a szakasz szerkezeti átalakítása mellett - pontosítja azon tárgyköröket, amelyek tekintetében az Integrációs Szervezet az Integráció központi szerveként szabályzatokat, irányelveket, továbbá utasításokat adhat ki, amelyek a szövetkezeti integráción belüli belső irányítás folyamatát hivatottak biztosítani, és amelyeket az integráció tagjai kötelesek betartani működésük során. Az elsődleges belső irányítási eszköznek az irányelv tekintendő, az abban rögzítettekkel a szabályzatok tartalma nem lehet ellentétes. A törvény meghatározza továbbá az Integrációs Szervezet általános és külön nevesített ellenőrzési jogkörét a szövetkezeti hitelintézetek és a Központi Bank működése tekintetében.

A törvény szerint az Integrációs Szervezet az Integráció fizetőképességének biztosítása érdekében valamennyi szövetkezeti hitelintézetre - ideértve a Központi Bankot is - vonatkozó egyedi válságkezelési tervet készít, amelyhez a szövetkezeti hitelintézetek és a Központi Bank részéről fennálló adatszolgáltatási kötelezettség kapcsolódik. Az egyedi válságkezelési tervnek összhangban kell lennie az Integrációs Szervezet tagjainak a Hpt. szerint elkészített és az Integrációs Szervezet által jóváhagyott csoportszintű helyreállítási tervével.

Az Integrációs Szervezet tagjai számára jogorvoslatként általánosságban rögzítésre kerül a bírósági felülvizsgálat lehetősége az Integrációs Szervezet által hozott utasításokkal, döntésekkel szemben, meghatározva, hogy a felülvizsgálatra a tagok milyen körben jogosultak. A választottbírósági vitarendezés lehetősége az Integrációs Szervezet és a tagok közötti jogvitás ügyekben kizárásra került tekintettel arra, hogy az Integrációs Szervezet és a Központi Bank, valamint a tagok közötti jogviszony nem olyan jellegű klasszikus polgári jogi jogviszony, melynek tartalmáról a felek szabadon rendelkezhetnek, hiszen az Integrációs Szervezet és a Központi Bank intézményfelügyeleti, intézményvédelmi funkciókkal rendelkezik az Integráció tagjai tekintetében.

A 14. §-hoz

A törvény alapján a szövetkezeti hitelintézetek és a Központi Bank működése tekintetében az ellenőrzési hatáskör önálló gyakorlása a Központi Banktól az Integrációs Szervezethez kerül. Az Integrációs Szervezet az ellenőrzési tevékenységet az igazgatósága által jóváhagyott éves ellenőrzési terv alapján végzi, valamint jogosult rendkívüli ellenőrzést lefolytatni. Az ellenőrzési eljárás során helyszíni ellenőrzést is tarthat. A rendelkezés törvényi szintre emeli a szövetkezeti hitelintézetek együttműködési kötelezettségét az ellenőrzés során, amely kötelezettség megszegése esetén az Integrációs Szervezet igazgatósága alkalmazhatja a szövetkezeti hitelintézettel szemben a jogszabály, illetve egyéb szabályzat megsértése esetén meghatározott szankciós intézkedéseket.

A törvény meghatározza az Integrációs Szervezet, mint az Integráció prudenciális ellenőrzését ellátó szervezet által alkalmazható szankciós jellegű intézkedéseket azokban az esetekben, ha a szövetkezeti hitelintézet vagy a Központi Bank a jogszabályokban, a szabályzatokban, az irányelvekben, az utasításokban, vagy a szövetkezeti hitelintézet belső szabályzatában, továbbá a csoportszintű helyreállítási tervben meghatározott kötelezettségét megszegte, késedelmesen vagy hiányosan teljesítette, veszélyeztető magatartást tanúsít vagy válsághelyzetben van. A törvény az intézkedések kiválasztásakor mérlegelendő szempontok felsorolásával kötelezővé teszi a fokozatosság és az arányosság elvének érvényre juttatását az Integrációs Szervezet jogérvényesítési tevékenységének ellátása során.

A törvény szerint az Integrációs Szervezet legfeljebb 180 napra felfüggesztheti a szövetkezeti hitelintézet vagy a Központi Bank vezető tisztségviselője feladatkörének gyakorlását, illetve legfeljebb 180 napra a szövetkezeti hitelintézet vagy a Központi Bank vezető tisztségviselője helyett e feladatok ellátására mást jelölhet ki. Az időtartam indokolt esetben egy alkalommal, legfeljebb 180 nappal meghosszabbítható. A feladatkörének gyakorlásában felfüggesztett vezető tisztségviselő a felfüggesztés időtartama alatt a gazdasági társaságokra, a hitelintézetekre vonatkozó jogszabályi rendelkezésekben és az alapszabályban rögzített feladatát, cégjegyzési jogát nem gyakorolhatja, jogszabályban vagy alapszabályban meghatározott jogosultságait helyette az Integrációs Szervezet igazgatósága által átmeneti időre kinevezett személy gyakorolja. A kinevezett személynek meg kell felelnie a Hpt.-ben foglaltaknak, valamint vele szemben a szövetkezeti hitelintézet vezető tisztségviselőjére irányadó kizáró vagy összeférhetetlenségi ok nem állhat fenn.

A törvény alapján kikerül az Integrációs Szervezet által alkalmazható intézkedések közül a szövetkezeti hitelintézet Integrációs Szervezetből történő kizárása, valamint az Integrációs Szervezeti tagság felfüggesztése. Ugyanakkor az Integrációs Szervezet utasításban kötelezheti a szövetkezeti hitelintézetet vagy a Központi Bankot a szükséges intézkedések megtételére, a feltárt jogszabálysértés és a hiányosságok megszüntetésére, valamint amennyiben annak feltételei fennállnak, a csoportszintű helyreállítási terv életbe léptetésére is.

Ha a veszélyeztető magatartás vagy az 1. § (1) bekezdés ya) alpontja szerinti válsághelyzet megszüntetése érdekében tett intézkedések nem vezettek eredményre, és a további intézkedések meghozatalától sem várható eredmény, az Integrációs Szervezet igazgatósága a szövetkezeti hitelintézethez integrációs biztost, illetve integrációs biztosokat rendelhet ki. Az integrációs biztos átveszi a szövetkezeti hitelintézet igazgatóságának teljes jogkörét.

A törvény rögzíti a szövetkezeti hitelintézetet terhelő, a jogszabályban meghatározott vagy jogszabályon alapuló Felügyelet irányába történő adatszolgáltatási és bejelentési kötelezettséget Integrációs Szervezet közreműködésével történő teljesítésének lehetőségét. Az Integrációs Szervezet és a Központi Bank a prudens és hatékony működés biztosítása érdekében együttműködési megállapodást köthet az ilyen módon történő adatszolgáltatások és bejelentések gyakorlati megvalósításának részletszabályairól.

A 15. §-hoz

A törvény rendezi a szövetkezeti hitelintézetek és a Központi Bank Integrációból való kilépését és az ehhez kapcsolódó felelősségi, eljárási, elszámolási kérdéseket. Az Integrációs Szervezetből kilépni kívánó tag köteles megfizetni a törvényben meghatározott összeget.

A 16. §-hoz

A törvény szabályozza a Központi Bank, mint az Integráció központi szervének feladatai ellátásában közreműködő szervezet jogállását és annak központi banki és az Integráció üzleti jellegű irányításával, valamint az egységes informatikai rendszerrel kapcsolatos feladatait. A módosítás célja az intézményvédelmi mechanizmusok hatékonyabbá tétele, a Központi Bank által kiadható szabályzatok meghatározása és a Központi Bank utasításadási jogkörének pontosítása. A törvényben egyértelműen rögzítésre kerül, hogy a központi banki előzetes hozzájárulás hiányában érvényesen nem lehet a szövetkezeti hitelintézet számviteli törvény szerinti beszámolóját elfogadni, illetve hogy az előzetes hozzájárulás hiánya olyan akadály, amely miatt a szövetkezeti hitelintézet igazgatósága már a legfőbb döntéshozó szerv elé sem terjesztheti a számviteli beszámoló tervezetét.

Megteremti a szövetkezeti hitelintézetek integrációs szintű beszerzési gyakorlatának jogszabályi alapjait, amelynek eredményeként a szövetkezeti hitelintézetek nagyobb arányban részesülhetnek a mérethatékonyságból fakadó költséghatékonyság és a legjobb ár-érték arányú beszerzések pozitív hatásaiból.

A törvény alapján a Központi Bank gazdálkodása érdekében felmerült költségnek minősülnek azok a költségek, amelyek a központi banki funkció ellátásához kapcsolódóan merültek fel.

A törvény szerint összeférhetetlenségi alapon a Központi Bank igazgatósági tagja nem vehet részt a Központi Bank - az Szhitv.-ben meghatározott feladataival kapcsolatos - döntésének meghozatalában, ha annál a szövetkezeti hitelintézetnél, amelyre a döntés vonatkozik saját maga vagy közeli hozzátartozója vezető állást tölt be, illetve érdekeltséggel rendelkezik, így különösen, ha tulajdonosi, kötelmi jogviszonyban áll a szövetkezeti hitelintézettel, vagy attól bármilyen formában bevételre vagy díjazásra tesz szert vagy tart igényt.

A 17. §-hoz

A törvény a szövetkezeti hitelintézet közgyűlésére, igazgatósági ülésére és felügyelőbizottsági üléseire vonatkozó szabályokat pontosítja. E körben az Integrációs Szervezet az ülések napirendi pontjaihoz kapcsolódóan írásos előterjesztést kérhet a szövetkezeti hitelintézettől, ha ezt indokoltnak látja.

A 18. §-hoz

A törvény az egyetemleges felelősséget érintő eljárások bejelentésére és kezelésére vonatkozó szabályokat pontosítja. A kérdéskörrel kapcsolatos kötelező szabályzat kiadására a továbbiakban nem a Központi Bank, hanem az Integrációs Szervezet jogosult.

A 19. §-hoz

A törvény az egységes informatikai rendszer igénybevétele miatt szükséges szerződésmódosításokkal kapcsolatos garanciális rendelkezések ellenőrzését a Felügyelet - hivatalból indított - fogyasztóvédelmi eljárásának körébe utalja az ügyfelek hathatós védelme érdekében.

A 20. §-hoz

A törvény az Integráció tevékenységének egységessége érdekében meghatározza, hogy a szövetkezeti hitelintézetek - működési formájától függetlenül - ugyanazon tevékenység végzésére jogosultak.

A 21. §-hoz

A törvény a rendelkezés tartalmára tekintettel e körben szabályozza az Integrációs Szervezet intézményvédelmi célú tőkeemeléssel történő tulajdonszerzését a Központi Bank és a szövetkezeti hitelintézetek vonatkozásában. E rendelkezések korábban más szakaszban szerepeltek.

A 22. §-hoz

A Központi Bank és a szövetkezeti hitelintézetek egyetemleges felelősséggel tartoznak egymás kötelezettségeinek teljesítéséért, ezért valamely szövetkezeti hitelintézet működésében beálló nehézségek negatív hatást gyakorolhatnak az Integráció egészének pénzügyi stabilitására, különösen az érintett szövetkezeti hitelintézetnek az Integráció többi tagjával fennálló összekapcsoltsága révén a többi szövetkezeti hitelintézetre kifejtett dominóhatással az Integráció szintjén. A törvény új szabályozásként meghatározza azokat a rendelkezéseket, melyeket a csoportszintű helyreállítási tervnek kötelezően tartalmaznia kell az Integráció működésében bekövetkező zavarok elhárítása és az Integráció hosszú távú működése és céljai elérésének biztosítása érdekében.

A szabályozás értelmében a szövetkezeti hitelintézet minden olyan esetben köteles a csoportszintű helyreállítási terv életbe léptetésére, amikor egyéb módon nem biztosítható, hogy a szövetkezeti hitelintézet helyreállítsa megbízható és biztonságos működését, illetve válsághelyzete megszűnjön. E körben meghatározásra kerülnek a csoportszintű helyreállítási terv azon kiegészítő szabályai, amelyek a fő üzletághoz tartozó szerződésállomány átruházását hivatottak biztosítani az ügyfelek által igénybevett szolgáltatások hosszú távú biztosítása érdekében.

A 23. §-hoz

Technikai jellegű szabályozást tartalmaz.

A 24. §-hoz

A törvény pontosítja a szövetkezeti formában működő szövetkezeti hitelintézet tekintetében a tagok nyilvántartására vonatkozó, az adatkezelési rendelkezésekkel is kiegészített szabályokat.

A módosított rendelkezések szerint a szövetkezeti hitelintézetek által alkalmazandó mintaalapszabály meghatározására a Központi Bank helyett az Integráció prudenciális irányításáért felelős Integrációs Szervezet igazgatósága jogosult azzal, hogy a Központi Bankkal e körben előzetes egyeztetésre kerül sor az Integráció üzleti érdekeinek megjelenítése érdekében. A szövetkezeti hitelintézetek alapszabályának elfogadásához és módosításához az Integrációs Szervezet igazgatóságának hozzájárulása szükséges.

A 25. §-hoz

A szövetkezeti hitelintézet közgyűlésére (részközgyűlésére), illetve küldöttgyűlésére (a továbbiakban együtt: közgyűlés) vonatkozó rendelkezéseket pontosítja.

A 26. §-hoz

A kötvény kifejezés helyett az általánosabb értékpapír fogalmat vezeti be, továbbá rögzíti, hogy a jegyzett tőke leszállításához és felemeléséhez az Integrációs Szervezet igazgatóságának előzetes hozzájárulása szükséges, amely döntés a Központi Bank igazgatóságának beleegyezésével hozható meg.

A törvény szerint az Integrációs Szervezet igazgatósága az a szerv, amely előzetesen hozzájárul a szövetkezeti hitelintézet vezető tisztségviselőinek kinevezéséhez. Az intézményvédelmi mechanizmusok hatékonyságának növelése érdekében az Integrációs Szervezet kizárólagos joga, hogy tisztújítás tárgyú napirendi ponttal közgyűlés megtartását kezdeményezze a szövetkezeti hitelintézetnél és a Központi Banknál.

A 27. §-hoz

A törvény a titokvédelemre vonatkozó rendelkezéseket egészíti ki az Integráció tagjai közötti adathozzáférés biztosítása érdekében, tekintettel a kockázatközösségre és egyetemleges felelősségükre. Az Integráció alapvető törvényi célja indokolja, hogy a szövetkezeti integráció egyetemleges felelősséggel érintett tagjai - közös adatkezelőként - törvényi felhatalmazással kezelhessék az ügyfelek személyes adatait, bank- és értékpapír titoknak, valamint fizetési és biztosítási titoknak minősülő adatait a célhoz kötöttség elvének szem előtt tartásával.

A 28. §-hoz

A Szövetkezeti Hitelintézetek Tőkefedezeti Közös Alapjának (a továbbiakban: Alap) célját az Integráció tagjaival szembeni egyetemlegesség alapján érvényesített követelésekért való helytálláson túl kiegészíti a csoportszintű helyreállítási terv végrehajtása során történő állományátruházás sikeres lebonyolításának biztosításával.

A 29. §-hoz

Az Alap igazgatótanácsának tagjaira vonatkozó rendelkezéseket módosítja.

A 30. §-hoz

A törvény rögzíti, hogy az Alap pénzeszközei a csoportszintű helyreállítási terv végrehajtása során történő állományátruházás sikeres lebonyolítása érdekében is felhasználhatóak.

A 31. §-hoz

A módosítás indoka, hogy a Ptk. a szövetkezet fogalmát a tagok vagyoni hozzájárulásából álló tőkével alapított jogi személyként határozza meg, amely alapján szükséges a szövetkezeti hitelintézet tagjai részére történő kifizetés szabályait az új fogalomnak megfelelően módosítani.

A jegyzett tőke leszállításához, a tagnak, illetve részvényesnek a jogviszonyához kötődő bármilyen jogcímen történő kifizetéshez vagy visszafizetéshez, továbbá a szövetkezeti hitelintézet saját részvényének megszerzéséhez való hozzájárulás tekintetében a döntési jogkör az Integrációs Szervezet igazgatóságához kerül azzal, hogy a döntéshez a Központi Bank igazgatóságának beleegyezése szükséges.

A 32. §-hoz

A szövetkezeti hitelintézet átalakulásának, egyesülésének, szétválásának jóváhagyására vonatkozó jogosultság az Integrációs Szervezet igazgatóságához kerül a törvény által azzal, hogy e jogkörét az üzleti irányításért felelős Központi Bank előzetes egyetértése mellett gyakorolja. A törvény rögzíti azokat a jellemző eseteket, amikor a hozzájárulás megtagadásának van helye.

A törvény alapján a szövetkezeti hitelintézetek mérethatékony működése elősegítése érdekében az Integrációs Szervezet elrendelheti, hogy az általa kijelölt szövetkezeti hitelintézetnél tartsanak közgyűlést, ahol napirendi pont a kijelölt szövetkezeti hitelintézet átalakulása, egyesülése vagy szétválása, amely közgyűlést a jogszabály által megengedett legrövidebb időn belül meg kell tartani. E közgyűlésen a tagok a szövetkezetek döntéshozatali eljárására vonatkozó általános szabályok alapján dönthetnek az átalakulási szándékuk kinyilvánításáról.

A 33. §-hoz

A szövetkezeti hitelintézet jogutód nélküli megszűnésére vonatkozó rendelkezések kiegészítésre kerülnek a Hpt.-re való utalással, valamint az Integrációs Szervezet - jogutód nélküli megszűnésre vonatkozó - hozzájárulásának előírásával.

A 34. §-hoz

A törvény részletes szabályokat állapít meg az Integráció által a törvény rendelkezésénél fogva kötelezően megvalósítandó egységes informatikai rendszerre vonatkozóan. Az Integráció tekintetében megfogalmazott jogalkotói célok megvalósítása során alapvető jelentőségű a magas minőségű és azonos szolgáltatási színvonalat biztosító egységes informatikai rendszer létrehozása és üzemeltetése.

Megteremti az erősödő Integráció sikeres működésének alapját jelentő egységes informatikai rendszerre vonatkozó követelmények törvényi szintű szabályozását, amelynek része az egységes informatikai rendszer kialakítására, az integráció tagjai csatlakozásának ütemezésére, a rendszer működésére, valamint az ahhoz kapcsolódó adatkezelésre és szolgáltatás-nyújtásra vonatkozó szabályozás.

A törvény indokolt, egyben kellően szűk körben lehetőséget teremt az egységes informatikai rendszer alkalmazásával együtt járó egyoldalú szerződésmódosításra. Az egyoldalú szerződésmódosításra vonatkozó törvényi feltételeket előíró jogszabályi rendelkezések azt a célt szolgálják, hogy a pénzügyi intézmények önhatalmúlag ne tehessék az ügyfeleik számára terhesebbé a köztük lévő hosszú távú jogviszonyt. A hatályos jogszabályok objektív feltételek bekövetkezése esetén (pl. kamatváltozás) lehetővé teszik a kedvezőtlen irányú szerződésmódosítást. Az Szhitv. törvény szerinti módosítása e szabályozási logikával megegyezően egy adott esemény bekövetkezéséhez, objektív feltételhez köti az esetleges kedvezőtlen irányú szerződésmódosítást, amelyek értelemszerűen nem irányulnak a kötelem alapjaiban történő megváltoztatására, hanem az egységes alkalmazhatósághoz szükséges technikai módosításoknak engednek teret. Az esemény bekövetkezte bizonyítható, objektív és egyszeri. Ez az egységes informatikai rendszer alkalmazása miatt a szövetkezeti hitelintézeti integrációban az Szhitv. céljai között megfogalmazottak megvalósulását is szolgálja, úgy mint a szektor professzionalizálása, integrált működése, az ehhez szükséges infrastruktúra biztosítása által, versenyképessé tétele, valamint a prudens működés biztosítása az egységes adatszolgáltatás és ügyfélkezelés által. Az ilyen típusú szerződésmódosítás az ügyfél érdekeinek védelme érdekében - a hasonló jogintézmények szabályozásával megegyezően - mindaddig nem lép hatályba, amíg az ügyfélnek lehetősége van elállni a számára nem kívánt módosításoktól.

Az egységes informatikai rendszer alkalmazására tekintettel a szerződéses feltételek tekintetében számos módosítás szükséges, amelynek garanciális szabályait a törvény lefekteti. Az egységes informatikai rendszer működéséhez kapcsolódóan a Központi Adatfeldolgozóra vonatkozó speciális szabályok is meghatározásra kerülnek annak érdekében, hogy az Integráció sajátosságát - az önálló jogi személy tagok elkülönült jogi jellegét - az Integráció egységesítő érdekeivel összhangban kezelje. Az egységes informatikai rendszer követelményeinek való megfelelés végső célja, hogy a későbbiekben a szövetkezeti hitelintézetek egyedi adottságaiknak megfelelő ütemezésben és feltételek mellett csatlakozhassanak a legújabb fejlesztésekhez.

A 35. §-hoz

A törvény a korábbi szöveg pontosítása miatt szükséges, emellett a kötelezettségvállalás tilalmához rugalmas mérőpontot vezet be. Rögzíti az alapszabály, alapító okirat vagy ezek módosítása cégbejegyzésének elutasítása esetén követendő eljárás szabályait.

A 36. §-hoz

A rendelkezés első sorban technikai jellegű, fogalmi és hivatkozásbeli változások miatt szükséges.

A 37. §-hoz

A nem szabályozott eljárási határidők szabályozásának lehetőségét biztosítja az Integrációs Szervezet és a Központi Bank számára.

A 38. §-hoz

Átmeneti rendelkezést állapít meg a korábbi intézkedések, szabályzatok vagy utasítások alkalmazhatóságának folytonosságára.

A törvény 30 napos határidőt biztosít az e törvénynek megfelelő csoportszintű helyreállítási terv elkészítésére és annak az Integrációs Szervezet részére - jóváhagyás céljából - történő benyújtására.

A törvény átmeneti rendelkezést állapít meg az Integrációs Szervezet igazgatósági tagjainak megválasztására vonatkozó rendelkezés módosítására tekintettel, valamint a folyamatban lévő egyesülési, átalakulási, illetve az állományátruházási folyamatok tekintetében is felmentést biztosít a Felügyelet engedélyezési eljárása alól.

A 39. §-hoz

Technikai jellegű, szövegcserés módosításokat tartalmaz.

A 40. §-hoz

Hatályon kívül helyező rendelkezéseket tartalmaz.

A 41-43. §-hoz

Az OBA tagjai által fizetendő alapdíj megállapítása során figyelembe vételre kerül a hitelintézet által a kötelező intézményvédelmi szervezetben fennálló tagságára tekintettel fizetett tagdíj összege is, amellyel elkerülhető az intézményvédelem céljára fizetett kettős tagdíjfizetés.

A 44-45. §-hoz

A Szan. tv. módosítását tartalmazza a központi szervhez kapcsolt, illetve a kötelező intézményvédelmi szervezet tagjaként működő intézményekre vonatkozó a hitelintézetek és befektetési vállalkozások helyreállítását és szanálását célzó keretrendszer létrehozásáról és a 82/891/EGK tanácsi irányelv, a 2001/24/EK, 2002/47/EK, 2004/25/EK, 2005/56/EK, 2007/36/EK, 2011/35/EU, 2012/30/EU és 2013/36/EU irányelv, valamint az 1093/2010/EU és a 648/2012/EU európai parlamenti és tanácsi rendelet módosításáról szóló 2014/59/EU irányelvében foglalt rendelkezések figyelembevételével.

-----STARTING---POINT---VEGE---

A 46. §-hoz

A hatályba léptető rendelkezést tartalmazza.