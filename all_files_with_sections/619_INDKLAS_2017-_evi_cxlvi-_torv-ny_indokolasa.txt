2017. évi CXLVI. törvény indokolása

az átmeneti bányászjáradékban részesülők közérdekű nyugdíjas szövetkezeten keresztül történő foglalkoztatása érdekében egyes törvények módosításáról

-----STARTING---POINT---ALTALANOS--- 

Az Országgyűlés által 2017. június 13-án elfogadott, az egyes törvényeknek a közérdekű nyugdíjas szövetkezetek létrehozásával összefüggő módosításáról szóló 2017. évi LXXXIX. törvény a szövetkezeti formák egyedi, nagy hagyományokra épülő előnyeit is figyelembe véve új szövetkezeti típust vezetett be, a közérdekű nyugdíjas szövetkezetet. A korfát illetően a nyugdíjas szövetkezet a még aktív, dolgozni kívánó idősebb korosztály számára nyújt foglalkoztatási lehetőséget úgy, hogy - változatlan nyugdíjuk mellett - a bevételük után jelentős adó- és járulékkedvezményben részesülnek. Ez a foglalkoztatási forma mind a nyugdíjasnak, mind pedig a számára munkát kínáló félnek előnyös.

A módosítás ezt a törvény által biztosított kedvezményes foglalkoztatási lehetőséget kívánja kiterjeszteni az átmeneti bányászjáradékban részesülőkre is. Azok az állampolgárok, akik legalább huszonöt évet föld alatti munkakörben töltöttek el, vagy az ennek megfelelő műszakszámot teljesítették, 2012 előtt korhatár előtti nyugdíjasként bányásznyugdíjban, 2012 óta pedig átmeneti bányászjáradékban részesülnek. Hazánkban a nyugdíjkorhatárt el nem érő, átmeneti bányászjáradékban részesülő állampolgárok a nemzetgazdaság számára egy sok ezres megbízható, nagy tapasztalattal rendelkező munkaerő tartalékot jelentenek. A törvény kiegészíti a közérdekű nyugdíjas szövetkezetet szabályozó szövetkezeti törvényt, valamint a kapcsolódó ágazati törvényeket az átmeneti bányászjáradékban részesülőkkel, megteremtve ezzel annak a lehetőségét, hogy a kedvezményes foglalkoztatás őket is megillesse.

-----STARTING---POINT---RESZLETES---

Az 1. §-hoz

Figyelemmel arra, hogy a törvény kibővíti az átmeneti bányászjáradékra jogosultakkal a közérdekű nyugdíjas szövetkezet tagjainak a körét, ezt az ágazati törvényekben is szükséges átvezetni. A foglalkoztatás elősegítéséről és a munkanélküliek ellátásáról szóló törvény szerinti munkavégzés fogalma alól ezért kiveszi a közérdekű nyugdíjas szövetkezet átmeneti bányászjáradékban részesülő tagjának személyes közreműködését.

A 2. §-hoz

A törvény értelmében nem minősül ellenértéknek a közérdekű nyugdíjas szövetkezet átmeneti bányászjáradékban részesülő tagja által a szövetkezetben végzett tevékenység ellenértékeként megszerzett, a személyi jövedelemadóról szóló törvény alapján adómentes bevétel (így pl. az élelmiszer, fogyasztásra kész étel vásárlására felhasználható utalvány formájában szerzett bevétel, támogatás, segély).

A 3. §-hoz

Mentességet biztosít a személyi jövedelemadó megfizetése alól a közérdekű nyugdíjas szövetkezet átmeneti bányászjáradékban részesülő tagja által végzett személyes közreműködés ellenértékeként például élelmiszer, fogyasztásra kész étel vásárlására felhasználható utalvány formájában megszerzett bevétel esetében.

A 4. §-hoz

Kiegészíti a munkaügyi ellenőrzésről szóló törvény érintett rendelkezéseit az átmeneti bányászjáradékban részesülő közérdekű nyugdíjas szövetkezeti tag jogviszonyával, vagyis nem minősül a törvény értelmében munkaviszonynak az átmeneti bányászjáradékban részesülő nyugdíjas szövetkezeti tag külső szolgáltatás nyújtására irányuló jogviszonya.

Az 5. §-hoz

Jogtechnikai módosítás, a szabályozás jogszabályi helyét pontosítja. A jelenleg alkalmazott szabályozás már biztosítja azt, hogy a jóváhagyott osztalék (valamint a tulajdonosok felé történő ezzel azonos tartalmú tőkekifizetés) legyen a társasági adóalap kiindulópontja az iskolaszövetkezetekhez hasonlóan, mindezt a megfelelő szakaszba helyezi át a törvény.

A közérdekű nyugdíjas szövetkezetnek nem kell az adóelőlegre és adóelőleg-kiegészítésre vonatkozó rendelkezéseket alkalmazni.

A 6. §-hoz

A törvény értelmében a közérdekű nyugdíjas szövetkezet átmeneti bányászjáradékban részesülő tagjának személyes közreműködése nem keletkeztet a társadalombiztosítás ellátásairól szóló törvény szerinti biztosítotti státuszt, így keresményéből sem nyugdíjjárulék, sem természetbeni egészségbiztosítási járulék nem kerül levonásra.

A 7. §-hoz

A törvény az öregségi nyugdíjban részesülőkhöz hasonlóan az átmeneti bányászjáradékban részesülő nyugdíjas szövetkezeti tagok jövedelmét is mentesíti a százalékos mértékű egészségügyi hozzájárulás alól.

A 8. §-hoz

A törvény célja, hogy a nyugdíjas szövetkezeten keresztül foglalkoztatott szövetkezeti tagok körét kibővítse az átmeneti bányászjáradékban részesülő személyekkel. Így az ő továbbfoglalkoztatásuk is - amellett, hogy járadékukat ugyanúgy megkapják - jelentős adó- és járulékkedvezményben részesül.

A törvény tehát kiegészíti a szövetkezeti törvény közérdekű nyugdíjas szövetkezeti tagság körét az átmeneti bányászjáradékban részesülő személyek körével. Így a külső szolgáltatás nyújtására irányuló jogviszony keretében történő foglalkoztatás rugalmas keretek között zajlik, ugyanakkor fontos hangsúlyozni, hogy a feladatellátásuk nem minősül keresőtevékenységnek, amely járadékuk szünetelését vonhatná maga után. Ellentételezésként pedig ugyanúgy pénzügyi ellentételezésre is jogosultak, mint a szövetkezettől kapott utalványra, azzal a különbséggel, hogy ez utóbbi még szja mentességet is élvez.

A 9. §-hoz

A törvény kiegészíti a szociális hozzájárulási adó fizetési kötelezettség alól mentesített jogviszonyt a közérdekű nyugdíjas szövetkezet átmeneti bányászjáradékban részesülő tagjának jogviszonyával.

A 10. §-hoz

Jogtechnikai módosítás.

-----STARTING---POINT---VEGE---

A 11. §-hoz

Hatályba léptető rendelkezést tartalmaz.