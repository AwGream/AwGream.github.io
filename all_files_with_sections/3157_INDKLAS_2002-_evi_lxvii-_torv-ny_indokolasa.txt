2002. évi LXVII. törvény indokolása

a géntechnológiai tevékenységről szóló 1998. évi XXVII. törvény, valamint az állatok védelméről és kíméletéről szóló 1998. évi XXVIII. törvény módosításáról

-----STARTING---POINT---ALTALANOS--- 

A géntechnológiai tevékenységről szóló 1998. évi XXVII. törvény, valamint az állatok védelméről és kíméletéről szóló 1998. évi XXVIII. törvény módosításáról szóló törvényjavaslat (a továbbiakban: törvény) célja a fenti két törvény módosítása a Magyar Köztársaságnak az Európai Unióhoz történő csatlakozására tekintettel.

I.

A géntechnológiai tevékenység területén az Európai Közösség normáival való harmonizáció, a nemzetközi és a hazai tudomány újabb eredményei, valamint a gazdasági életben, illetve a közigazgatásban történt változások indokolják a jelenleg hatályos törvény által kialakított szabályozási rendszer módosítását.

A jogharmonizációs programról és a program végrehajtásával összefüggő feladatokról szóló 2099/2002. (III. 29.) Korm. határozat 2002. év második félévére ütemezte a törvény módosítását.

A géntechnológiai tevékenységről szóló 1998. évi XXVII. törvény (a továbbiakban: Gtv.) hatálybalépése óta a következő, a terület szabályozását érintő közösségi jogszabályok léptek hatályba:

- a Tanács 98/81/EK irányelve a géntechnológiával módosított mikroorganizmusok zárt rendszerű felhasználásáról szóló 90/219/EGK irányelv módosításáról;

- az Európai Parlament és a Tanács 2001/18/EK irányelve a géntechnológiával módosított szervezetek környezetbe történő szándékos kibocsátásáról és a Tanács 90/220/EGK irányelvének hatályon kívül helyezéséről.

Ezek a normák a korábbi közösségi előírásokhoz képest lényegesen nagyobb figyelmet fordítanak a géntechnológiával módosított szervezetek és az emberi egészség, valamint a környezettel szembeni biztonság kérdéseire, a géntechnológiával módosított szervezetek nyomon követésére, jelölésére és ellenőrzésére.

A módosítás változatlanul hagyja a törvény keretjellegét, mivel a biotechnológiában, ezen belül a géntechnológiában olyan gyors a tudományos-technikai előrehaladás, hogy a különböző műszaki paraméterek, határértékek akár évente is változhatnak, melyek törvényi szinten való folyamatos követése elképzelhetetlen. Ezért ezeket a Kormány és az érintett miniszterek által kiadásra kerülő rendeletekben indokolt szabályozni.

Az egyes szakterületekre (pl. a növényfajták, vetőmagvak, takarmány, élelmiszer, állatgyógyászati készítmények, stb.) vonatkozó speciális szabályozási elemeket a szakmai jogszabályokba kell beépíteni.

A törvény az Európai Közösség normáival összeegyeztethető szabályozást tartalmaz.

II.

A Magyar Köztársaság Európai Unióhoz történő csatlakozásának egyik feltétele, hogy az állatvédelem hazai jogi szabályozása illeszkedjen a közösségi állatvédelmi jogszabályokhoz, hiszen az állatok védelmére vonatkozó szabályozás igen szoros és közvetlen kapcsolatban áll számos, az integráció folyamatában alapvető kérdéssel, mindenekelőtt az áruk Közösségen belüli szabad áramlásával.

A törvény - az állatok védelméhez fűződő egyéb, elsősorban emberiességi megfontolásokon alapuló érdekek mellett - alapvetően az uniós jogharmonizáció szempontjaira tekintettel irányozza elő az állatok védelméről és kíméletéről szóló 1998. évi XXVIII. törvény (a továbbiakban: Ávt.) módosítását.

A módosítások kiterjednek az Ávt. alkalmazási körének pontosítására, illetve kiegészítésére, a törvényben szereplő egyes fogalom-meghatározások új tartalommal való beépítésére, az állatok védelmére vonatkozó általános szabályokra, a veszélyes állatok tartására vonatkozó egyes szabályokra, valamint az állatkísérletek végzésére vonatkozó szabályozás pontosítására.

A törvény rendelkezéseket tartalmaz a cirkuszi menazsériák, valamint a kedvtelésből tartott állatok értékesítésére szolgáló állatkereskedések szabályozásáról, továbbá az állatvédelmi őrszolgálat létesítéséről, mint a települési önkormányzatok részére fennálló lehetőségről is.

Fenti módosításokkal összhangban a törvény a felhatalmazó rendelkezések vonatkozásában is kiegészítéseket eszközöl.

A módosítások megfelelnek az európai uniós jogharmonizáció követelményeinek, és az állatvédelem területén összeegyeztethető szabályozást tartalmaznak a vonatkozó közösségi joganyaggal.

-----STARTING---POINT---RESZLETES---

Az 1. §-hoz

A törvény a Gtv. értelmező rendelkezésekkel foglalkozó 2. §-ában felsorolt fogalmakat pontosítja, illetve beépíti a közösségi jogszabályok egyes fogalom-meghatározásait (géntechnológiával módosított mikroorganizmus, géntechnológiai tevékenység, géntechnológiai módosítást végző létesítmény, zárt rendszerű felhasználás, „A” és „B” típusú tevékenység - a kutatás-fejlesztési és kereskedelmi jellegű tevékenység szétválasztása érdekében -, környezeti kockázat értékelés, baleset, stb.).

A 2. §-hoz

A törvény pontosítja az engedélyköteles tevékenységek felsorolását, így az a) pontban a géntechnológiai módosításokat végző laboratórium létrehozását felváltja az ennél tágabb géntechnológiai módosításokat végző létesítmény létrehozása, továbbá a b) és c) pontban az engedélyezési kötelezettség alól kivett géntechnológiával való kísérleti módosítás és a kutatási célú zárt rendszerű felhasználás helyett az úgynevezett „A” típusú (kutatás-fejlesztési jellegű) tevékenység, illetve „A” típusú zárt rendszerű felhasználás fogalmát használja.

A törvény a Gtv. 3. §-át kiegészíti egy új (3) bekezdéssel, amely az engedély iránti kérelem formai és tartalmi követelményeit - a törvény keretjellegére tekintettel - külön jogszabályban rendeli meghatározni.

A 3. §-hoz

A Gtv. 4. §-a meghatározza, hogy ki jelöli ki az egyes tevékenységek engedélyezését végző hatóságokat a különböző szakterületeken. Az engedélyezési kötelezettség alól a Gtv. 3. §-a - a törvény szerint - kiveszi az „A” típusú tevékenység keretében végzett módosításokat, illetve az „A” típusú zárt rendszerű felhasználást, ennek megfelelően a törvény a Gtv. 4. §-ának (2)- (4) bekezdését módosítja.

A törvény a Gtv. 4. §-a (1) bekezdésének a) pontját, (2) bekezdésének a) pontját, (3) bekezdésének a) pontját és (4) bekezdésének a) pontját a kozmetikai célú felhasználás elhagyásával módosítja, tekintettel arra, hogy az emberi testtel közvetlenül érintkező vegyi anyagok keretében rendezésre kerül az ilyen célú felhasználás.

A Gtv. 4. §-a (2) bekezdésének b) és (3) bekezdésének b), valamint (4) bekezdésének b) pontjában a „takarmány kiegészítő anyagok” fogalom „kiegészítő takarmányok”-ra módosul a törvény szerint, mert az időközben hatályba lépett 2001. évi CXIX. törvény a takarmányok előállításáról, forgalomba hozataláról és felhasználásáról ezt a kifejezést használja. A törvény kiegészíti a fenti pontokat az állatgyógyászati készítmények felsorolásával.

A földművelésügyi és vidékfejlesztési miniszter, valamint a gazdasági és közlekedési miniszter - a Gtv. hatályos szövege szerinti külön rendeletben történő szabályozás helyett - a törvény alapján együttesen fogja meghatározni az engedélyezésre jogosult hatóságok körét.

A 4. §-hoz

A törvény a Géntechnológiai Eljárásokat Véleményező Bizottság összetételének megváltoztatását irányozza elő.

Az Országos Műszaki Fejlesztési Bizottság 1999-ben beépült az Oktatási Minisztérium szervezetébe, ezért az átszervezést követően az Oktatási Minisztérium jelölt az OMFB helyett tagot. Így a Bizottságban jelenleg az Oktatási Minisztériumot két fő, míg a többi tárcát egy-egy fő képviseli. Ez indokolatlan, mivel az OM géntechnológiai ügyekben hatáskörrel nem rendelkezik. Helyére a biotechnológiai céllal bejegyzett társadalmi szervezetek választott képviselőjét indokolt delegálni annak érdekében, hogy a Bizottságon belül is érvényesüljön az egészséges társadalmi részvételi arány.

A Bizottság 17 fős létszámának változatlanul hagyása mellett a fogyasztóvédelmi szervezetek képviseletének biztosítása úgy oldható meg, ha a környezetvédelmi céllal bejegyzett társadalmi szervezetek változatlanul négy, ám az egészségvédelmi céllal bejegyzett társadalmi szervezetek a jelenlegi két képviselő helyett egy, a fogyasztóvédelmi céllal bejegyzett szervezetek pedig szintén egy főt delegálnak a Bizottságba.

Kiegészül a rendelkezés azzal, hogy a Bizottság működtetési feltételeiről az érintett miniszterek a földművelésügyi és vidékfejlesztési miniszterrel együttesen gondoskodnak, a szakterületükön véleményezett ügyekkel arányosan.

Az 5. §-hoz

A törvény szerint az „A” típusú tevékenység, illetve „A” típusú zárt rendszerű felhasználás nem engedélyköteles, ezeket azonban a hasznosítónak be kell jelentenie. Ennek megfelelően a törvény a Gtv. 6. §-ának (1) bekezdését kiegészíti.

A géntechnológiai engedélyekért fizetendő igazgatási szolgáltatási díjak felhasználásáról a Gtv. hatályos szövege nem rendelkezik, eddig azt a géntechnológiai tevékenység engedélyezéséért fizetendő igazgatási szolgáltatási díjakról szóló 44/1999. (IV. 30.) FVM rendelet 2. §-ának (4) bekezdése szabályozta oly módon, hogy az így befizetett díjakat a géntechnológiai hatóság használhassa fel a Gtv.-ben, illetve annak végrehajtási rendeletében meghatározott feladataival kapcsolatos költségei fedezésére. A díj felhasználását törvényi szinten szükséges rendezni.

A 6. §-hoz

Az Európai Közösség szabályozásának az Európai Parlament és a Tanács 2001/18/EK irányelvének hatálybalépésével történt változására tekintettel - a Gtv. hatályos szövege szerinti 5 év helyett - a törvény szerint a géntechnológiai engedélyek 10 évre adhatók ki. Az engedélyeket évenként meg kell, illetve - ismételt díj fizetése mellett - a 10 év elteltével meg lehet hosszabbítani.

A törvény a Gtv. 7. §-át két új bekezdéssel egészíti ki a közösségi szabályozásnak megfelelően, amelyekben rendelkezik az emberi egészségre, illetve környezetre veszélyt jelentő, a humán vagy állategészségügyi kezelésre használt antibiotikumokkal szembeni rezisztenciát hordozó géneket tartalmazó géntechnológiával módosított szervezet 2004. december 31-ig, illetve a kibocsátásra engedélyezett, veszélyt jelentő antibiotikumokkal szembeni rezisztenciát hordozó géneket tartalmazó géntechnológiával módosított szervezetek 2008. december 31-ig történő forgalomból való kivonásáról. A törvény bevezeti az ellenőrzésre jogosult hatóság fogalmát, mivel a Gtv. eredeti szövege csak az engedélyezést végző géntechnológiai hatóságról rendelkezett. A törvény alapján a géntechnológiával módosított, kibocsátott szervezetekből származó anyag csak engedéllyel kerülhet forgalomba, erről a géntechnológiai, valamint az ellenőrzésre jogosult hatóság köteles gondoskodni.

A 7. §-hoz

A Gtv. 8. §-ának (3) bekezdése alapján a Bizottság a kérelem elbírálásához szakértőt is igénybe vehet, amelynek költségeit az (5) bekezdés alapján a Földművelésügyi és Vidékfejlesztési Minisztérium költségvetési előirányzatában kell biztosítani. Szakértő igénybevétele azonban a Gazdasági és Közlekedési Minisztérium, az Egészségügyi, Szociális és Családügyi Minisztérium, a Környezetvédelmi és Vízügyi Minisztérium, valamint az Oktatási Minisztérium szakterületén is felmerülhet, ezért a közreműködés költségeinek viselését a törvény ennek megfelelően rendezi.

A (4) bekezdés alapján a bizottság véleményének kialakításánál vizsgálja a géntechnológiával módosított szervezet alkalmazásának közvetlen vagy közvetett, azonnali vagy időben elhúzódó várható hatásait is.

A 8. §-hoz

A törvény a Gtv.-t kiegészíti egy új 8/A. §-sal, amely rendelkezik a géntechnológiával módosított mikroorganizmusok, és a zárt rendszerű felhasználás emberi egészségre, illetve környezetre irányuló kockázata külön jogszabály szerinti csoportosításáról.

A 9. §-hoz

A törvény a Gtv. 10. §-át pontosítja oly módon, hogy „géntechnológiával való szervezetmódosítás” helyett a “természetes szervezet géntechnológiával való módosítása” kifejezést használja.

A 10. §-hoz

A törvény a Gtv. 11. §-át két bekezdéssel egészíti ki. Az új (4) bekezdés értelmében a géntechnológiai, valamint az ellenőrzésre jogosult hatóság külön jogszabály alapján értékeli azokat az emberi egészség és a környezet szempontjából potenciálisan kedvezőtlen hatásokat, amelyek közvetlenül vagy közvetetten előfordulhatnak a géntechnológiával módosított szervezetekből más szervezetekbe történő génátvitel során.

A géntechnológiával módosított szervezetek környezetbe való kibocsátásának és forgalmazásának hatósági ellenőrzési, nyomon követési feltételeit rendezi - a közösségi jogszabályoknak megfelelően - az új (5) bekezdés. A géntechnológiai, illetve az ellenőrzésre jogosult hatóságoknak intézkedniük kell a kibocsátásra és forgalomba hozatalra engedélyezett géntechnológiával módosított szervezetek nyomon követhetőségének biztosítása érdekében. Ez azt jelenti, hogy az alapanyag megtermelésétől, vagy annak importjától a fogyasztóig nyomon kell követni minden ilyen terméket.

A 11. §-hoz

A törvény a Gtv. 12. §-ában a génsebészeti beavatkozás fogalmát cseréli fel géntechnológiai módosításra, és a Gtv. 12. §-ának (3) bekezdését kiegészíti azzal, hogy nemcsak a jelölendő, hanem a jelölés és engedélyezés alól kivett termékek körét is jogszabályban határozza meg az illetékes miniszter.

A 12. §-hoz

A Gtv. hatályos szövege géntechnológiai laboratórium létesítésének engedélyezésével foglalkozik, holott a laboratóriumon kívül más létesítmények (üvegház, állattartó hely, stb.) létesítésének engedélyezése is szükséges. A törvény ennek megfelelően a géntechnológiai módosítást végző laboratórium helyett a géntechnológiai módosítást végző létesítmény fogalmat használja.

A 13. §-hoz

A Géntechnológiai Eljárásokat Véleményező Bizottság köteles a tevékenységéről évente összefoglaló beszámolót készíteni, amelyet a Gtv. hatályos szövege szerint a Magyar Tudományos Akadémia hivatalos lapjában kell közzétenni. A törvény alapján ezt a beszámolót a Földművelésügyi és Vidékfejlesztési Minisztérium hivatalos lapjában, a Földművelésügyi és Vidékfejlesztési Értesítőben kell megjelentetni.

A 14. §-hoz

A törvény a Gtv.-t kiegészíti egy új 21/A. §-sal, amely baleset bekövetkezése esetén a hasznosító által teendő intézkedésekkel, továbbá a géntechnológiai és az ellenőrzésre jogosult hatóság feladataival foglalkozik. Külön jogszabály rendelkezik a baleset esetén közlendő adatok köréről.

A 15. §-hoz

A törvény módosítja a Gtv. 22. §-át oly módon, hogy a géntechnológiai tevékenység ellenőrzését az engedélyezést végző géntechnológiai hatóság helyett a géntechnológiai tevékenységek ellenőrzésére jogosult külön hatóság végezheti. A törvény meghatározza az ellenőrzésre jogosult hatóság feladatait és intézkedési jogosultságait, illetve az érintett miniszterek felhatalmazást kapnak az ellenőrzésre jogosult hatóságok kijelölésére.

A 16. §-hoz

A törvény pontosítja a géntechnológiai engedély visszavonásának feltételeit, továbbá a Gtv. 23. §-át kiegészíti a géntechnológiai bírság kiszabásának feltételeivel. A géntechnológiai bírságot a törvény alapján az ellenőrzésre jogosult hatóság szabhatja ki.

A törvény rendelkezik arról is, hogy a bírság az azt kiszabó hatóság bevétele, amelyet a törvényben, illetve a végrehajtására kiadott rendeletekben meghatározott feladatainak fedezésére használhat fel.

A 17. §-hoz

A törvény kiegészíti a Gtv.-t egy új 24/A. §-sal, amely meghatározza a hasznosító kötelezettségeit arra az esetre vonatkozóan, ha az engedélyezett tevékenységgel kapcsolatban fontos új adatokhoz jut, vagy a tevékenységet olyan módon kívánja megváltoztatni, amely az ezzel járó kockázatokat jelentősen megnöveli.

A 18. §-hoz

A törvény módosítja a géntechnológiai tevékenység korlátozásának és megtiltásának feltételeit, továbbá a géntechnológiával módosított szervezetek megsemmisítésére vonatkozó rendelkezéseket, valamint rögzíti a géntechnológiai és az ellenőrzésre jogosult hatóságok közti feladatmegosztást.

A 19. §-hoz

A törvény a Gtv. szövegére vonatkozó módosításokat a felhatalmazó rendelkezéseken is átvezeti, így a Kormány és az érintett miniszterek felhatalmazást kapnak arra, hogy külön jogszabályban állapítsák meg a jelölésre vonatkozó szabályokat, illetve a jelölési, és engedélyezési kötelezettség alól kivett termékek körét, valamint azokat a határértékeket, amelyek alatt az egyes termékek nem tekinthetőek géntechnológiával módosítottnak. Felhatalmazást kap továbbá a Kormány, hogy a géntechnológiai tevékenység engedélyezésének és bejelentésének eljárási rendjét, illetve az Európai Közösségek Bizottságával való kapcsolattartást rendeletben szabályozza.

A törvény alapján a Gtv. végrehajtására vonatkozó szabályokat szakterületükön a földművelésügyi és vidékfejlesztési miniszter, valamint a gazdasági és közlekedési miniszter együttes rendeletben fogja meghatározni, a Gtv. hatályos szövege szerinti külön rendeletben történő szabályozás helyett.

A géntechnológiai módosításnak tekinthető, illetve annak nem minősülő módszereket, továbbá a géntechnológiai tevékenység ellenőrzésére jogosult hatóságok kijelölését a földművelésügyi és vidékfejlesztési miniszter, a gazdasági és közlekedési miniszter, az egészségügyi, szociális és családügyi miniszter, valamint a környezetvédelmi és vízügyi miniszter együttes rendelete fogja meghatározni a törvény alapján.

A 20. §-hoz

A törvény kiegészíti az Európai Közösségek jogszabályaihoz való közelítéssel foglalkozó szakaszt az általános indokolásban felsorolt közösségi normákkal.

A 21. §-hoz

A törvény a Gtv.-ben használt forgalmazás szó helyett a közösségi jogszabályokkal összhangban lévő forgalomba hozatal kifejezést használja, a törvény 21. §-a ezt a változást vezeti át a Gtv. szövegén.

A 22. §-hoz

A rendelkezés az Ávt. alkalmazási körét illetően részben pontosító, részben kiegészítő jellegű szabályokat tartalmaz. Az első körbe tartozik az (1) bekezdés azon rendelkezése, amely az Ávt. 2. §-a (1) bekezdésének b) pontja vonatkozásában általában a vizsgálati állatok helyett a diagnosztikai vizsgálat céljából tartott állatokra írja elő az Ávt. alkalmazását. Az Ávt. alkalmazási körét érintő módosítások második csoportjába sorolható az (1) bekezdésben foglalt azon módosítás, amely az Ávt. rendelkezéseinek alkalmazását kiterjeszti a géntechnológiával módosított gerinces állatokra is, valamint a (2) bekezdés szerinti azon rendelkezés, amely az Ávt. alkalmazási körét kiterjeszti a rokkantsegítő kutyákra.

Az e tárgyú rendelkezések harmadik körét az Ávt. 2. §-a (2) bekezdésének a (3) bekezdésben foglalt azon módosítása képezi, amely a törvénynek az állat kíméletére, az állatkínzás és az állatkárosítás tilalmára, valamint a jó gazda gondosságára vonatkozó rendelkezéseit alkalmazni rendeli a vadon élő állatokra is. Azáltal, hogy a rendelkezés kimondja azt, hogy a vadászható vadfajokra, valamint a halászható, horgászható halfajokra és a természetvédelmi oltalom alatt álló, illetőleg nemzetközi természetvédelmi egyezmény hatálya alá tartozó állatokra külön jogszabály eltérő rendelkezéseket is megállapíthat, kizárja az esetlegesen jelentkező jogszabály kollízió lehetőségét.

Ez utóbbi módosítást alapvetően az teszi szükségessé, hogy a hatályos állatvédelmi jogszabályok alapján a vadászható vadfajokra, halászható, horgászható halfajokra, illetve a természetvédelmi oltalom alatt álló, valamint nemzetközi természetvédelmi egyezmény hatálya alá tartozó állatokra külön jogszabályok - így a vad védelméről, a vadgazdálkodásról és a vadászatról szóló 1996. évi LV. törvény, a halászatról és a horgászatról szóló 1997. évi XLI. törvény, valamint a természet védelméről szóló 1996. évi LIII. törvény - rendelkezései vonatkoznak. Az olyan vadon élő állatfajok egyedei pedig, amelyek nem minősülnek vadászható vadfajnak, halászható, horgászható halfajnak, illetve nem állnak természetvédelmi oltalom, valamint nemzetközi természetvédelmi egyezmény hatálya alatt, mint például a házi egér (Mus musculus), a vándor patkány (Rattus rattus), valamint az Ávt. által szabályozott tevékenységek egyike által sem érintettek, vagyis például nem minősülnek kísérleti állatnak, nem tartoznak sem az Ávt., sem a fent említett külön jogszabályok alkalmazási körébe, és így az abban foglalt garanciális jelentőségű állatvédelmi előírások sem vonatkoznak rájuk.

A 23. §-hoz

Az Ávt. alkalmazási körével szoros kapcsolatban álló alapfogalmak tekintetében a törvény a közösségi szabályozással való fokozottabb harmonizálás érdekében tartalmaz módosításokat. Az (1) bekezdés az állattartó új fogalmát - az állategészségügyről szóló 1995. évi XCI. törvény fogalmi rendszerével összhangban, az annak 2. §-a 18. pontja szerinti fogalom-meghatározással megegyező tartalommal határozza meg. Állattartónak így az Ávt. alkalmazásában is az állat tulajdonosa, illetve az minősül, aki az állatot, vagy állatállományt felügyeli.

Az állatkert (2) bekezdés szerinti új fogalma teljes egészében a vonatkozó közösségi jogszabály (a Tanács 1999/22/EK irányelve a vadon élő állatok állatkertben való tartásáról) megoldását veszi át, az Ávt. 3. §-ának 3. pontja szerinti jelenlegi fogalom-meghatározáshoz képest legfontosabb új elemként beépítve azt, hogy csak az olyan állandó létesítmény minősül állatkertnek, ahol hét napnál hosszabb időn keresztül tartanak állatokat a nagyközönség részére való bemutatás céljából.

A további új fogalom-meghatározásokat a (3) bekezdés tartalmazza.

Az állatkísérlet fogalma jelenleg az Ávt. 25. §-ában szerepel, azonban azt a törvény a közösségi jogszabályok terminológiájára tekintettel kialakított új tartalommal - részletesebben kifejtve - az alapfogalmak közé helyezi. Az új fogalom-meghatározás a kísérleti vagy más tudományos célra használt állatok védelméről szóló tagállami törvények, rendeletek és közigazgatási rendelkezések összehangolásáról szóló 86/609/EGK tanácsi irányelv szerinti szabályozást követve került megállapításra. Új elemként a jövőben állatkísérletnek minősül az olyan tevékenység is, amely állat születését eredményezi az Ávt. szerinti, kísérletekhez kapcsolódó körülmények közé. A beépíteni kívánt új fogalom-meghatározás ezen túlmenően az állatkísérletek körébe vonja a nem gerinces állatokon végzett ilyen cselekményeket is.

Új alapfogalomként építi be a törvény az állat életének humánus kioltása fogalom-meghatározását, amely szintén a Tanács 86/609/EGK irányelvén alapul.

Az Ávt.-ben és végrehajtási rendeleteiben foglalt előírások megfelelőbb érvényesülését szolgálja a cirkuszi menazséria meghatározásának új fogalomkénti beiktatása. Eszerint cirkuszi menazsériának az olyan, állatok tartására szolgáló létesítmény minősül, amelyet cirkuszi előadásra, mutatványra betanított, illetve betanítandó állatokból álló állatsereglet tartására - hatósági engedély alapján - létesítettek, illetve tartanak fenn, és amely az állatok tartására a jogszabályi és a hatósági előírásoknak megfelelő létesítménnyel, berendezésekkel és eszközökkel, továbbá az állatok ellátására, betanítására, felügyeletére az ilyen előírásoknak megfelelő szakszemélyzettel rendelkezik.

A 24. §-hoz

A törvény az Ávt. 5. §-ának (3) bekezdése tekintetében pontosító jellegű módosítást tartalmaz, új elemként beépítve azt, hogy a szabadban tartott állatot különleges igényeit is figyelembe véve kell védeni az időjárás káros hatásaitól és természetes ellenségeitől. Szintén az egyedkímélő állatvédelem szempontjainak megfelelőbb érvényesülését célozza az a rendelkezés, amely szerint az állandóan zárt körülmények között tartott állat számára az állat szükségleteihez igazodó, megfelelő mozgásteret biztosító férőhelyet kell az állattartónak biztosítania, és gondoskodnia kell biztonságos elhelyezéséről, szakszerű gondozásáról és szökésének megakadályozásáról.

A 25. §-hoz

Az Ávt. - az állat kíméletéről, illetve az állatkínzás tilalmáról rendelkező - 6. §-ának (1) bekezdése vonatkozásában a törvény az ott szereplő kimerítő felsorolást példálódzó felsorolássá alakítja át, annak a generális tilalomnak kimondásával, hogy az állatnak tilos indokolatlan vagy elkerülhető fájdalmat, szenvedést vagy sérülést okozni.

A (2) bekezdés az Ávt. 6. §-ának (3) bekezdésére vonatkozó pontosító rendelkezést tartalmaz.

Az 26. §-hoz

Az állatviadal tilalmát, illetve annak meghatározását az Ávt. eredeti szövege, a 7. § (1) bekezdése is tartalmazza, azonban a törvény az állatviadal új - tartalmi és jogharmonizációs szempontból megfelelőbb - definícióját kívánja beépíteni az Ávt.-be. Eszerint állatviadalnak minősül az állat fizikai, pszichikai állapotának olyan megterhelése, küzdelemre késztetése egy másik állattal vagy emberrel, amely sérülést vagy halált okozhat.

A 27. §-hoz

Az Ávt. 9. §-ának (1) bekezdése szerinti, az állaton fájdalommal vagy károsodással járó beavatkozásokra vonatkozó rendelkezés módosításával a jövőben ilyen beavatkozást - az állat érdekében szükséges azonnali beavatkozások kivételével - kizárólag szakirányú végzettséggel, illetve az állattartók körében szokásos beavatkozások esetében csak gyakorlattal rendelkező személy végezhet. Az Ávt. szerinti eredeti szabályozás az állattartók körében szokásos és fájdalommal vagy károsodással járó beavatkozások elvégzését nem köti semmilyen személyi feltételhez, így az abban való gyakorlathoz sem, amely megoldás állatvédelmi szempontból aggályos.

A 28. §-hoz

Az Ávt. jelenleg is lehetővé teszi a fajtajelleg fenntartására irányuló sebészeti beavatkozások elvégzését. A nemzetközi tenyésztői szervezetek által kiadott hivatalos fajtastandard leírások alapján a továbbiakban már nem indokolt az eddigi szabályozás fenntartása. Ilyen jellegű beavatkozás a törvény szerint kizárólag ebek esetében, és csak a Földművelésügyi és Vidékfejlesztési Minisztérium által elismert tenyésztő szervezet tenyésztési programjában meghatározott küllemi előírások kialakítását biztosító sebészeti beavatkozás (fül- és farokkorrekció) formájában végezhető.

A 29. §-hoz

Az Ávt. - az annak 11. §-ában foglaltak szerint - az állat életének kioltását csak elfogadható ok vagy körülmény esetén engedélyezi. Ezek közül a törvény az élelmezési célt a vágóállatok körére szűkíti, az ilyen, valamint a prémtermelés céljából történő felhasználás alól a kutyát és a macskát kivonja, valamint a fertőzésveszély részletesebb és szakszerűbb leírása érdekében, az arra vonatkozó jelenlegi megfogalmazás helyébe a fertőző betegségek kontrollját, illetve az ellenük való védekezést helyezi.

A 30. §-hoz

A törvény tételesen meghatározza az Ávt.-nek a vágóállatok kíméletére vonatkozó 13-18. §-ának hatálya alá nem tartozó tevékenységeket, így ezen előírásokat nem kell alkalmazni az engedélyezett tudományos kísérletek során, valamint a vadon élő állatok elejtésére.

A 31. §-hoz

A törvény az Ávt. és a vonatkozó közösségi joganyag szabályozási koncepciójának jegyében fogalmazza meg azt az új rendelkezést, amely szerint a vágóhidak kialakításának, berendezéseinek és felszerelésének, valamint azok működésének biztosítania kell az állatok kíméletét mindenfajta elkerülhető izgalomtól, fájdalomtól és szenvedéstől.

A 32. §-hoz

A törvény a veszélyes állatokkal kapcsolatos, az Ávt. alapján engedélyköteles magatartások körét kiegészíti a veszélyes állatok szaporításával, és ezzel összhangban a szaporításra vonatkozó pontosításokat, illetve kiegészítéseket eszközöl az Ávt. 20. §-a, illetve az ahhoz tartozó alcím tekintetében.

Ezen felül a törvény a természetvédelmi oltalom alatt álló, illetve nemzetközi természetvédelmi egyezmény hatálya alá tartozó veszélyes állatok tartásának engedélyezéséhez a tervezett tartás helye szerint illetékes jegyző mellett az állategészségügyi hatóság szakhatósági hozzájárulását is előírja. Ezt a módosítást mind az állategészségügy, mind az egyedkímélő állatvédelem szempontjai indokolják, tekintettel arra, hogy az ezen területeket érintő bizonyos kérdésekkel kapcsolatban megfelelő szakismerettel csak az állategészségügyi hatóság rendelkezik.

A 33. §-hoz

Az állategészségügyi hatóság szakhatósági hozzájárulását nemcsak a természetvédelmi oltalom alatt álló, illetve nemzetközi természetvédelmi egyezmény hatálya alá tartozó veszélyes állatok tartásának engedélyezéséhez szükséges előírni, hanem az ilyen állatok országba való behozatalának engedélyezéséhez is.

A törvény a hatályos állategészségügyi szabályozással való megfelelőbb összhang érdekében olyan rendelkezést kíván beépíteni az Ávt.-be, amely szerint a veszélyes állatok országba történő behozatalát a földművelésügyi és vidékfejlesztési miniszter külön jogszabályban meghatározott esetekben szükséges előzetes engedélyéhez köti, ugyanis állatot az országba behozni az állategészségügyről szóló 1995. évi XCI. törvény 18. §-ának (1) bekezdése, valamint végrehajtási rendelete alapján csak a földművelésügyi és vidékfejlesztési miniszter állategészségügyi engedélyével szabad.

A 34. §-hoz

Az Ávt. 22. §-a (2) bekezdésének módosításával a jövőben a veszélyes állatok eltűnésének és elhullásának bejelentésére vonatkozó kötelezettséget haladéktalanul kell majd az állattartónak teljesítenie.

Az Ávt. 22. §-ának új (3) bekezdéssel való kiegészítése eredményeként a nemzetközi természetvédelmi egyezmény hatálya alá tartozó veszélyes állat eltűnését, elhullását az állattartó a jövőben a természetvédelemért felelős minisztériumnak is köteles lesz bejelenteni.

A 35. §-hoz

Az Ávt. 23. §-ának tervezett módosítása szélesíteni kívánja a veszélyes állat tartásával, illetve behozatalával kapcsolatos jogszabálysértő magatartások esetén alkalmazható intézkedések körét, azzal, hogy a veszélyes állat állatkertbe, vagy más megfelelő helyre való szállítása mellett egyéb intézkedés meghozatalát is lehetővé teszi az eljáró hatóság számára. Ilyen jelentős változtatás az is, hogy amennyiben a veszélyes állat végleges elhelyezése iránti hatósági intézkedés eredménytelen, az állat életét humánus módon ki kell oltani. A törvény az eljáró hatóságok tekintetében is tartalmaz módosítást, feljogosítva - a települési önkormányzat jegyzője mellett - a természetvédelmi oltalom alatt álló, vagy nemzetközi természetvédelmi egyezmény hatálya alá tartozó veszélyes állat esetében a természetvédelem illetékes területi állami szervét a megfelelő intézkedések meghozatalára.

A 36. §-hoz

A törvény az Ávt. állatkísérletek végzésére vonatkozó rendelkezéseit illetően a közösségi szabályozással, elsősorban a Tanács 86/609/EGK irányelvével összhangban hajt végre módosításokat. Így pontosítja az engedélyezés során figyelembe veendő szempontok körét, valamint részletes előírásokat tartalmaz az állatkísérletek végzésére vonatkozóan.

A 37. §-hoz

A törvény a szükségtelen állatkísérletek végzésének elkerülése érdekében megtiltja olyan állatkísérlet végzését, illetve engedélyezését, amely helyett ismert olyan más, tudományosan megfelelő és a várt eredményt szolgáltató módszer, amely állat használata nélkül megvalósítható, illetve végrehajtható.

A megfelelő indokok nélkül végrehajtott állatkísérletek számának csökkentését kívánja elősegíteni az a rendelkezés is, amely szerint a kérelmezőnek és az engedélyezőnek törekednie kell a témához kapcsolódó, már elvégzett kísérletek eredményeinek megismerésére, lehetővé téve az állatkísérletek szükségtelen megismétlésének elkerülését.

Amennyiben az elérni kívánt cél szükségessé teszi állatkísérlet elvégzését, akkor az ugyanazon célra tekintettel szóba jövő lehetséges kísérletek közül azt kell választani, amelyik kevesebb és kisebb érzékenységű állat felhasználását igényli, és amely kisebb mértékű fájdalmat, szenvedést, szorongást, illetve maradandó károsodást okoz, és nagyobb valószínűséggel szolgáltatja az elvárható eredményt.

A 38. §-hoz

Az állatvédelem szempontjaira már az elvégezni kívánt állatkísérlet tervezési szakaszában figyelemmel kell lenni, így a kísérleteket úgy kell megtervezni, hogy azok során a szükségtelen fájdalom, szenvedés, tartós nélkülözés, illetve maradandó károsodás okozása elkerülhető legyen.

A 39. §-hoz

A kísérleti állatok jóllétének fokozottabb érvényre juttatása érdekében rendelkezik a törvény az érzéstelenítéssel, fájdalomcsillapítással, illetve az állat életének humánus kioltásával kapcsolatos kérdésekről, valamint az ugyanazon egyeden végzett ismételt kísérletről.

A 40. §-hoz

Valamely kísérlet elvégzése nemcsak a kísérleti cselekmények végrehajtása során járhat olyan hatásokkal az állat tekintetében, amelyekkel szemben az egyedkímélő állatvédelem nem lehet közömbös, hanem a kísérletnek az állat szempontjából negatív következményei annak elvégzését követően is jelentkezhetnek. Erre tekintettel szükséges rendezni az állat sorsát a kísérlet befejezését követő időszakra is, biztosítva azt, hogy ilyenkor is lehetőleg az állat szempontjából legmegfelelőbb döntés szülessen. Ennek érdekében tartalmaz a törvény rendelkezéseket az ilyen állatok életben tartása - illetve életük esetleges kioltása - valamint gondozásuk, ellátásuk, elhelyezésük, továbbá származási helyükre vagy természetes környezetükbe visszahelyezésük feltételeiről.

A 41. §-hoz

Az egyik legjelentősebb módosítás szerint háziasított állatfaj kóbor egyedét kísérlet céljára felhasználni nem szabad. Mind az Európai Unió előírásait, mind pedig a közelmúltban kibontakozott jelentős mértékű társadalmi kezdeményezést figyelembe véve a módosítás feltétlenül szükséges, mivel azonban mértékadó és mértéktartó orvosegyetemi vélemények szerint ennek a módosításnak az esetleges azonnali bevezetése komoly fennakadást okozna az oktatásban és továbbképzésben, ezért ezt a tiltást csak egy későbbi időpontban, 2004. január 1-jével célszerű hatályba léptetni. Az addig rendelkezésre álló átmeneti idő az érintett intézmények számára lehetőséget teremt a tervszerű átállásra.

A 42. §-hoz

Az Ávt.-nek az állatkísérletekre vonatkozó szabályait az eddigiekben is csak a gerinces állatokra kellett alkalmazni, ugyanis az Ávt. eredeti szövege az állatkísérlet fogalmába csak a gerinces állatokon végzett ilyen cselekményeket sorolta. A törvény az állatkísérlet fogalmát új tartalommal határozza meg, amelybe már a nem gerinces állatokon végzett állatkísérletek is beletartoznak. Erre tekintettel szükséges, hogy a törvény az Ávt.-nek az állatkísérletek végzésére vonatkozó rendelkezéseinek alkalmazását - az Ávt. eredeti szabályozási koncepciójával, és a vonatkozó közösségi előírásokkal összhangban - kifejezetten a gerinces állatokra írja elő.

A (2) bekezdés az Ávt. eredeti szövegében is szereplő, azonban jogszabályszerkesztési szempontokra tekintettel más szakaszban feltüntetendő rendelkezéseket tartalmaz.

A 43. §-hoz

A törvény a cirkuszi menazsériák, cirkuszi állatok, bemutatás céljára tartott állatok, valamint a kedvtelésből tartott állatok kereskedésének szabályozása tekintetében is jelentős változtatásokat kíván eszközölni, és ezzel összhangban előirányozza az Ávt. vonatkozó VI. Fejezete címének szükséges módosítását.

A 44. §-hoz

A törvény szerint a cirkuszi menazséria, valamint a kedvtelésből tartott állatok kereskedése létesítésének, működtetésének engedélyezésére vonatkozó szabályokat - a törvény 49. §-ában foglalt módosító rendelkezés értelmében kormányrendeleti szintű - külön jogszabály állapítja meg.

Az Ávt. 40. §-ának módosítása szerint állandó telephellyel nem rendelkező vándorcirkusznak, cirkuszi menazsériának állatok tartására, állatok, valamint állatszámok bemutatására engedély a jövőben nem lesz adható.

Állatvédelmi szempontból kiemelkedő az a rendelkezés, amely a delfinek és cápák országba történő behozatalának, utaztatásának és bemutatásának tilalmát írja elő, azzal a kivétellel, hogy állatkertek részére a természetvédelem illetékes területi állami szerve engedélyezheti cápák behozatalát, utaztatását és bemutatását, amennyiben a megfelelő tartás feltételei tartósan biztosítottak.

A 45. §-hoz

Szintén jelentős eleme a törvénynek az a módosítás, amely az állatok kíméletére, védelmére vonatkozó jogszabály vagy hatósági határozat előírásának megsértése esetén - állatvédelmi bírság kiszabása mellett, illetve ahelyett is - előírja az eljáró hatóság számára, hogy az állattartót a hiányosságok kijavítására, illetve pótlására kötelezze.

A 46. §-hoz

Ha egy állat továbbélése megszüntethetetlen vagy csillapíthatatlan szenvedéssel járna, vagy annak meggyógyulása nem várható, az állat tartója ismeretlen, továbbá vadon élő állat esetében az egyed a szabadon élésre alkalmatlan, akkor annak életét fájdalom okozása nélkül ki kell oltani. Az ezzel kapcsolatosan felmerülő igazolt költségek a törvény előírásai szerint az állattartót, vadászható állatfajok esetében a vadászatra jogosultat fogják terhelni a jövőben.

A 47. §-hoz

Az állatok védelméhez és kíméletéhez fűződő érdekek megfelelőbb érvényesülését szolgálja az a rendelkezés, amely szerint az Ávt.-ben foglaltak végrehajtását feladat- és hatáskörében eljárva az állategészségügyi hatóság, a települési önkormányzat jegyzője, illetve a természetvédelmi hatóság ellenőrzi.

A 48. §-hoz

Az állatokkal szembeni megfelelő magatartás kialakulásában jelentős szerepe van az oktató-nevelő munkának is, ezzel összhangban fogalmazza meg a törvény azt, hogy az állatokkal szembeni megfelelő magatartásra, gondoskodásra nevelést, az állatok megismertetését az iskolai általános képzésbe, a szakképzésbe és az ismeretterjesztésbe be kell építeni.

A 49. §-hoz

Az állatvédelmi hatósági rendszer egyik jelentős elemét képezik a települési önkormányzatok jegyzőihez telepített hatósági jogosítványok, a települési önkormányzatoknak azonban ezen túlmenően is vannak lehetőségei az állatvédelem céljainak előmozdításában. Ezt az eszközrendszert bővíti a rendelkezés, amikor a települési önkormányzatok részére lehetővé teszi állatvédelmi őrszolgálat működtetését.

Az 50. §-hoz

Fenti módosításokkal összhangban a törvény az Ávt.-ben foglalt felhatalmazó rendelkezések vonatkozásában is kiegészítéseket eszközöl.

Így a Kormányt felhatalmazza, hogy az önkormányzati állatvédelmi őrszolgálat létrehozására, működésére, feladat- és hatáskörére, tagjaira vonatkozó részletes szabályokat, a cirkuszi menazséria létesítése és működtetése engedélyezésének, valamint fenntartásának részletes szabályait, továbbá a kedvtelésből tartott állatok kereskedése létesítésének és működtetésének engedélyezése, valamint működésének, továbbá ezen állatok tartásának és forgalmazásának részletes szabályait rendeletben állapítsa meg.

A veszélyes állatok körének, tartásuk részletes feltételeinek, a veszélyes állattá nyilvánítás feltételeinek együttes miniszteri rendeletben történő szabályozására vonatkozó felhatalmazást szükséges kiegészíteni a veszélyes állatok szaporítása részletes feltételeinek meghatározására vonatkozó rendeletalkotási jogosítvánnyal.

Az 51. §-hoz

Az Ávt. 50. §-ában szereplő jogharmonizációs záradék kiegészül mindazon közösségi irányelvek és határozatok megnevezésével, amelyek átvételét a törvény megvalósítja.

-----STARTING---POINT---VEGE---

Az 52. §-hoz

A módosításokban foglaltak végrehajtására való megfelelő felkészülés érdekében a törvény Ávt.-t módosító rendelkezéseinek hatálybalépésére a kihirdetését követő harmadik hónap első napján kerül sor, míg a Gtv.-t módosítani kívánó rendelkezések a törvény kihirdetését követő negyedik hónap első napján lépnek hatályba.

A 41. § szerinti azon rendelkezést, amelynek értelmében háziasított állatfaj kóbor egyedét kísérlet céljára felhasználni nem szabad, későbbi időpontban - 2004. január 1-jével - célszerű hatályba léptetni az érintettek számára szükséges átállási idő biztosítása érdekében.

A törvény hatálybalépésével egyidejűleg a Gtv. 4. §-ának (7) bekezdése hatályát veszti, tekintettel arra, hogy a kísérleti módosítás, kutatási célú zárt rendszerű felhasználás helyett a törvény az „A” típusú tevékenység, illetve „A” típusú zárt rendszerű felhasználás fogalmát használja.

A törvény hatályon kívül kívánja helyezni az Ávt. 5. §-ának (4) bekezdése szerinti azon előírást, amely szerint a kedvtelésből tartott állat ürülékét az állattartó a közterületről köteles eltávolítani. A rendelkezés hatályon kívül helyezésének alapvető oka az, hogy - amint arra az Európai Közösség szakértőivel folytatott tárgyalások is rámutattak - az abban foglalt - tipikusan önkormányzati rendeleti szintű szabályozást igénylő - előírás nem tartozik az állatvédelem körébe, így annak rendezésére sem az Ávt.-ben kell sort keríteni.

A törvény szintén előirányozza az Ávt. 25. §-ának az állatkísérlet fogalmát tartalmazó (1) bekezdésének hatályon kívül helyezését.