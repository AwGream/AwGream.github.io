2015. évi VIII. törvény indokolása

a területi államigazgatási szervezetrendszer átalakításával összefüggő egyes törvények módosításáról

-----STARTING---POINT---ALTALANOS--- 

A Kormány kiemelt célkitűzése az Államreform program keretében a közigazgatás hatékonyságának növelése, az eddigieknél összefogottabban, ellenőrzöttebben és költségtakarékosan működő területi államigazgatás megteremtése, ezáltal a Kormány területi feladatellátása hatékonyságának és eredményességének megvalósítása. Mindennek érdekében került benyújtásra az Országgyűlés elé az egyes közigazgatási tárgyú törvények módosításáról szóló törvény, amely egyes területi államigazgatási szerveknek a fővárosi és megyei kormányhivatalokba történő integrálásához, valamint a fővárosi és megyei kormányhivatalok belső szervezetének átalakításához szükséges, elsősorban szervezeti változásokat alapozza meg. A területi államigazgatás szervezeti oldalának átalakításához szükséges ugyanakkor a hatósági eljárások szabályozásának megfelelő átalakítása is.

Az egységes fővárosi és megyei kormányhivatali, illetve járási (fővárosi kerületi) hivatali szervezet kialakításának ugyanis együtt kell járnia a hatósági eljárások egyszerűsítésével és gyorsításával. A területi államigazgatás átalakításával az eljárások intézésének a gyorsítása várható, amely nem az általános ügyintézési időtartam (21 nap) csökkentésével, hanem a bruttó ügyintézés időtartamának (azon eljárásokra is tekintettel, amelyeket az ügyintézésbe nem kell beleszámítani) csökkenésével valósul meg azzal, hogy pl. megszűnnek a kormányhivatali rendszeren belüli szakhatósági eljárások. A törvényi szintű változásokhoz szükséges módosításokat tartalmazza e jogszabály az egyes hatósági eljárásokkal összefüggésben.

-----STARTING---POINT---RESZLETES---

Az 1. §-hoz

A szociális igazgatásról és szociális ellátásokról szóló törvény (a továbbiakban: Szt.) módosításával a jelenleg biztosítható méltányossági ápolási díj a társadalombiztosítási jogszabályok alapján egészségügyi szolgáltatásra jogosít, illetve szolgálati időnek minősül. Annak érdekében, hogy a 2015. március 1-jén hatályba lépett változások ne jelentsenek méltánytalan hátrányt az ellátotti kör számára, indokolt annak szabályozása, hogy a méltányossági ápolási díj helyébe lépő települési támogatás bizonyos feltételek teljesülése esetén a társadalombiztosítási viszonyok tekintetében azonos jogkövetkezményeket vonjon maga után. Átmeneti rendelkezés biztosítja továbbá, hogy a méltányossági ápolási díjhoz kapcsolódó társadalombiztosítási jogosultságok az ellátás helyébe lépő települési támogatás esetében is folyamatosan érvényesíthetőek legyenek.

Az Szt. módosításával rendezésre kerülnek a járási hivatalok azon, a szociális igazgatást érintő eljárásai, amelyek esetében megszűnik a korábbi szakhatósági eljárás. Hatályon kívül helyezésre kerülnek továbbá az aktív korúak ellátásának járási hatáskörbe emelése miatt az Szt. lakókörnyezet rendezettségére vonatkozó szabályai.

A 2. §-hoz

A munkavédelemről szóló törvény módosításával biztosításra kerül, hogy a fővárosi és megyei kormányhivatalban a feladat- és hatáskörök címzettje munkavédelmi hatóságként a fővárosi és megyei kormányhivatal legyen.

A 3. §-hoz

A környezet védelmének általános szabályairól szóló 1995. évi LIII. törvény (a továbbiakban: Kvt.) módosításával a környezetvédelmi hatósági eljárásokban vizsgálandó szakkérdések vizsgálatával összefüggésben szükségessé váló rendelkezések kerülnek megalkotásra. Bevezetésre kerül a szakértői közreműködés biztosításához szükséges törvényi kivétel megteremtése a Kvt.-ben, továbbá a szakértői közreműködéshez, a szakértői közreműködés díjazásához, illetve az egyéb eljárási költségek megalkotásához szükséges felhatalmazó rendelkezések.

A 4. §-hoz

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosításával a TAJ-számot kezelő szervek a TAJ-számot a törvényekben meghatározott nyilvántartásokkal, járulékok levonásával, bevallásával, befizetésével, behajtásával, a társadalombiztosítási szervek által folyósított pénzbeli ellátásokra való jogosultsággal, azok kifizetésével, illetve ellenőrzésével kapcsolatos eljárások mellett a kifizetett ellátások visszafizetésével, megtérítésével kapcsolatban is kezelhetik. A törvény továbbá a lakáscélú állami támogatásokkal összefüggő adatkezelésre jogosult szerveket is pontosan meghatározza.

Az 5. §-hoz

A területfejlesztési és területrendezési törvény módosításával meghatározásra kerül, hogy az állami főépítészi hatáskörében a fővárosi és megyei kormányhivatal látja el a területrendezési hatósági eljárással összefüggő hatósági feladatokat.

A 6. §-hoz

A munkaügyi ellenőrzésről szóló törvény módosításával biztosításra kerül, hogy a fővárosi és megyei kormányhivatalban a feladat- és hatáskörök címzettje a szakigazgatási szervi rendszer megszűnésével a kormányhivatal lesz, így a munkaügyi felügyelő helyett a törvényben a munkaügyi hatóság kerül megjelölésre az egyes feladat- és hatáskörök tekintetében eljáró szervként. Továbbá a HM Hatósági Hivatal (a továbbiakban: Hatóság) alaptevékenységi körébe tartozó hatósági feladatokat, illetve a hatáskör gyakorlóját és szintjét a munkaügyi hatósági terület kivételével kormányrendeletek állapítják meg. A törvény ennek megfelelően szabályozza a honvédelmi foglalkoztatók vonatkozásában az elsőfokú munkaügyi hatóság kijelölését. A törvény továbbá fenntartja, illetve kiegészíti a honvédelmi miniszter részére adott hatályos felhatalmazást.

A 7. §-hoz

Az egészségügyi és a hozzájuk kapcsolódó személyes adatok kezeléséről és védelméről szóló törvény módosításával meghatározásra kerül, hogy az egészségügyi és személyazonosító adatot az ártámogatás elszámolása, valamint a társadalombiztosítási ellátások megállapítása, kifizetése és a kifizetett ellátások visszafizetése, megtérítése érdekében is lehet kezelni. Kijelölésre kerül továbbá a járási (fővárosi kerületi hivatal) adatkezelőként azokban szociális és rehabilitációs eljárásokban, amelyekben korábban szakigazgatási szerv járt el szakhatóságként.

A 8. §-hoz

Az épített környezet alakításáról és védelméről szóló törvényben személyes adatok kezelésére az állami főépítész helyett a fővárosi és megyei kormányhivatal, illetve a járási (fővárosi kerületi) hivatalok mint az építésügyi hatáskörök gyakorlói kapnak kijelölést.

Felhatalmazást kap a Kormány a szakkérdés vizsgálatával összefüggő eljárási költségek meghatározására.

A 9. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvényben átvezetésre kerülnek a családtámogatási feladatok ellátásával összefüggő szervezeti és eljárási változások.

A 10. §-hoz

A kötelező egészségbiztosítás ellátásairól szóló törvény módosításának célja, hogy a fővárosi és megyei kormányhivatalok is kezelhessék az ellátások kifizetésével, a kifizetett ellátások visszafizetésével, megtérítésével kapcsolatos személyes adatokat, tekintettel arra, hogy ezek a feladatok az OEP-től a kormányhivatalokhoz kerülnek. Továbbá a szakigazgatási szervek integrációjának eredményeként a keresőképesség, keresőképtelenség vizsgálatával, ellenőrzésével kapcsolatos feladatok kormányhivatalokhoz történő telepítésével az OEP és a rehabilitációs szakigazgatási szervek helyett a fővárosi és megyei kormányhivatalok fogják ellátni a keresőképesség elbírálásának felülvizsgálatával kapcsolatos feladatokat. A már kifizetett ellátások megtérítésével kapcsolatos döntéseket a jövőben a fővárosi és megyei kormányhivatal hozhatja meg.

Mindezek mellett az ellátás-szervezéssel kapcsolatos feladatokat a jövőben a GYEMSZI helyett az OEP fogja ellátni, így okafogyottá válik az OEP által kezelt országos várólista nyilvántartással kapcsolatban a térségi betegút-szervezésért felelős szerv külön történő nevesítése.

A 11. §-hoz

A területi államigazgatási szervezetrendszer átalakításához kapcsolódó szabályozás átalakítása kiterjed a kulturális örökségvédelmi szakhatósági eljárások módosítására is. A fővárosi és megyei kormányhivatalok, illetve járási hivatalok külső-belső integrációja során az örökségvédelmi hatóság egyes esetben továbbra is mint szakhatóság jár el, ugyanakkor az esetek többségében a kormányhivatalon belüli szervezeti egységként szakkérdés vizsgálatát folytatja le. A Kötv. a „szakhatósági feladatok” fogalmát használja, amelyet a területi államigazgatási szervezetrendszer átalakításához kapcsolódó szabályozás átalakításával - az egyértelmű szabályozás céljából - pontosítani szükséges.

A 12. §-hoz

A fővárosi és megyei kormányhivatalok, valamint a járási (fővárosi kerületi) hivatalok szakigazgatási szervei megszűnésével a kormányhivatalokon belüli szakhatósági eljárások is megszüntetésre kerülnek. A szakhatósági hatáskörbe tartozó szakkérdések vizsgálata az eljáró járási (fővárosi kerületi) hivatal, illetve fővárosi és megyei kormányhivatal hatáskörébe kerül. A szakhatósági eljárás igazgatási szolgáltatási díja megszűnik, és abban az esetben, amennyiben az adott szakkérdés vizsgálatára sor kerül az eljáró hatóság eljárásában, annak - jogszabályban meghatározott, a korábbi szakhatósági díjnál nem magasabb - eljárási költségét a kérelmező ügyfél előlegezi és viseli a Ket. általános szabályai szerint. Amennyiben a tényállás tisztázásához speciális vizsgálat (tipikusan nagy értékű laboratóriumi eszköz használata) szükséges, ennek költsége is eljárási költségnek minősül.

A 13. §-hoz

A Budapesti Agglomeráció Területrendezési Tervéről szóló törvényben meghatározásra kerül, hogy állami főépítészi hatáskörben a fővárosi és megyei kormányhivatal jár el.

A 14. §-hoz

A nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló törvény (a továbbiakban: Ngtv.) módosítása alapján a kiemelt jelentőségű ügyben főszabályként a Kormány által rendeletben kijelölt hatóságok és szakhatóságok, kijelölés hiányában pedig az adott ügyfajtára vonatkozó jogszabály szerinti hatóságok és szakhatóságok fognak eljárni. A törvény előtti szabályozás alapján kijelölés hiányában a kiemelt jelentőségű ügyekben a hatáskörök automatikusan eggyel magasabb szintre tolódtak volna, a törvény hatálybalépése óta eltelt időben megalkotott, egyes kiemelt beruházásokra vonatkozó kormányrendeletek esetén azonban a jogalkotók nem éltek ezzel a lehetőséggel. Éppen ellenkezőleg, minden esetben eljáró hatóságok és szakhatóságok kerültek kijelölésre, melyek a legtöbb esetben megegyeztek az adott ügyre nézve egyébként is hatáskörrel rendelkező hatósággal. Az eltérés leggyakrabban az illetékesség területén mutatkozott meg, amikor ugyanolyan hatáskörű, de más illetékességű hatóság vagy szakhatóság került kijelölésre. Kisebb számban fordult csak elő, hogy az egyébként másodfokú hatáskörrel rendelkező hatóság került kijelölésre elsőfokú hatóságként. Éppen ezért indokolt a korábbi szabályozás megváltoztatása, melynek eredményeképpen az válik főszabállyá, hogy az adott ügyfajtára vonatkozó jogszabály szerinti hatóságok és szakhatóságok fognak eljárni a kiemelt jelentőségű ügyekben, az egyes kormányrendeletekben pedig csak akkor kell majd a kijelölés eszközével élnie a jogalkotónak, ha ettől el kíván térni. Egyértelműen meghatározásra kerül ugyanakkor, hogy a kisajátítási törvény alá eső kisajátítási eljárás nem nyilvánítható kiemelt jelentőségű üggyé.

A kiemelt jelentőségű ügyek tekintetében az a gyakorlat alakult ki, hogy az egyedi kormányrendeletekben a jogalkotó előírta, hogy a döntéseket - az eljárás során a személyesen az ügyfélnek szóló végzések kivételével - hirdetményi úton kell közölni. Az alapvető jogok biztosának vizsgálata során azonban felmerült, hogy az ügyféli jogok gyakorlása és a tisztességes eljáráshoz fűződő alapvető jog biztosítása érdekében a döntések kötelezően hirdetményi úton történő közzétételének előírása mellett legyen lehetősége a hatóságnak a döntést más módon is (pl. postai kézbesítés) közölni az ügyfelekkel.

A törvény alapján általános jelleggel kerül előírásra, hogy a kiemelt jelentőségű ügyekben a hatóság a döntést hirdetményi úton közli, párhuzamosan azonban az is előírásra kerül, hogy ha a döntés az ügyfél számára kötelezettséget állapít meg, vagy alapvető jogát vonja el, vagy korlátozza, az ügyfelet a hatóság egyidejűleg egyéb kapcsolattartási forma alkalmazásával is tájékoztatja azzal, hogy a közlés jogkövetkezményei ilyen esetben is a hirdetményi úton történő közléshez kapcsolódóan állnak be. A közlés napja főszabály szerint a hirdetmény kifüggesztését követő 5. nap, ettől azonban az egyes kormányrendeletek eltérően szabályozhatnak, szükség esetén más napot állapíthatnak meg.

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 33. § (7) bekezdése alapján az ügyintézési időt a hatóság csak egy alkalommal hosszabbíthatja meg, így a törvény a kiemelt jelentőségű ügyek tekintetében is egyértelműsíti, hogy a határidő meghosszabbítására a hatóság vezetőjének csak egy alkalommal van lehetősége. A Ket. 33. § (1) bekezdése alapján az általános ügyintézési határidő a korábbi harminc napról huszonegy napra csökkent, így indokolt a kiemelt jelentőségű ügyekben alkalmazott ügyintézési határidők csökkentése is.

Az Ngtv. jelenlegi szabályai alapján csak közigazgatási hatósági engedélyezési ügyek nyilváníthatóak nemzetgazdasági szempontból kiemelt jelentőségűvé, szükséges azonban, hogy a beruházásokhoz kapcsolódó, azok megvalósításával összefüggő, de nem engedélyezési jellegű hatósági ügyek esetén is legyen lehetőség a kiemelt jelentőségűvé nyilvánításra, így a törvény alapján a beruházás összefüggő bármely közigazgatási hatósági ügy kiemelt jelentőségűvé nyilváníthatóvá válik.

A 15. §-hoz

A kisajátításról szóló törvény módosításával meghatározásra kerül, hogy akkor sem jár kártalanítás, ha az építmény bontását az építésfelügyeleti hatóság rendelte el, illetve az állami főépítészhez kötött feladat- és hatáskörökben a fővárosi és megyei kormányhivatal jár el.

A 16. §-hoz

A termőföld védelméről szóló 2007. évi CXXIX. törvény (a továbbiakban: Tfvt.) módosítása a kormányhivatali belső integráció miatt szükséges, mert az integrációt követően az ingatlanügyi hatóság (a földhivatal) földvédelmi szakhatósági közreműködése értelmezhetetlenné válik, így a törvény a Tfvt.-t kiegészíti a fölvédelmi szakkérdés vizsgálatának fogalmával. Továbbá módosításra kerülnek az olyan rendelkezések, amelyekben a Tfvt. nevesíti azon hatóságokat, amelyek szakigazgatási szervként megszűnnek, elveszítik szervezeti önállóságukat azáltal, hogy a fővárosi és megyei kormányhivatal szervezeti egységeivé válnak, és így az önálló földvédelmi eljárás vagy a földvédelmi szakhatósági közreműködés során megszűnik a hatáskörük is.

Ugyanakkor vannak olyan hatóságok, amelyek nem integrálódnak a kormányhivatalokba, így az ezen hatóságok engedélyezési eljárásaiban továbbra is fennmarad a földvédelmi szakhatósági közreműködés. A törvény tehát megkülönbözteti a földvédelmi szakhatósági eljárást és az önálló földvédelmi eljárást, azaz a termőföld más célú hasznosításának engedélyezésére irányuló eljárást (ez utóbbi esetben is jelenleg a földhivatal az ügydöntő hatóság és más hatóságok működnek közre szakhatóságként), továbbá - az „egységes kormányhivatal” koncepciójára épülő eljárások miatt - a földvédelmi szakkérdés vizsgálatát.

Az „egységes kormányhivatal” koncepció alapján a földvédelmi szakhatósági eljárásért és az önálló földvédelmi eljárásért fizetendő igazgatási szolgáltatási díjakat összegszerűen pontosan meg kell határozni, ezért a törvény hatályon kívül helyezi azokat a rendelkezéseket, melyek a földvédelmi szakhatósági eljárásért és a földvédelmi eljárásért fizetendő díjak mértékét határozzák meg. A díjak mértékét és azok befizetésének, kezelésének a részletes szabályait a Tfvt. felhatalmazása alapján kiadott miniszteri rendelet határozza majd meg.

A 17. §-hoz

A bűnügyi nyilvántartó szerv felé az anyakönyvi ügyekért felelős miniszter helyett a központi anyakönyvi szerv közli a névváltoztatással érintett, a személyiadat- és lakcímnyilvántartás aktív nyilvántartás hatálya alá nem tartozó személyek adatait.

A 18. §-hoz

Az anyakönyvi eljárásról szóló törvény módosításával meghatározásra kerül, hogy a hazai anyakönyvezési eljárásban fellebbezésnek helye nincs, jogszabálysértés esetén közvetlenül a bírósághoz lehet fordulni.

A 19. §-hoz

Az egyes adótörvények és azzal összefüggő egyéb törvények módosításáról szóló 2011. évi CLVI. törvényben átvezetésre kerülnek a családtámogatási feladatok ellátásával összefüggő szervezeti változások.

A 20. §-hoz

A megváltozott munkaképességű személyek ellátásairól és egyes törvények módosításáról szóló 2011. évi CXCI. törvényben átvezetésre kerülnek a fővárosi és megyei kormányhivatalok külső és belső integrációjával összefüggő szervezeti és eljárási változások.

A 21. §-hoz

A hitelintézetekről és a pénzügyi vállalkozásokról szóló törvényben átvezetésre kerülnek azok a változások, amelyek biztosítják, hogy a lakáscélú állami támogatásokkal összefüggő elsőfokú eljárásokban a Magyar Államkincstár helyett a fővárosi és megyei kormányhivatal járjon el.

A 22. §-hoz

A Magyarország 2015. évi központi költségvetésének megalapozásáról szóló 2014. évi XCIX. törvény eltérő szöveggel történő hatályba léptetésével a gyermekek védelméről és a gyámügyi igazgatásról szóló törvény, illetve a családok védelméről szóló törvény 2015. szeptember 1-jén hatályba lépő rendelkezései szerint is az egyes eljárásokban a fővárosi és megyei kormányhivatal jár el.

-----STARTING---POINT---VEGE---

A 23. §-hoz

Hatályba léptető rendelkezés.

A 24. §-hoz

Átmeneti rendelkezések.