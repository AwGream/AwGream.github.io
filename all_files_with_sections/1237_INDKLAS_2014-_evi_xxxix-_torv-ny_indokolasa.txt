2014. évi XXXIX. törvény indokolása

egyes törvényeknek a költségvetési tervezéssel, valamint a pénzpiaci és a közüzemi szolgáltatások hatékonyabb nyújtásával összefüggő módosításáról

-----STARTING---POINT---ALTALANOS--- 

1. A törvény célja a Magyar Export-Import Bank Zártkörűen Működő Részvénytársaság és a Magyar Exporthitel Biztosító Zártkörűen Működő Részvénytársaság működését érintő törvények módosítása.

A hitelintézetek 2013-2016 közötti időszakra vonatkozó üzleti stratégiájában elsődleges célként a magyar exporthoz való nagyobb hozzájárulást, az exportlefedettség és az ezt biztosító hitel-, garancia- és biztosításállományok jelentős bővítését irányozza elő.

2. A törvény szerint a filmgyártásra igénybe vehető közvetett támogatás mértéke a filmalkotások magyarországi filmgyártási költségvetésének 25%-ára emelkedik, amely rendelkezést - néhány kivétellel - már a mozgóképszakmai hatósághoz 2014. június 25-ét követően benyújtott kérelmek alapján folyamatban lévő eljárások esetében is alkalmazni kell.

3. A törvény az MFB Zrt. tevékenységét érintő új jogszabályoknak és közjogi szervezetszabályozó eszközöknek való megfelelés érdekében szükséges módosításokat tartalmazza.

4. A törvény célja az Exim Bank Zrt., valamint a Mehib vámtitokhoz való hozzáférése lehetőségének megteremtése.

5. Magyarország a Magyar Nemzeti Filmalap, valamint Támogatásokat Vizsgáló Iroda koordinációjában egyeztetéseket folytatott az Európai Bizottsággal annak érdekében, hogy a Bizottság által 2013 novemberében kihirdetett új Filmművészeti Közlemény (2013/C 332/01 Közlemény a filmekhez és egyéb audiovizuális alkotásokhoz nyújtott állami támogatásról) rendelkezései milyen módon jelennek meg a mozgóképről szóló 2004. évi II. törvényben. A törvény célja e módosítások átültetése a hazai filmtámogatási programba, és az ennek jogi keretét adó filmtörvénybe.

6. A magánszemélyek egyes jövedelmeinek különadójával (az ún. 98%-os különadóval) kapcsolatban több ügyben hozott döntést az Emberi Jogok Európai Bírósága, továbbá az Alkotmánybíróság is vizsgálta a szabályozást és hozott döntést. Mindemellett több, a különadót érintő ügy van folyamatban a bíróságokon. A különadó-törvény (2010. évi XC. törvény) módosításának célja, hogy a jelenlegi bizonytalan és összetett jogi helyzetet az adóalanyok számára méltányos és megnyugtató módon rendezze.

7. A törvény a Magyar Posta stratégiájának megfelelő új működési struktúrája alkalmazásának a lehetőségét fogalmazza meg, illetve részlegesen implementálja a 2014/24/EU irányelv és a 2014/25/EU irányelv Magyar Postára vonatkozó rendelkezéseit.

Az Európai Unió működéséről szóló szerződés 106. cikke (2) bekezdésének az általános gazdasági érdekű szolgáltatások nyújtásával megbízott egyes vállalkozások javára közszolgáltatás ellentételezése formájában nyújtott állami támogatásra való alkalmazásáról szóló 2012/21/EU bizottsági határozat 1. és 2. cikke szerint az általános gazdasági érdekű szolgáltatások nyújtásával megbízott egyes vállalkozások javára közszolgáltatás ellentételezése formájában nyújtott állami támogatás a belső piaccal összeegyeztethetőnek minősül és mentesül a Szerződés 108. cikkének (3) bekezdésében megállapított bejelentési követelmény alól, ha az általános gazdasági érdekű szolgáltatás nyújtásának ellentételezése nem haladja meg a 15 millió EUR éves összeget.

A postai szolgáltatásokról szóló 2012. évi CLIX. törvény (a továbbiakban: Postatörvény) egyes rendelkezései hosszabb ideje nem lépnek hatályba, mert folyik a törvény adott rendelkezéseinek egyeztetése az Európai Bizottsággal.

A Magyar Kormány az általános gazdasági érdekű szolgáltatások nyújtásával megbízott Magyar Posta javára ellentételezni kívánja az általa nyújtott közszolgáltatás méltánytalan többletterhét a nemzeti hatáskört meg nem haladó mértékben, az Európai Bizottsággal egyeztetés alatt álló struktúrát és további kérdéseket nem érintve.

8. A hulladékról szóló 2012. évi CLXXXV. törvény (a továbbiakban: Ht.) módosítását a hulladék gyűjtésével és tárolásával, a hulladéklerakási járulékkal és a melléktermékkel kapcsolatos szabályok módosításának szükségessége indokolja.

Annak érdekében, hogy a gyűjtéssel, a tárolással és a melléktermékkel kapcsolatos szabályozás egységesen értelmezhető és alkalmazható legyen, és az a jogalkalmazást a gyakorlatban elősegítse, a Ht. vonatkozó rendelkezéseit rugalmassá kell tenni. Ez abban az esetben érhető el, ha a gyűjtőre vonatkozó definíciót pontosítjuk, a tárolást a tartós tárolástól megkülönböztetjük és a tárolást külön definiáljuk, továbbá egyszerűsítjük, és kormányrendeleti szintre delegáljuk a melléktermékre vonatkozó szabályokat.

Ami a gyűjtést illeti, fontos hangsúlyozni, hogy a hulladék keretirányelvben (a továbbiakban: HKI) meghatározott, a hulladék elkülönítetten történő gyűjtésére vonatkozó célokra és kötelezettségekre tekintettel 2015. január 1-jétől Magyarországon a lakosságnál képződő üveg, papír, fém és műanyag hulladékot minden településen szelektíven kell gyűjteni. Ezeket a célokat Magyarországon elsősorban a folyamatosan bővülő házhoz menő rendszerrel, illetve hulladékgyűjtő szigetek és hulladékgyűjtő udvarok létesítésével lehet elérni. Kiegészítő alternatívaként azonban a nevelési-oktatási intézmények által szervezett papírgyűjtés is hozzájárulhat a szelektivitás növeléséhez. Mindezen túlmenően a nevelési-oktatási intézményben tanulók hulladékgazdálkodással kapcsolatos szemlélete is megfelelő módon formálódhat. Ehhez szakmailag megalapozott egyensúlyt célszerű felállítani a közszolgáltató és a nevelési-oktatási intézmény lehetőségei között. Erre tekintettel lehetőséget kell biztosítani arra, hogy a nevelési-oktatási intézmények is hozzájárulhassanak a szelektív hulladékgyűjtéshez.

Annak érdekében, hogy Magyarországon a hulladéklerakásnak a hulladékhasznosítás viszonylag rövid időn belül alternatívája lehessen, ugyanakkor a vállalkozások erejét a jelenleg alkalmazandó hulladéklerakási járulék összege ne roppanthassa meg, a hulladéklerakási járulék összegét a hazai gazdasági viszonyokhoz és a hulladékgazdálkodás jelenlegi fejlettségéhez mérten kell meghatározni.

9. Az egyes közszolgáltatások ellátásáról és az ezzel összefüggő törvénymódosításokról szóló 2013. évi CXXXIV. törvény módosítása biztosítja az ideiglenes ellátás keretében végzett hulladékszállítás folyamatosságát azáltal, hogy a 3 hónapos kijelölés- meghosszabbítás helyett a katasztrófavédelmi szerv részére biztosítja a maximálisan 12 hónapos, szakaszos meghosszabbítás lehetőséget.

10. Az Alkotmánybíróság 20/2014. (VII. 3.) AB határozatában (a továbbiakban: Abh.) az Alaptörvénnyel összhangban lévőnek találta a szövetkezeti hitelintézetek integrációjáról és egyes gazdasági tárgyú jogszabályok módosításáról szóló 2013. évi CXXXV. törvény (a továbbiakban: Szhitv.) által végrehajtott takarékszövetkezeti integrációt. Az Abh. ugyanakkor alkotmányos követelményt állapított meg az Szhitv. 19. § (3) bekezdése, 17/D. §-a, 17/H. § (2) bekezdése, valamint a törvény 1. melléklet IX. 9.1. e) pontja vonatkozásában, kimondva, hogy ezek alkalmazása során az Alaptörvény XIII. cikk (1) bekezdéséből következő alkotmányos követelmény, hogy a mintaalapszabályok csak olyan kötelező elemeket tartalmazhatnak, amelyek a törvény céljainak eléréséhez nélkülözhetetlenek, vagy a törvény végrehajtását szolgálják, illetőleg a hitelintézetek integrált működésére irányadó európai uniós követelmények teljesítéséhez szükségesek. Ennek az alkotmányos követelménynek a jogalkalmazás során való teljesítése szükségessé teszi az Szhitv. céljainak pontosabb meghatározását, de nem szükséges az alkotmányos követelmény szó szerint megismétlése, mert az a jogalkalmazókra e nélkül is közvetlenül kötelező.

A törvény emellett az Szhitv. hatályba lépése óta eltelt időszak fejleményeire és a bekövetkezett jogszabályváltozásokra tekintettel módosítja az Szhitv. egyes rendelkezéseit annak érdekében, hogy az integráció a prudens működés követelményeit szem előtt tartva a lehető legsikeresebben működhessen.

11. A törvény a hitelintézetekről és a pénzügyi vállalkozásokról szóló törvény egyes rendelkezéseit módosítja annak érdekében, hogy a Szövetkezeti Hitelintézeti Integráció a prudens működés követelményeit szem előtt tartva a lehető legsikeresebben működhessen.

-----STARTING---POINT---RESZLETES---

Az 1-3. §-hoz

A törvény a lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény módosításával kimondja, hogy a külföldi jogi vagy természetes személy mező- és erdőgazdasági hasznosítású földnek nem minősülő ingatlan tulajdonjogát, az ingatlan fekvése szerint illetékes fővárosi és megyei kormányhivatal engedélyével szerezheti meg. Diplomáciai, konzuli képviselet, valamint ezekkel egy tekintet alá eső nemzetközi szervezetek ingatlanszerzéséhez az engedélyt a fővárosi és megyei kormányhivatal adja meg nemzetközi szerződés vagy viszonosság fennállása alapján. A nemzetközi szerződésről, illetve a viszonosság fennállásáról a külpolitikáért felelős miniszter nyilatkozata az irányadó. A törvény továbbá beemeli a lakástörvénybe a külföldi jogi személy és a külföldi természetes személy fogalmakat.

A 4-5. §-hoz

A Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvény (a továbbiakban: Exim tv.) jelenleg hatályos 1. § (5) bekezdése és 2. §-a az Eximbank aktivitásának további bővítése céljából lehetőséget teremt arra, hogy a nevezett intézmény az ügyfelek által megvalósított befektetéseket is finanszírozhassa.

Az Exim tv. 1. § (5a) bekezdés 1. pontjának módosítása a beszállítói ügylet tekintetében lehetővé teszi a devizakülföldi természetes személlyel történő szerződéskötést, valamint definiálja a nemzetközi versenyképességet javító befektetés, a nemzetközi versenyképességet javító beruházás és a nemzetközi versenyképességet javító forgóeszközigény fogalmát.

A 6-7. §-hoz

Az Exim tv. új 17. § (2) bekezdése megszünteti az igazgatóság és a felügyelőbizottság tagjai, valamint a vezérigazgató esetében a párttisztség viselésével kapcsolatos összeférhetetlenségi szabályt. A jogalkotó szakítani kíván az eddigi - általánosságban tapasztalható gyakorlattal- miszerint bizonyos tisztségekre csak az ahhoz kapcsolódó, nagyon szűken értelmezhető feltételeknek megfelelő személy nevezhető ki. A módosítás ekként úgy kívánja a szabályozást átalakítani, hogy pártban betöltött tisztség ne képezhesse akadályát az egyébként szakmailag a feladatra rátermett személyek kinevezésének.

Az Exim tv. 18. § újonnan megállapított (4) bekezdésének az Exim tv.-be való beépítésének indoka annak a gyakorlatban nem példa nélküli helyzetnek a feloldása, amikor a 18. § (3) bekezdésben előírt szakirányú felsőfokú képesítési követelmény olyan szakmai és személyes kompetenciákkal rendelkező személyek elől zárná el a kinevezés lehetőségét, akik többéves tapasztalatuk vagy kiemelkedő elméleti tudásuk révén nem hogy alkalmasak lennének a kinevezéshez kapcsolódó feladatok ellátására, de stratégiai célok és más körülmények kifejezetten indokolttá is teszik e személyek kinevezését.

A 8. §-hoz

A kiviteli vámeljárás során a harmadik országba exportáló exportőr köteles vámáru nyilatkozatot tenni, amely adatok szerepelnek a vámhatóság nyilvántartásában. Tekintettel arra, hogy a közösségi vámjog végrehajtásáról szóló 2003. évi CXXVI. törvény 16. §-a értelmében vámtitoknak minősül minden, a vámigazgatási eljárással kapcsolatos tény, adat, körülmény, igazolás vagy információ, bármilyen ilyen jellegű adatkörhöz való hozzáférés törvényi felhatalmazást igényel. A rendelkezés meghatározza a vámtitokhoz való hozzáférés adatkörét, amelyhez az Eximbank és a Mehib Rt. hozzáférhet, továbbá az adatkezelés célját és időtartamát.

A 9-10. §-hoz

A törvény szerint a filmgyártásra igénybe vehető, a mozgóképről szóló 2004. évi II. törvény szerinti közvetett támogatás mértéke a filmalkotások magyarországi filmgyártási költségvetésének 20%-áról 25%-ra emelkedik annak érdekében, hogy a filmgyártás finanszírozásának normatív módon meghatározott, valamennyi filmelőállítónak automatikusan járó része tervezhetőbbé, a nemzetközi stábok számára pedig Magyarország még vonzóbb forgatási célponttá váljon.

A hatályba léptető rendelkezés alapján a 25%-os mértékű közvetett támogatást mindazon filmalkotások kapcsán alkalmazni kell, amelyekre vonatkozóan a támogatás iránti kérelem a mozgóképszakmai hatósághoz 2014. június 25-ét követően került benyújtásra és a támogatásra jogosultság megállapítására irányuló eljárás a rendelkezés hatálybalépésekor folyamatban van. Nem lehet alkalmazni a 25%-os mértékű közvetett támogatást a Médiaszolgáltatás-támogató és Vagyonkezelő Alappal támogatási szerződést kötött filmalkotásokra vonatkozó támogatásra jogosultság megállapítására irányuló eljárásokban.

A 11-13. §-hoz

Az ügyvédekről szóló 1998. évi XI. törvénynek az ügyvédi ellenjegyzéssel kapcsolatos szabályai oly módon módosulnak, hogy az ügyvédnek az általa aláírt okiraton el kell helyeznie egy hamisítás elleni védelmi elemekkel ellátott, sorszámozott biztonsági jelet (matricát), amelyet az ellenjegyzéssel egyidejűleg a területi ügyvédi kamara által erre a célra létrehozott elektronikus felületen keresztül aktiválnia kell. A vonatkozó rendelkezéseket az egyes törvényeknek az új Polgári Törvénykönyv hatálybalépésével összefüggő módosításáról szóló 2013. évi CCLII. törvény és részben az egyes törvényeknek agrár- és környezetügyi tárgyban történő módosításáról szóló 2013. évi CCL. törvény vezette be. A törvény a hivatkozott rendelkezések hatálybalépését külön törvényre utalja annak érdekében, hogy az új ellenjegyzési rend végrehajtásához elengedhetetlen informatikai fejlesztések megvalósulásához még szükséges idő biztosított legyen.

A törvény 2015. január 1. napjáról 2015. május 1. napjára módosítja a letétkezelés megújított szabályainak hatálybalépési időpontját.

A törvény a számviteli beszámoló területi ügyvédi kamara részére történő megküldésének kötelezettsége körében részletesebb szabályozást alakít ki annak érdekében, hogy az ügyvédek e kötelezettségüket jogértelmezési bizonytalanságok nélkül tudják teljesíteni.

A 14-15. §-hoz

A kollektív befektetési formákról és kezelőikről, valamint egyes pénzügyi tárgyú törvények módosításáról szóló 2014. évi XVI. törvény rendelkezései alapján az MFB Zrt.-nek a tulajdonában álló befektetési-, illetve kockázati tőkealapok kezelésére vonatkozó szabályokra és ezáltal az alapok befektetési tevékenységére nem minden esetben van ráhatása. Erre tekintettel indokolt a Magyar Fejlesztési Bank Részvénytársaságról szóló 2001. évi XX. törvény (a továbbiakban: MFB tv.) 4. § (5) bekezdésének és 9. §-ának a törvény szerinti módosítása.

A 16. §-hoz

A törvény bővíti az MFB tv. szerinti gazdálkodó szervezetek körét, lehetővé téve a jogszabállyal létrehozott, gazdasági tevékenységet is folytató jogi személyek MFB Zrt. általi finanszírozását.

A fejlesztési tőkefinanszírozás MFB tv. szerinti fogalma kiegészül a beruházáshoz kapcsolódó forgóeszközigény finanszírozhatóságával. A törvény pontosítja továbbá az MFB tv. 22. §-ának korábbi e) - a törvény szerinti módosítást követően f) - pontjának szövegét.

A 17. §-hoz

Az MFB Földgázkereskedő Zártkörűen Működő Részvénytársaság MFB Zrt. általi megalapítása érdekében szükséges az MFB tv. 2. mellékletének módosítása.

A 18. §-hoz

Kodifikációs pontosítás.

A 19. §-hoz

A törvény alapján hatályát veszti az MFB tv. azon rendelkezése, amely szerint az MFB Zrt. az eredményéből nem fizet osztalékot.

A 20. §-hoz

A kiviteli vámeljárás során a harmadik országba exportáló exportőr köteles vámáru nyilatkozatot tenni, amely adatok szerepelnek a vámhatóság nyilvántartásában. Tekintettel arra, hogy a közösségi vámjog végrehajtásáról szóló 2003. évi CXXVI. törvény 16. §-a értelmében vámtitoknak minősül minden, a vámigazgatási eljárással kapcsolatos tény, adat, körülmény, igazolás vagy információ, bármilyen ilyen jellegű adatkörhöz való hozzáférés törvényi felhatalmazást igényel. A rendelkezés meghatározza a vámtitokhoz való hozzáférés adatkörét, amelyhez az Eximbank és a Mehib Rt. hozzáférhet, továbbá az adatkezelés célját. Az adatszolgáltatás a Nemzeti Adó és Vámhivatalról szóló 2010. évi CXXII. törvény 13. § (10) bekezdésén alapul.

A 21-24. §-hoz

A törvény a jogállásában és elnevezésében is többször megváltozott Kormányzati (később Közigazgatási) Frekvenciagazdálkodási Hatóság (a továbbiakban: KFGH) szervezeti integrációjára irányul. A médiát és a hírközlést szabályozó egyes törvények módosításáról szóló 2010. évi LXXXII. törvény alakította ki a Nemzeti Média- és Hírközlési Hatóságon belül a KFGH sajátos jogállását és státuszát. A 2010. évi LXXXII. törvény hatálybalépését (2011. augusztus 11.) megelőzően a KFGH 1994. és 2006. év között a honvédelmi miniszter irányítása alatt központi hivatalként (Kormányzati Frekvenciagazdálkodási Hivatal néven), 2007. január 1. napja és 2010. augusztus 10. napja közötti időszakban pedig, a Közigazgatási és Elektronikus Közszolgáltatások Központi Hivatala önálló hatáskörű szervezeti egységeként, Kormányzati Frekvenciagazdálkodási Hatóság néven látta el a nem polgári célú frekvenciagazdálkodással kapcsolatos feladatokat.

A törvény szerint a szabályozási konvergencia jegyében a KFGH önálló, sajátos jogállása, törvényi szabályozása megszűnik és feladatait az egységes frekvenciagazdálkodó hatóság látja el a továbbiakban.

A 25. §-hoz

A törvény az uniós jogban megfogalmazott „négy alapszabadság” elvének megfelelően a magyar filmelőállító és a magyar filmgyártó definíciójából kiveszi a tulajdonosi összetételre vonatkozó rendelkezést, és kizárólag a magyarországi székhelyhez (letelepedéshez) köti a fogalom meghatározását. A törvény ugyanakkor más rendelkezéseiben továbbra is pozitív elbírálással (magasabb besorolási pontszámmal) kezeli a filmprodukciókban lévő magasabb magyar részvételi arányt.

A 26. és a 28. §-hoz

A törvényben foglalt módosító rendelkezések kedvezőbb szabályokat állapítanak meg a filmelőállítók számára, amennyiben a magyar nyelven gyártott, valamint az alacsony költségvetésű filmek esetében a támogatási intenzitás felső határát 100%-ra emelik. Ez jelentős segítséget jelent azon gyártóknak, akiknek a támogatáshoz szükséges önrész előteremtése nagy nehézséget okoz (pl. a magasabb költségvetésű filmek esetében).

A koprodukciókra vonatkozó új intenzitásiszabályok (EGT tagállamok részvételével készülő koprodukciók esetén 60%, az OECD közepesen fejlett és fejlődő országok listáján szereplő államok részvétele esetén 100%) az új Filmművészeti Közleményből kerültek átültetésre.

A 27. §-hoz

A közvetett támogatás mértékének 25%-ra történő emelésével Magyarország várhatóan stabilizálja közép-európai vezető pozícióját „filmgyártásvonzó” képessége tekintetében. Ennek eredményeképp a következő években a hazai filmgyártási kapacitás (infrastruktúra, gyártó stábok, műszaki kiszolgáló cégek) maximális kihasználtsággal fognak működni. Iparági tapasztalatok szerint teljes kihasználtság esetén a hazai filmgyártás volumene évi 50-60 milliárd Ft között van. Ez a körülmény, valamint az a tény, hogy a tapasztalatok szerint a filmgyártók ettől az évtől szinte teljes egészében a Filmalap letéti számláján keresztül kívánják igénybe venni a filmgyártási közvetett támogatást, azt indokolja, hogy az éves támogatási keretösszeg a Filmalapon keresztül legyen lehívható. (50 milliárd iparági költés esetén a közvetett támogatások összértéke 12,5 milliárd Ft lenne.) Ezáltal elkerülhető az is, hogy a filmgyártók a közvetítő szervezeteknek magas (10%-ot is meghaladó mértékű) jutalékokat fizessenek a közvetett támogatás piaci megszerzéséért.

A 29. §-hoz

A módosítás célja a korlátozott földgáz-kereskedelmi engedély megszerzésére jogosultak - korábban indokolatlanul leszűkített - körének kibővítése az európai uniós szabályozással összhangban az olyan belföldön bejegyzett gazdasági társasággal, amely belföldi szakosított hitelintézet tulajdonában áll.

A 30-31. és a 33-35. §-hoz

A földgázellátásról szóló 2008. évi XL. törvény módosítása révén azok a földgázkereskedők, amelyek a földgáz egyetemes szolgáltatás jogszabályban meghatározott áránál kedvezőbb áron értékesítenek földgázt az egyetemes szolgáltatásra jogosult felhasználók számára, és az egyetemes szolgáltatásra jogosult felhasználók számára a jogszabályban előírt szolgáltatásokat is biztosítják - hasonlóan az egyetemes szolgáltatói engedélyesekhez - részesülhetnek a kedvező áron kitermelhető, valamint az importforrások kiesése esetén is rendelkezésre álló hazai termelésű földgázból. A módosítás lehetővé teszi továbbá, hogy az egyetemes szolgáltatásra jogosult felhasználók ellátásának forrás összetételében ellátási formától függetlenül biztosított legyen a hazai kitermelésű földgáz.

A 32. §-hoz

Szükséges a korlátozott földgáz-kereskedelmi engedélyezési eljárás ésszerűsítése az elvi engedély megadására vonatkozó lehetőség bevezetésével.

A 36. §-hoz

Szakmai pontosítás, a felajánlási rendszer azon elemét kezeli, ha az egyetemes szolgáltatók részére vételre felajánlott földgázforrás és a hazai termelésű földgáz mennyiségéről és áráról, valamint az igénybevételre jogosultak és kötelezettek köréről szóló rendeletben (ún. Felajánlási rendelet) előírt hatósági áras mennyiség kevésnek bizonyul az adott időszakban a felhasználók ellátáshoz és új forrást kell bevonni az ellátásba. A felajánlási rendszer működését biztosítja, hogy az érintett § GET 141/C. §-a szerinti felajánlásra is érvényes legyen.

A GET jelenleg hatályos szövegéhez képest továbbá egy technikai módosítást is tartalmaz annak érdekében, hogy teljes legyen az összhang az árszabályozási gyakorlat, a rezsicsökkentett árak, illetve a törvény között.

A 37. §-hoz

A törvény alapján a magánszemély az adó megállapításához való jog elévülési idején belül az állami adóhatósághoz benyújtott kérelmében kezdeményezheti, hogy az állami adóhatóság törölje a terhére 2013. december 31-ét megelőzően 98%-os adómértékkel megállapított különadó-fizetési kötelezettséget. Az állami adóhatóság az adószámlán a 98%-os adómértékkel megállapított kötelezettség és az ahhoz kapcsolódóan megállapított jogkövetkezmények helyett átalányközteher-kötelezettséget állapít meg a kötelezettség eredeti esedékessége napjára vonatkozó hatállyal. Az átalányközteher-kötelezettség alapja megegyezik a különadó alapjával.

Az átalányközteher-kötelezettség mértéke igazodik a különadóval terhelt kifizetés időpontjában hatályos szabályoknak megfelelően kiszámított közteher-mértékhez, és figyelembe veszi a visszatérítés és a különadó teljesítése közötti időtartamot.

A nem jogszabályon alapuló, illetve a jogszabályban rögzített mértéket meghaladóan a munkaviszony megszűnésével összefüggésben kapott juttatások - az eredeti jogalkotói szándékkal összhangban - az általános átalányközteher-kötelezettség mértékénél magasabb mértékű terhet viselnek. Ilyen kifizetés, juttatás lehet például az egyes munkakörökben egyedi munkaszerződésben rögzített ún. hallgatási pénz vagy a jogszabálytól eltérő mértékben megállapított végkielégítés. Ezen kifizetések esetében a visszatartott átalány - közteher egységesen (az időmúlásra tekintet nélkül) 75 százalékos mértékű, tehát a magánszemély a 98 százalékos különadó és a 75 százalékos átalányközteher különbözetére, 23 százaléknyi visszatérítésre jogosult.

Annak érdekében, hogy a magánszemély ne érvényesíthesse kétszeresen követelését, a törvény rendelkezik arról, hogy a rendelkezések nem alkalmazhatók akkor, ha bármely jogorvoslat alapján kártérítésre vált jogosulttá. Amennyiben a jogorvoslat folyamatban van, az adóhatóság az eljárást csak abban az esetben indítja meg, ha a magánszemély a kérelmében nyilatkozik arról, hogy a jogorvoslati kezdeményezést visszavonta, és az ezt igazoló iratokat a kérelemhez csatolja.

Az új rendelkezéseket a hatálybalépéskor folyamatban lévő adóigazgatási eljárásokban is alkalmazni kell, továbbá a hatálybalépést követően a 98%-os adómértékkel megállapított kötelezettség utólagos csökkentésére is kizárólag csak ezek a szabályok alkalmazhatók.

A 38. és a 43. §-hoz

A módosító rendelkezések a médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) kiemelt események listájának összeállítására vonatkozó, a tagállamok audiovizuális médiaszolgáltatások nyújtására vonatkozó egyes törvényi, rendeleti vagy közigazgatási rendelkezéseinek összehangolásáról szóló 2010/13/EU európai parlamenti és tanácsi irányelvvel és az Európai Bizottság egységes gyakorlatával már részben összhangba hozott szabályok teljes harmonizációját valósítják meg.

A 39-40., 45. és a 48. §-hoz

A törvény a jogalkalmazói tapasztalatok alapján a sajtótermékek nyilvántartásával kapcsolatos egyes szabályokat pontosítja. Így a módosuló rendelkezések egyértelműsítik a bejelentési, a nyilvántartásba vételi, a változás bejelentési és törlési szabályokat.

A 41-42. és a 44. §-hoz

A törvény a médiaszolgáltatási pályáztatással kapcsolatos szabályok felülvizsgálatára irányul a jogalkalmazói és a bírósági eljárásokban szerzett tapasztalatok fényében.

Így a bírósági gyakorlatra tekintettel a törvény pontosítja, garanciális szempontból egyértelműsíti, hogy a pályázati ajánlatok mely alaki hibái esetében van, illetve mely esetekben nincs helye hiánypótlásnak, valamint a továbbiakban nem teszi lehetővé azt, hogy a Médiatanács valamely vállalkozást pályázati eljárás nélkül is feljogosíthasson médiaszolgáltatás nyújtására.

A törvény szerint módosulnak a kvótakötelezettségek számítási szabályai a tekintetben, hogy a több médiaszolgáltatással rendelkező médiaszolgáltatók mely kötelezettségeit lehet összeszámítani és melyeket nem, amennyiben mentesítési szerződéssel rendelkezik a médiaszolgáltató.

A 46-47. §-hoz

Az Mttv. jelenlegi 207. § (6) bekezdése szerint a műsorterjesztés és a digitális átállás szabályairól szóló 2007. évi LXXIV. törvény 38. § (1) bekezdésében szabott határidőig 2014. december 31-éig az analóg földi terjesztésű, országos audiovizuális médiaszolgáltatás médiaszolgáltatója programdíjat nem kérhet. A jelentős befolyásoló erejű (a továbbiakban: JBE) lineáris audiovizuális médiaszolgáltatók programdíj igényének érvényesítése a határidő lejártát követően a médiaszolgáltatók piacára, a műsorterjesztők piacára, valamint az előfizetői díjakra is kedvezőtlen hatással lehet. A törvény szerint a JBE lineáris audiovizuális médiaszolgáltatók programdíj érvényesítésének részletes szabályait a Kormány rendeletével állapítja meg, a JBE lineáris audiovizuális médiaszolgáltatók a kormányrendelet megjelenéséig a jelenlegi állapotot fenntartva, az előfizetői érdekekre is figyelemmel programdíjat nem kérhetnek.

A 49-50. §-hoz

A módosuló rendelkezésekkel összefüggő technikai kodifikációs módosítások.

Az 51-52. §-hoz

Az uniós jogban a közbeszerzési kötelezettséget az ajánlatkérő alanyi ismérveiben rejlő körülmények, vagy az általa végzett tevékenység jellege alapozza meg. Az előbbi körben a közbeszerzési kötelezettség főszabály szerint általános, de az uniós jog és azt követve a magyar jog bizonyos tevékenységekre kivételt teremt e kötelezettség alól. Az utóbbi körben kizárólag a végzett tevékenységhez kapcsolódik a közbeszerzési kötelezettség. Az alanyi és tevékenység alapú közbeszerzési kötelezettségre vonatkozóan az uniós jog külön irányelvekben rendelkezik, ezeket azonban a magyar jog törvényi szinten egyetlen jogszabályban, a közbeszerzésekről szóló 2011. évi CVIII. törvényben (a továbbiakban: Kbt.) ülteti át.

Korábban a 2004/18/EK irányelv szabályozta az alanyi ismérvek alapján fennálló közbeszerzési kötelezettséget (klasszikus ajánlatkérők), a 2004/17/EK irányelv pedig a közszolgáltatók közbeszerzéseire irányadó szabályokat tartalmazta (közszolgáltató ajánlatkérők). A közszolgáltatásnak minősülő tevékenységek körét a 2014/17/EK irányelv határozta meg, ezen belül a 6. cikk (2) bekezdés c) pontjában definiálta a postai szolgáltatásoktól eltérő szolgáltatások fogalmát. A Kbt. jelenleg hatályos 4. § 18. pontja ezt a fogalom-meghatározást tartalmazza.

A 2014/24/EU irányelv és a 2014/25/EU irányelv hatályon kívül helyezi a korábbi szabályozást, és részben eltérő szabályokat állapít meg, egyebek mellett a postai szolgáltatók tekintetében is. A törvény ennek megfelelően módosítja a Kbt. vonatkozó rendelkezéseit.

Egyrészt a 2014/24/EU irányelv 7. cikk kivételeket teremt az alanyi alapon közbeszerzésre köteles ajánlatkérő szervek közbeszerzési kötelezettsége alól oly módon, hogy a postai szolgáltatók által végzett következő tevékenységeket kiveszi ezen irányelv hatálya alól:

a) elektronikus postával összefüggő és teljes mértékben elektronikus úton nyújtott hozzáadott-értékű szolgáltatások (beleértve kódolt dokumentumok elektronikus úton történő biztonságos továbbítását, a címkezelési szolgáltatásokat és ajánlott elektronikus levelek továbbítását);

b) a 66100000-1 és 66720000-3 közötti CPV-kódok alatti és a 2014/25/EU irányelv 21. cikkének d) pontjában meghatározott pénzügyi szolgáltatások, beleértve különösen a postai pénzesutalványokat és a postai elszámolási számlákról történő átutalásokat;

c) bélyeggyűjtői szolgáltatások; vagy

d) logisztikai szolgáltatások (a fizikai kézbesítést és/vagy a raktározást egyéb, nem postai funkciókkal vegyítő szolgáltatások).

Másrészt a 2014/25/EU irányelv 13. cikk (2) bekezdés c) pontja szűkíti a postai szolgáltatásoktól eltérő szolgáltatások fogalmát, ezzel szűkítve azon közszolgáltatási tevékenységek körét, melyek az ajánlatkérő alanyi ismérveitől függetlenül közbeszerzési kötelezettséget alapoznak meg. Eszerint:

„c) „a postai szolgáltatásoktól eltérő szolgáltatások”: a következő területeken nyújtott szolgáltatások:

i. postaszolgálat-irányítási szolgáltatások (a feladást megelőző és az azt követő szolgáltatások, például a küldeményrendező szolgáltatások);

ii. az a) pontban nem szereplő postai küldeményekhez, így például címzés nélküli közvetlen küldeményhez kapcsolódó szolgáltatások.”

Ezzel kikerül a postai szolgáltatásoktól eltérő szolgáltatások fogalmából az alábbi, a 2004/17/EK irányelv 6. cikkében szereplő kör:

- elektronikus postával összefüggő és teljes mértékben elektronikus úton nyújtott hozzáadott-értékű szolgáltatások (beleértve kódolt dokumentumok elektronikus úton történő biztonságos továbbítását, a címkezelési szolgáltatásokat és ajánlott elektronikus levelek továbbítását),

- a XVIIA. melléklet 6. kategóriájában és a 24. cikk c) pontjában meghatározott pénzügyi szolgáltatások, beleértve különösen a postai pénzesutalványokat és a postai elszámolási számlákról történő átutalásokat,

- bélyeggyűjtői szolgáltatások, valamint

- logisztikai szolgáltatások (a fizikai kézbesítés és/vagy a raktározás).

A törvényben foglalt módosítások eredménye az, hogy kikerül a Kbt. hatálya alól a 2014/24/EU irányelv 7. cikkében meghatározott tevékenységek köre, tekintettel arra, hogy ezek a tevékenységek a postai szolgáltató tekintetében a 2014/25/EU irányelv 13. cikk (2) bekezdés c) pontja alapján sem minősülnek közbeszerzés-kötelesnek.

Az 53-55. §-hoz

A módosítás révén a kormányzati kommunikációs feladatok hatékonyabb és költségtakarékosabb ellátása érdekében a Kbt. felhatalmazást ad a Kormány részére, hogy elrendelje a kormányzati kommunikációs feladatok ellátását biztosító kommunikációs szolgáltatások és az azokhoz kapcsolódó termékek (a továbbiakban: kommunikációs szolgáltatások és termékek) közbeszerzésének központosított eljárás keretében történő lebonyolítását. A Kormánynak a felhatalmazás alapján meg kell határoznia a központosított eljárás személyi és tárgyi hatályát, az ajánlatkérésre feljogosított szervezetet, valamint az eljáráshoz való csatlakozás lehetőségét. A központosított közbeszerzés alkalmazásának célja, hogy a kormányzati kommunikációs tevékenységre fordított költségvetési előirányzatok és uniós támogatások tervszerű felhasználása, az eljárások lebonyolításához szükséges megfelelő szakértelem biztosítása, valamint a központi beszerzési rendszerben rejlő gazadási előnyök hasznosítása. A kommunikációs szolgáltatások és termékek közbeszerzése során az ajánlatkérésre feljogosított szervezetnek a mindenkor hatályos Kbt. rendelkezései szerint kell eljárnia, ugyanakkor a kormányzati kommunikációs feladatok egyedi sajátossága miatt szükségessé válik a Kbt. eltérő szabályok megalkotása is, amelyre a módosítás szintén felhatalmazást ad a Kormány részére.

A fentieken túl a törvény a közbeszerzési rendszer működését biztosító technikai jellegű módosítást tartalmaz.

Az 56-61. §-hoz

1. A módosítás a program céljaival összhangban meghatározza egyfelől az életjáradékra jogosult személy fogalmát, valamint az életjáradék nyújtóját annak érdekében, hogy szabályozott és ellenőrizhető keretek között létrejött életjáradéki szerződések vehessenek részt az e módosítással biztosított lehetőséggel.

2. Az életjáradéki program érdekében a Nemzeti Eszközkezelő által végezhető tevékenységek körét ezen új elemmel szükséges kibővíteni.

3. Az életjáradéki program keretében megvásárolható életjáradék nyújtókkal szembeni alapvető törvényi feltételeket határozza meg annak érdekében, a program szabályozott keretek között tudjon megvalósulni.

Emellett az életjáradékra jogosultat a már megkötött szerződésből eredően megillető, speciális jogosultságaira tekintettel a lakáshasználat kérdését az általánostól eltérően szükséges szabályozni.

A 62-64. §-hoz

A módosítás következtében az országgyűlési képviselők általános választásának évében a Kormánynak - a főszabályként érvényesülő október 15-ei határidőhöz képest - több idő áll a rendelkezésére, hogy benyújtsa a központi költségvetésről szóló törvényjavaslatot az Országgyűlésnek. Megjegyzendő, hogy e benyújtási határidő esetén is biztosított a központi költségvetési törvényjavaslat december 31-éig történő elfogadása, nincs szükség a központi költségvetési törvényjavaslat elfogadására vonatkozó eljárási határidők módosítására sem. A módosítás a központi költségvetést megalapozó törvényjavaslat tekintetében a benyújtás időpontjának meghatározása helyett a hatálybalépés időpontjához, mint feltételhez kapcsolja annak benyújtását.

A 65-66. §-hoz

A szakmaközi szervezetek által hozható piacszervezési intézkedések bevezetésének feltételei az uniós jogban megváltoztak, így már nem szükséges azok nem tag szervezetekre történő kiterjesztéséhez a legalább egy éve történő alkalmazás. Erre tekintettel indokolt ezt a szűkítő feltételt a hazai törvényi szabályozásból is hatályon kívül helyezni.

A 67. §-hoz

Alapvető elvárás az egyetemes postai szolgáltatóval kapcsolatban, hogy a szolgáltatást a lehető legmagasabb színvonalon és a lehető legalacsonyabb költségen nyújtsa. Ezen elvárás teljesítése a piaci körülmények között csak abban az esetben lehetséges, ha az egyetemes postai szolgáltató - azokon a településeken, ahol ez gazdasági szempontból indokolt - a szolgáltatás teljesítésébe saját jogon eljáró szervezeteket is bevonhat. A partner szervezet teljesítésbe való bevonása nem eredményezheti az egyetemes postai szolgáltatás sérelmét. A partner szervezet postai szolgáltatóvá válik, az általa felvett küldemények gyűjtését, feldolgozását, szállítását és kézbesítését az egyetemes postai szolgáltatás részeként a kijelölt egyetemes postai szolgáltató látja el.

A 68. §-hoz

A kijelölt egyetemes postai szolgáltatót megillető jogosultságok körében nevesítésre kerül a partner szervezettel való szerződéskötés jogosultsága.

A 69. §-hoz

A hivatalos iratokkal kapcsolatos egyetemes postai szolgáltatót megillető kötelezettség és kizárólagos jog ellátásába - a hivatalos iratok felvétele vonatkozásában - az egyetemes postai szolgáltató partner szervezetet is bevonhat.

A 70. §-hoz

Rögzíteni szükséges, hogy a partner szervezetre - mivel az általa végzett tevékenység kereteit teljes körűen az egyetemes szolgáltató határozza meg - a számviteli elkülönítésre vonatkozó követelmények nem értelmezhetők, ezért az általa e törvény alapján végzett tevékenységhez kapcsolódó bevétel célszerűen az egyetemes szolgáltató adatszolgáltatásában kell, hogy megjelenjen.

A 71. §-hoz

A rendelkezés a Postatörvény egyes rendelkezéseinek hatálybalépésére vonatkozó rendelkezéseket módosít, illetve egészít ki.

A 72. §-hoz

A rendelkezés a Postatörvényt úgy módosítja, hogy lehetővé teszi, hogy a 2013., illetve a 2014. évekre vonatkozóan a központi költségvetés megtérítse a Magyar Posta által nyújtott közszolgáltatás kapcsán felmerült méltánytalan többletterhét. A miniszterelnökséget vezető miniszter felé kell a Magyar Postának az elszámolást teljesítenie ezzel az összeggel kapcsolatban. A § (2) bekezdése eljárási rendelkezéseket tartalmaz.

A 73. §-hoz

A tárolás fogalom definiálását az indokolja, hogy a Ht. 2. mellékletében a D15 és a 3. mellékletében az R13 kezelési műveletek szerinti tárolás nehezen értelmezhető egyes, a HKI-ben és a Ht.-ben meghatározott rendelkezésekkel. Ennél fogva a tárolást, mint kezelési műveletet, sokan félreértelmezik. Ez arra vezethető vissza, hogy a HKI-ben egyszerre van jelen a lerakást és a tartós tárolást nem támogató új célokat, elveket magában foglaló normatartalom és a korábbi HKI-ből átemelt ártalmatlanítási műveleteket tartalmazó melléklet, amely ugyanakkor külön D kóddal jelöli a tárolást és a tartós tárolást is. Az előbbi a további D kóddal jelölt ártalmatlanítási műveletek elvégzéséhez kapcsolódik, járulékos tevékenységként azokat megelőzi, és ebből fakadóan csak ideiglenesen végezhető. Ez vonatkozik a hasznosítást megelőző tárolásra is. Ezzel szemben a D12 kóddal jelölt tárolás tartós tárolásnak minősül, amely fogalmat ugyanakkor a hulladéklerakókról szóló, 1999. április 26-i 1999/31/EK tanácsi irányelvet átültető, a hulladéklerakással, valamint a hulladéklerakóval kapcsolatos egyes szabályokról és feltételekről szóló 20/2006. (IV. 5.) KvVM rendelet nem ismeri, és nem is szabályozza. A módosítás célja, hogy egyértelművé tegye a tárolás fogalmi elemeit, továbbá megkülönböztesse, illetve elhatárolja azt a tartós tárolástól és a gyűjtéstől, hogy az engedéllyel rendelkező gazdálkodó szervezetek és a hatóságok számára egyértelmű legyen az alkalmazandó jog.

A 74. §-hoz

A papírhulladék gyűjtése a nevelési-oktatási intézmények számára a Ht. 12. §-ának módosítása révén válik biztosítottá. Az új rendelkezés koherens lesz a Ht. más rendelkezéseivel, hiszen a Ht. 39. § (1) bekezdése eleve biztosítja azt a lehetőséget, hogy bizonyos esetekben a természetes személy ingatlanhasználó a települési hulladékot ne a közszolgáltatónak adja át, hanem a Ht.-ben meghatározott egyéb módon gondoskodjon a települési hulladék kezeléséről. Ezeket az eseteket határozza meg a Ht. 39. § (2) bekezdése, amely szerint a települési hulladékot úgynevezett átvételi helyre is el lehet vinni és ott a jogosultnak átadni. Az átvételi hely fogalmát az egyes hulladékgazdálkodási létesítmények kialakításáról és üzemeltetésének feltételeiről szóló kormányrendelet fogja meghatározni. Ennek kialakításához és üzemeltetéséhez nincs szükség hulladékgazdálkodási engedélyre. Ezzel kapcsolatban fontos megjegyezni, hogy miután a tanulók feltehetőleg a háztartásban képződött papírhulladékot viszik be a nevelési-oktatási intézménybe, az települési hulladéknak fog minősülni.

Függetlenül attól, hogy a papírhulladék települési hulladéknak minősül, a módosítás révén biztosítható, hogy a háztartásban képződő papírhulladék egy része változatlanul a közszolgáltatókhoz kerüljön, ugyanakkor a tanulók ne legyenek elzárva attól a lehetőségtől, hogy az általuk összegyűjtött hulladékot a nevelési-oktatási intézmény tőlük átvehesse, és ezt követően szabadon értékesíthesse, és mindezt szemléletformáló kampány keretén belül szervezze meg.

A fentieken túlmenően azt is fontos megjegyezni, hogy az ilyen módon összegyűjtött papírhulladék tovább értékesítésére vonatkozóan a Ht.-ben új szabályt előírni nem kell, tekintettel arra, hogy miután a nevelési-oktatási intézmény a papírhulladék birtokbavételével hulladékbirtokossá válik, a nevelési-oktatási intézménynek immáron értelemszerűen a Ht. hulladékbirtokosra vonatkozó szabályai szerint kell eljárnia. Ezeket a szabályokat a Ht. 31. § (1) és (2) bekezdése írja elő. Vagyis a nevelési-oktatási intézmény szabadon eldöntheti, hogy a tanulóktól átvett papírhulladékot elszállíttatja, átadja egy kereskedőnek, közvetítőnek vagy hulladékkezelőnek.

A 75. §-hoz

Annak érdekében, hogy a melléktermékek piaca erősödjön, és azok az anyagok, amelyek a melléktermékre vonatkozó feltételeknek megfelelnek, ne kerüljenek be a hulladékra vonatkozó szabályokat felölelő rezsimbe, és ez a hulladékképződés csökkenését eredményezze, továbbá a melléktermékkel kapcsolatos adminisztrációs terhek is mérséklődjenek, a Ht. 64. §-a szerinti eljárásrendet egyszerűsíteni kell. A melléktermék tárolására, felhasználására és forgalmazására vonatkozó szabályokat kormányrendeletben kell szabályozni.

A 76. §-hoz

Annak érdekében, hogy az egyes hulladékgazdálkodási létesítmények kialakítására és üzemeltetésére vonatkozó szabályok megfelelően kapcsolódhassanak a további, kormányrendeleti szinten szabályozott hulladékgazdálkodással kapcsolatos szabályokhoz, az egyes hulladékgazdálkodási létesítmények kialakítására és üzemeltetésére nem miniszteri, hanem kormányrendeleti szintű felhatalmazást kell biztosítani. Erre tekintettel a felhatalmazó rendelkezéseket módosítani szükséges.

A 77. §-hoz

Az (1) bekezdés az elkülönítetten gyűjtött hulladék definíciójának értelmezését segíti elő.

A (2) bekezdés értelmében a hulladéktermelő a gyűjtőhöz hasonlóan is csak legfeljebb 1 évig tarthatja magánál a hulladékot. A gyűjtő tevékenységével ellentétben ez azonban gyűjtésnek minősül.

A (3) bekezdésre vonatkozó indokolás megegyezik a fentebbi indokolással.

A (4) bekezdés azt a lehetőséget teremti meg, hogy azt a hulladéktípust, például savas ólom akkumulátor hulladékot, amelyre jelenleg Magyarországon a hasznosítás feltételei nem biztosítottak (nincs engedéllyel rendelkező hulladékkezelője), olyan kereskedőnek vagy közvetítőnek is át lehessen adni, aki azt valamely uniós országban engedéllyel rendelkező kezelőnek át tudja adni. Ezt jelenleg a Ht. nem teszi lehetővé. Az egyes hulladékáramokat, amelyekre ezt a lehetőséget biztosítani szükséges, kormányrendeletben lenne célszerű szabályozni.

Az (5) bekezdés megteremti annak lehetőségét, hogy a házi komposztálást és a lakosok által közösen végzett közösségi komposztálást hulladékgazdálkodási engedély nélkül lehessen végezni. Jelenleg ugyanis a Ht. 3. mellékletének R3 kódja szerint - amelyet a HKI határoz meg - a komposztálás hasznosítási művelet, amelyet a Ht. 15. § (2) bekezdése értelmében csak engedély birtokában lehet végezni. Ennek a rendelkezésnek a hatályban tartása jelentős mértékben szűkítené a házi és a közösségi komposztálás lehetőségeit, ezért ezeket a tevékenységeket ki kell venni az engedélyköteles hulladékgazdálkodási tevékenységek alól. Ez egyúttal azt is jelenti, hogy a házi és a közösségi komposztálásról nem kell nyilvántartást vezetni, sem pedig adatot szolgáltatni a környezetvédelmi hatóságnak.

A (6) bekezdés alapján a tranzit hulladékszállítások esetében, ahol sem a bejelentő, sem pedig a címzett nem magyarországi cég, továbbá a tisztségviselők nem magyar állampolgárok, és a magyar hatósági erkölcsi bizonyítvány bekérése csupán az eljárást hátráltatja, de a hulladékszállítást érdemben nem befolyásolja, a cégekre, illetve cégek vezető tisztségviselőjére vonatkozó hatósági erkölcsi bizonyítványt csak magyarországi székhellyel vagy telephellyel rendelkező cégek esetében szükséges kötelezővé tenni.

A (7) és (8) bekezdés a melléktermék felhasználásának lehetőségeit könnyíti meg. A hulladékgazdálkodással kapcsolatos szabályozás egyik fontos célja ugyanis, hogy azok a termelésből kikerülő anyagok, amelyek a Ht. hatálybalépését megelőző időkben hulladékként lettek besorolva, minél nagyobb arányban tudjanak melléktermékként hasznosulni. Ezáltal a HKI és a Ht. szerinti hulladékhierarchia 1. szintjének, azaz a hulladékképződés megelőzésének az alkalmazását lehetne erősíteni, hiszen ezek az anyagok a gazdaságban nyersanyagként visszakerülnek a termelési körforgásba. A melléktermékként való besorolás kisebb terhet róhat a gyártókra. Amennyiben a gyártók a termelési folyamataikat felülvizsgálják a melléktermék saját termelési folyamaton belüli felhasználásának vagy a továbbértékesítés lehetőségét kutatva, akkor az hulladékszegény gyártási folyamatokat eredményezhet, és csökkenhet a képződött hulladék mennyisége, bővülhet a termelési folyamatokban felhasználható nyersanyagok köre.

A (9) bekezdés annak lehetőségét termeti meg, hogy a biohulladékból előállított komposztok minőségi osztályba legyenek besorolva, és ennek részletes szabályairól kormányrendelet rendelkezzen.

A 78. §-hoz

Tekintettel arra, hogy a hulladéklerakási járulék 2015. január 1-jétől esedékes 9000 forintban meghatározott tonnánkénti összege a közszolgáltatók teherbíró képességét jelentős mértékben meghaladja, a hulladéklerakási járulék összegét a 2014. évi szinten indokolt meghatározni.

A 79. §-hoz

Az (1) bekezdés módosítása alapján a 2. § (1) bekezdés 7. pontjában foglalt, az előkészítő műveletek nem kimerítő listájára való hivatkozás szükségtelen, mivel az előkezelési tevékenységeket a hulladékgazdálkodási tevékenységek nyilvántartásba vételéről, valamint hatósági engedélyezéséről szóló kormányrendelet melléklete fogja előírni.

A (2) bekezdés egyértelművé teszi azt, hogy a feltöltés hasznosítási művelet, amelyet a 2011/753/EU bizottsági határozat 1. cikk 6. pontjában határoz meg.

A (3) bekezdés értelmében a visszavétel törlendő a fogalmak közül. Visszavenni ugyanis nem kizárólag használt elemeket és elektronikus berendezéseket lehet. Ezt azonban külön törvénynek vagy kormányrendeletnek kell részletesen szabályoznia.

A (4) bekezdés annak lehetőségét teremti meg, hogy a tárolást ne kezelési engedéllyel végezhessék, hanem olyan tevékenységre vonatkozó hulladékgazdálkodási engedéllyel, amelyhez a tárolás, mint járulékos tevékenység közvetlenül kapcsolódik. A tárolás ugyanis nem kezelési tevékenység, hanem a Ht. 2. és 3. melléklete szerinti D15 és R13 kódok értelmében a további hulladékgazdálkodási tevékenységek érdekében álló tevékenység. Erre tekintettel a Ht. 32. § (3) bekezdése hatályon kívül helyezendő.

A (5) bekezdés indokolása azonos a (4) bekezdéshez fűzött indokolással.

Az (6) bekezdés megteremti annak lehetőségét, hogy azok a gazdálkodó szervezetek, amelyek begyűjtésre és tárolásra vonatkozó engedéllyel rendelkeznek, és ezek 2014. december 31-ét követően veszítik hatályukat, az engedélyek érvényességi idejének végéig használhassák azokat.

A 80. §-hoz

Az egyes közszolgáltatások ellátásáról és az ezzel összefüggő törvénymódosításokról szóló 2013. évi CXXXIV. törvény szerint a közszolgáltatási szerződésen alapuló hulladékgazdálkodási közszolgáltatás hiányában, a közszolgáltatás ideiglenes ellátására a hatáskörrel rendelkező megyei katasztrófavédelmi igazgatóság határozattal közérdekű szolgáltatót jelöl ki. A kijelölés a törvény jelenleg hatályos 1. § (7) bekezdése szerint maximálisan 9 hónapra történhet, amely egy alkalommal legfeljebb 3 hónappal meghosszabbítható.

A kijelölések eddigi tapasztalatai alapján megállapítható, hogy a települési önkormányzatok a jogszabály alapján rendelkezésre álló 9+3 hónapos időtartam alatt szerződéskötési kötelezettségüknek sok esetben nem tudnak eleget tenni. Mivel a hulladékszállítás folyamatos biztosítása közérdek, ezért az ideiglenes ellátásra vonatkozó kijelölések érvényességi idejének lejárta előtt meg kell teremteni annak lehetőségét, hogy indokolt esetben az illetékes hatóság a kijelölés időtartamát meghosszabbíthassa. Ugyanakkor továbbra is elő kell segíteni, hogy a településeken szerződéses alapú közszolgáltatási rendszer valósuljon meg.

A fentiekre tekintettel a törvény a 3 hónapos meghosszabbítási lehetőség helyett a legfeljebb egy évvel, ezen belül alkalmanként 3 hónappal történő meghosszabbítását engedélyezi.

A 81-102. és a 104-105. §-hoz

A törvény az Alkotmánybíróság 20/2014. (VII. 3.) AB határozatának megfelelően módosítja az Szhitv.-t és hozzáigazítja azt a részben megváltozott jogi környezethez, továbbá a jogalkotó részletesebben kifejti a 2013. évi CXXXV. törvénnyel elérni kívánt céljait. Az Alkotmánybíróság 20/2014. (VII. 3.) AB határozata alapján a törvény az egyetemlegességben új helytállási sorrendet alakít ki 2015. január 1-ei hatállyal, illetve világossá teszi a kilépők/kizártak vonatkozásában az egyetemlegesség időbeli hatályának kérdését. Bővíti az integráció lehetőségét a bővülésre, hogy a törvény alapján részvénytársaságok, illetve szakosított hitelintézet is csatlakozhasson az integrációhoz. Az Integrációs Szervezetbe történő tagfelvétel feltételeit és eljárását az Integrációs Szervezet dolgozza ki, a tagfelvételre a Takarékbank előzetes egyetértése alapján kerül sor. A Szövetkezeti Hitelintézetek Integrációs Szervezete (a továbbiakban: SZHISZ) szélesebb körben az alapszabályában határozhatja meg a működését, a szövetkezeti hitelintézetek is nagyobb szabadságot kapnak az alapszabályuk meghatározására. A törvény emellett pontosítja az Szhitv. REPIVA-t érintő szabályait, és ehhez kapcsolódóan a jogbiztonság érvényesülésének biztosítása érdekében megfelelő átmeneti szabályokat állapít meg. A törvény ezen kívül az új Polgári Törvénykönyv, valamint a hitelintézetekről és a pénzügyi vállalkozásokról szóló 2013. évi CCXXXVII. törvény (a továbbiakban: Hpt.) hatálybalépésére tekintettel pontosítja a jogszabályi hivatkozásokat, valamint a szövetkezeti hitelintézetek gyakorlati működését könnyítő, sajátos szabályokat állapítja meg.

A 103. §-hoz

Az Abh. a törvény 20/A. § (4) bekezdésének „- az alábbi sorrendben -”, illetve az „, amennyiben a sorrendben megelőző helyen álló személyek a követelésért nem álltak helyt és fizetésképtelenségüket jogerős bírósági ítélet mondta ki” szövegrészeit alaptörvény-ellenesnek mondta ki, és ezért azokat 2014. december 31-ei hatállyal megsemmisítette.

Az Abh. [211]-[213] pontjai és, ezen belül is kiemelten a [211] pont szerint „az a rendelkezés, mely a szövetkezeti hitelintézeteket egymás tartozásaiért kifejezetten az SZHISZ-t megelőzően helytállásra kötelezi, a tulajdonjog szükségtelen, ezáltal alaptörvény-ellenes korlátozását valósítja meg.” Azaz az Alkotmánybíróság szerint az, hogy a pénzügyi kockázatközösségben kielégítési sorrend legyen, nem alkotmányellenes, csak az, hogy az SZHISZ-t megelőzően álljanak helyt a szövetkezeti hitelintézetek. Az Alkotmánybíróság figyelembe vette, hogy bár még folyamatban van a szövetkezeti hitelintézeti szektor átvilágítása [19. § (5) bekezdése, 20/A. § (2) bekezdése], de a pénzügyi kockázatközösségnek már több szövetkezet ténylegesen is a tagjává vált. A már erre tekintettel végrehajtott pénzügyi műveletek miatt, a jogbiztonság védelme érdekében az Alkotmánybíróság - az Alkotmánybíróságról szóló 2011. évi CLI. törvény 45. § (4) bekezdése alapján - az alaptörvény-ellenesnek minősített szövegrészek 2014. december 31-ei hatállyal történő megsemmisítéséről döntött.

A fentiek miatt a törvény egyrészt kielégítési sorrendet állapít meg (mert az lehet alkotmányos), de az Abh.-nak megfelelően úgy teszi ezt, hogy az SZHISZ-t a szövetkezeti hitelintézetek elé helyezi. A törvény értelmében ez a módosítás 2015. január 1-én lép hatályba annak érdekében, hogy a jogszabály hatálybalépése időben egybeessen az Alkotmánybíróság döntésének hatályosulásával e szakasz vonatkozásában.

A 106-108. §-hoz

A törvény az Szhitv. módosításának megfelelően módosítja a Hpt. egyes rendelkezéseit, és bővíti az integrációban való részvétel, illetve működés lehetőségeit.

A 109-110. §-hoz

Jogtechnikai pontosítás.

A 111. §-hoz

A szerencsejáték szervezéséről szóló 1991. évi XXXIV. törvény 36. § (5) bekezdése alapján a nemzetközi együttműködésben szervezett szerencsejátékok esetén a szervező az állami adóhatóság engedélyének megszerzését követően is csak akkor kezdheti meg a tevékenységet, ha az állami adóhatóság az érintett államok szerencsejáték felügyeleti hatóságaival az együttműködési megállapodásokat megkötötte. E rendelkezést a törvény hatályon kívül helyezi annak érdekében, hogy a hatóságközi megállapodások megkötése a szervezői tevékenység megkezdését ne akadályozza.

-----STARTING---POINT---VEGE---

A 112-114. §-hoz

Záró rendelkezések.