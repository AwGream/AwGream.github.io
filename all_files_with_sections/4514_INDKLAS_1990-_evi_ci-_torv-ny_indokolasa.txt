1990. évi CI. törvény indokolása

a központi műszaki fejlesztési alapról szóló 1988. évi XI. törvény módosításáról rendelkező 1990. évi CI. törvényhez

-----STARTING---POINT---ALTALANOS---

A központi műszaki fejlesztési alapról szóló 1988. évi XI. törvény módosítását három körülmény tette szükségessé:

a) A központi műszaki fejlesztési alapról szóló törvényt a gazdasági prioritások egységes szemléletű érvényesítésének érdekében a vállalkozási nyereségadó törvénnyel szoros elvi és tartalmi összhangban kell alkalmazni. Ezért a vállalkozási nyereségadóról szóló törvény 1991-től hatályba lépő változásait a központi műszaki fejlesztési alapról szóló törvényben is szükség szerint érvényesíteni kell.

Ezt a célt szolgálják a törvény 1. §-ában, 2. §-ában és 5. §-ában foglalt módosító rendelkezések.

b) A központi műszaki fejlesztési alap technikai kezelését teljes egészében az Országos Műszaki Fejlesztési Bizottságra bízza a törvény 3. §-a. Az elmúlt évek tapasztalatai nyilvánvalóvá tették, hogy olyan áttekinthető Alap-kezelési rendszerre van szükség, amely minden műszaki fejlesztő szervezet, csoport vagy magánvállalkozó számára lehetőséget teremt arra, hogy ígéretes műszaki fejlesztési céljaik támogatásban részesüljenek. Erre a leghatékonyabb módszer az összpontosítottan kezelt, de a legszélesebb körben igénybe vehető - az érintett tárcák, szervezetek szakembereit is tömörítő zsűrik útján működtetett - pályázati rendszer.

A rendszer működéséért felelős miniszter köteles évente beszámolni az illetékes országgyűlési bizottságoknak az Alap felhasználásáról, annak eredményességéről.

c) Az állami költségvetés 1991. évi előirányzatai nem teszik lehetővé az alapkutatás és a felsőoktatás kielégítő mértékű költségvetési finanszírozását. Ezért az e célokra 1990-ben átmeneti jelleggel bevezetett forráselvonást a központi műszaki fejlesztési alap terhére 1991-ben is fenn kell tartani. Hasonlóképpen az államháztartásra háruló feladatok teljesítésének biztosítása érdekében az állami költségvetés részére 1991-ben 1300 millió forintot kell átadni.

Az elvonás továbbra is csak egy évre érvényes. Erről rendelkezik a törvény 4. §-a.

-----STARTING---POINT---RESZLETES---
-----STARTING---POINT---VEGE---