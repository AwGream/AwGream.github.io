2013. évi XLI. törvény indokolása

a szociális szövetkezetekkel összefüggésben egyes törvények, továbbá a közfoglalkoztatáshoz kapcsolódó egyes törvények módosításáról

-----STARTING---POINT---ALTALANOS--- 

Magyarországon a szövetkezés történelmi hagyományokra tekint vissza. A szövetkezés célja a közös gazdálkodás mellett a szövetkezeti tag társadalmi (kulturális, oktatási, szociális, egészségügyi) szükségletei kielégítésének elősegítése. A jelenlegi szövetkezési formák között speciális helyet foglalnak el a szociális szövetkezetek, amelyek abból a célból szerveződtek, hogy a hátrányos helyzetben lévő tagjaik számára munkafeltételeket teremtsenek, valamint szociális helyzetük javítását egyéb módon elősegítsék. A szociális szövetkezetekben a személyes közreműködésként előírható munkavégzés kizárólag munkaviszonyban, vállalkozási vagy megbízási jogviszonyban teljesíthető. A szövetkezetekről szóló 2006. évi X. törvény (a továbbiakban: Sztv.) hatályos rendelkezései szerint nincs arra lehetőség, hogy önmagában már a tagsági jogviszony is elégséges legyen a szövetkezetben a munkavégzéshez, a szövetkezet közös gazdasági tevékenységében való részvételhez.

A szociális szövetkezetek foglalkoztatási lehetőségeinek szélesítése, a hátrányos helyzetben lévők esetében az önfenntartás, az öngondoskodás, és a közös munkában megnyilvánuló felelősségvállalás elősegítése érdekében a törvény sajátos, kizárólag a szociális szövetkezeteknél (ide nem értve az iskolaszövetkezeteket) alkalmazható jogviszonyként szabályozza a tagi munkavégzésre irányuló jogviszonyt.

A tagi munkavégzés mint önálló jogviszony - építve a szövetkezetek önszabályozási jogára -az Sztv.-ben kerül deklarálásra. A törvény egyebekben csak azokat a kötelező elemeket tartalmazza, amelyeket e jogviszony alkalmazása esetén az alapszabályban szabályozni kell, továbbá nélkülözhetetlenek a jogviszony keletkezésének, megszűnésének megállapításához és a jogviszony fennállásának igazolásához. A törvény eltérő szabályok alkalmazását teszi lehetővé továbbá a részjegy jegyzésére (vagyoni hozzájárulásra) vonatkozóan, megkönnyítve ezzel a hátrányos helyzetben lévők szociális szövetkezeti taggá válását.

A további törvénymódosítások célja, hogy elősegítse a szociális szövetkezetek megerősödését, lehetőséget biztosítson a tagi munkavégzésre irányuló jogviszonyban álló személyek egyes társadalombiztosítási ellátására és a szociális hozzájárulási adó fizetése alóli mentesítésre.

A törvény a foglalkoztatás elősegítéséről és a munkanélküliek ellátásáról szóló 1991. évi IV. törvény Nemzeti Foglalkoztatási Alapra vonatkozó módosítása lehetőséget teremt arra, hogy a Nemzeti Foglalkoztatási Alapból biztosítani lehessen a kötelező legkisebb munkabér és a garantált bérminimum emeléséből 2013. első félévében adódó többletterheket és az egészségügyi szolgáltatási járulék állam általi átvállalásából adódó kiadásokat. A törvény pontosítja továbbá a törvény adatkezelési szabályait.

A törvény a felnőttképzésről szóló 2001. évi CI. törvény hatálya alól kiveszi a mesterképzést és az ehhez kapcsolódó vizsgáztatást, figyelemmel arra, hogy jogszabályváltozás miatt ilyen irányú tevékenységet kizárólag az országos gazdasági kamara folytathat, egyben megteremti a mesterképzés uniós forrásból való támogathatóságának lehetőségét.

A törvény abból kiindulva, hogy a közfoglalkoztatottak olyan értékteremtő munkákban vesznek részt, amelyek szervesen kapcsolódnak az önkormányzatok, más állami szervek közfeladataihoz, a közfoglalkoztatásban részt vevőkkel szemben feltételül szabja az általánosan elvárható erkölcsi, magatartási szabályok betartását. E cél érdekében tartalmazza a törvény a közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény módosítását.

-----STARTING---POINT---RESZLETES---

Az 1. §-hoz

2012. december 19-én a Versenyszféra és a Kormány Állandó Konzultációs Fórumában részes felek megállapodást kötöttek a kötelező legkisebb munkabér és a garantált bérminimum 2013. évi összegéről. A Kormány vállalta továbbá, hogy 2013. első félévére vonatkozóan 11 ágazatban támogatást nyújt a kötelező legkisebb munkabér és a garantált bérminimum emeléséből adódó többletterhekhez. A támogatáshoz szükséges pénzeszközöket a Nemzeti Foglalkoztatási Alapban külön előirányzat fogja tartalmazni. Ezért szükséges a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) - a Nemzeti Foglalkoztatási Alapon belüli előirányzatokat tartalmazó - 39. § (12) bekezdésének e támogatási előirányzattal való kiegészítése.

A törvény a Nemzeti Foglalkoztatási Alap módosításával megteremti továbbá a szociális szövetkezetek által fizetendő, azonban az állam által degresszív módon átvállalt, tagi munkavégzéssel kapcsolatos egészségügyi szolgáltatási járulék finanszírozásának lehetőségét.

Az Flt. 57/B. § (3) bekezdés 2. ag) alpontja szerint a közfoglalkoztatási adatbázis a közfoglalkoztatottak tekintetében tartalmazza a közfoglalkoztatottak törvény szerint megállapított prioritási szintjét. Ezek alapján hátrányos helyzetű munkavállalónak minősül az, aki egy tagállam nemzetiségéhez tartozik. Az Flt. lehetővé teszi, hogy a fenti adatokat az állami foglalkoztatási szerv az érintett írásbeli hozzájárulása esetén felvegye a nyilvántartásba, ugyanakkor az Flt. 56/A. § (2) bekezdése az állami foglalkoztatási szerv általános adatkezelési jogosultságai között a nemzetiségre utaló adatokat nem sorolja fel. A törvény ezt a hiányosságot pótolja.

A 2. §-hoz

A törvény lehetővé teszi, hogy a szociális szövetkezet tagi munkavégzési jogviszonyban álló tagja egészségbiztosítási és nyugdíjbiztosítási jogviszonnyal rendelkezzen. Ez természetesen együtt jár bizonyos fizetési kötelezettséggel, e kötelezettségek megállapításánál azonban figyelemmel kell lenni a szociális szövetkezet jövedelemtermelő képességére és tagjai hátrányos helyzetére. A törvény ezért a 6 600 forintos egészségügyi szolgáltatási járulék megfizetését írja elő a szociális szövetkezetnek azzal a könnyítéssel, hogy a tagi jogviszony keletkezését követő első négy évben a hozzájárulás összegét az Állam csökkenő mértékben átvállalja. A tagi munkavégzésre irányuló jogviszonyban lévő tag fizetési kötelezettsége a nyugdíjbiztosítási járulékra korlátozódik és kizárólag csak arra az esetre, ha személyes közreműködésének ellentételezése pénzben történik.

A törvény továbbá bejelentési kötelezettséget ír elő a tagi munkavégzési jogviszony esetére az egészségbiztosítási szervek felé az egészségbiztosítási jogosultság érvényesíthetősége érdekében.

A szociális szövetkezetben tagi munkavégzés esetén ugyanabban a szociális szövetkezetben ugyanazon személy után csak egy alkalommal vehető igénybe az egészségügyi szolgáltatási járulék megfizetésére vonatkozó kedvezmény. Amikor egy személy több szociális szövetkezetben létesít tagi munkavégzési jogviszonyt, a kedvezményt a csak egy szociális szövetkezet veheti igénybe.

A négy éves támogatási cikluson belül másik szociális szövetkezetben létesített tagi munkavégzési jogviszony esetén a megelőző időszak kedvezményeit figyelembe kell venni.

Nem zárja ki, hogy egy személy az aktív kereső időszakában több alkalommal is tagi munkavégzési jogviszonyt létesítsen és utána a szövetkezet kedvezményt érvényesítsen.

A rendelkezés tartalmazza az ún. járulékigazolás kiadására vonatkozó szabályokat is. A tag részére kiadott igazolás tartalmazza többek között azt, hogy a tag után mennyi nyugdíjjárulékot fizettek. Ezáltal a tag tudni fogja, hogy mekkora a nyugdíjvárománya.

A 3. §-hoz

A törvény a felnőttképzésről szóló 2001. évi CI. törvény (a továbbiakban: Fktv.) hatálya alól kiveszi a mesterképzést és az ehhez kapcsolódó vizsgáztatást, mert a szakképzésről szóló 2011. évi CLXXXVII. törvény szerint - miniszteri rendeletben kiadott követelmények alapján - kizárólag az országos gazdasági kamara folytathat mesterképzést és -vizsgáztatást. Mivel az Fktv. a piaci alapon szerveződő képzések szabályozásáról szól, így a nem piaci alapon megvalósuló mesterképzést és -vizsgáztatást indokolt kivenni az Fktv. hatálya alól. Ugyanakkor a törvény biztosítja a mesterképzés és -vizsgáztatás állami és uniós forrásokból történő támogathatóságát.

A törvénynek az Fktv.-t érintő hatályvesztő rendelkezése nem tartalmi jellegű, jogtechnikai pontosítás.

A 4. §-hoz

Az adózás rendjéről szóló 2003. évi XCII. törvény határozza meg a társadalombiztosítási járulékok befizetésével és bejelentésükkel kapcsolatos eljárási rendet is. A törvény a szociális szövetkezet tagi munkavégzési jogviszonyban lévő tagja esetében történő bejelentési kötelezettségét írja elő, és meghatározza a Nemzeti Foglalkoztatási Alap és az Egészségbiztosítási Alap közötti, az állam által átvállalt járulékkedvezmény elszámolásához szükséges adatok továbbításának rendjét.

Az 5. §-hoz

Tekintettel arra, hogy a szociális szövetkezetekben folytatott, elsősorban mezőgazdasági tevékenység miatt a tagok később juthatnak a közös tevékenység eredményéhez, az átmeneti időszakban a tagok szociális biztonságának megteremtése érdekében a törvény lehetővé teszi, hogy az önkormányzatokon kívül karitatív tevékenységet ellátó közhasznú szervezet is tagja lehessen - a közhasznú jogállás fennállásáig - a szociális szövetkezetnek.

Az Sztv. hatályos szabálya a szövetkezeteknél foglalkoztatottak tekintetében a munka törvénykönyvéről szóló 2012. évi I. törvény (a továbbiakban: Mt.) rendelkezéseit rendeli alkalmazni. A törvényben megfogalmazott új tagsági jogviszonyban történő munkavégzésre azonban nem alkalmazhatók az Mt. szabályai, így ezt a jogviszonyt kivételként kell szabályozni.

Az Sztv. kogens szabályként állapítja meg, hogy a szövetkezet alapszabályának mit kell tartalmaznia. A törvény a tagi munkavégzés bevezetésére tekintettel ezt a kört kibővíti a tag által teljesítendő munkamennyiség és a munkamennyiség ellenértékének meghatározásával, és elvként deklarálja, hogy a munkamennyiség ellenértékét hogyan kell az alapszabályban megállapítani.

Az Sztv. hatályos rendelkezései szerint a szövetkezet tagja a szavazati jogát akkor gyakorolhatja, ha a vagyoni hozzájárulását teljesítette. A tagi munkavégzésre irányuló jogviszony esetében a törvény lehetőséget biztosít azokban az esetekben is a tagsági jogviszonyból fakadó jogosítványok gyakorlására, amikor a vagyoni hozzájárulás nem a tagfelvétellel egy időben, hanem később történik.

A tagi munkavégzés esetében, mivel a tagot és a szövetkezetet külön szerződéskötési kötelezettség nem terheli (a jogviszony a tagsági jogviszonyhoz kapcsolódóan keletkezik és szűnik meg), ezért a törvény megkülönböztető szabályokról rendelkezik, hogy a jogviszony keletkezésének és megszűnésének napja egyértelmű legyen.

A szövetkezeti tag tagsági jogviszonyát a részjeggyel tudja igazolni, míg a szövetkezettel munkavégzésre irányuló jogviszonyban álló ezt a jogviszonyát a munkaszerződéssel vagy a vállalkozási szerződéssel igazolhatja. A tagi munkavégzés esetében a jogviszony fennállásának igazolására csak a tagi nyilvántartás lehet alkalmas. A tagi munkavégzésre irányuló jogviszonyt a tagi nyilvántartás alapján kiállított igazolás tartalmazhatja, melynek kiállítására a törvény a szociális szövetkezetet kötelezi.

Figyelemmel arra, hogy a szociális szövetkezetben elsősorban a hátrányos helyzetű személyek létesítenek tagi jogviszonyt, részükre a törvény megteremti az egyébként kötelező részjegy jegyzésének (vagyoni hozzájárulásnak) könnyített módon történő teljesítését (részletfizetés, halasztott részjegy jegyzés, a tag által megtermelt javak szociális szövetkezet részére történő átadása). A lehetőségek közül a közgyűlés által választott módot az alapszabályban kell rögzíteni. A lehetséges megoldások közül a szövetkezet azonban csak egyet választhat.

A részjegy (vagyoni hozzájárulás) késleltetett megfizetése, illetve a megtermelt javak apportként történő átadása esetében további könnyítést jelent, hogy a tagot előlegfizetési kötelezettség nem terheli, azonban részére a részjegy kiállítására csak a részjegy értékének teljes megfizetését követően kerülhet sor.

A törvény meghatározza a tagi munkavégzés fogalmát (a közös termelésben való tagsági viszonyon alapuló közvetlen közreműködést). E jogviszony sajátosságára tekintettel rendelkezik továbbá arról, hogy a tagi munkavégzés nem tartozik más törvény hatálya alá. A tagi munkavégzés esetén lehetőséget teremt a törvény, hogy a munka ellentételezése a megtermelt javakból is történhessen.

A törvény átmeneti rendelkezéseket tartalmaz a törvény hatálybalépésekor bejegyzett szociális szövetkezetek tekintetében az átalakulás szabályaira.

A 6. §-hoz

Az egyszerűsített foglalkoztatásról szóló 2010. évi LXXV. törvény a foglalkoztatási szövetkezetek tekintetében megteremti annak a lehetőségét, hogy egyszerűsített foglalkoztatás keretében, idénymunkára is tudjon munkaerő-kölcsönzési tevékenységet folytatni. A foglalkoztatási szövetkezeti munkaerő-kölcsönzés az egyszerűsített foglalkoztatáson keresztül ösztönző adó és járulékkedvezményeket biztosít a hátrányos helyzetűek alkalmazásához, amellyel megteremti annak lehetőségét, hogy a foglalkoztatási szövetkezet nagyobb számban tudjon tagjai számára munkalehetőséget biztosítani, megnyitva ezzel az utat a munkaerő-piaci integrálódás és a társadalmi felzárkózás irányába.

A törvény meghatározza, hogy hány alkalmi munkavállaló alkalmazására van lehetőség egy munkáltatónál. A törvény a munkaviszonyban álló foglalkoztatók létszámához köti az alkalmi munkavállalók létszámát.

A szociális szövetkezetekben a tagi munkavégzés lehetőségének megteremtése mellett, mivel várhatóan az új típusú, főként mezőgazdasági termeléssel foglalkozó szociális szövetkezetek az egyszerűsített foglalkoztatás fentebb jelzett feltételeinek nem minden esetben tudnak megfelelni, a fenti korlátok alóli mentesülnek. Ilyen mentesítést tartalmaz már a törvény a filmes statiszták esetében.

A 7. §-hoz

A törvény a közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvényt (a továbbiakban: Kftv.) úgy módosítja, hogy három hónap időtartamra kizárja a közfoglalkoztatásból mindazokat, akik gyermekük tankötelezettségével kapcsolatos kötelezettségeiket nem teljesítik. Szintén kizárja a közfoglalkoztatásból azokat, akik a helyi önkormányzati rendeletben szabályozott, lakókörnyezet rendben tartására vonatkozó szabályokat megszegik. Az objektivitás érdekében a kizárásról a munkaügyi kirendeltség dönt az illetékes általános szabálysértési hatóság megkeresése, továbbá a szabálysértési nyilvántartásból történő adatigénylés után, valamint - a helyi önkormányzati közfoglalkoztatás kivételével - a jegyző igazolása alapján.

A járási hivatalok részét képező munkaügyi kirendeltségek közvetlen információt szerezhetnek a szintén a járási hivatal részét képező általános szabálysértési hatóságoktól, illetve a kormányhivatalon keresztül a helyi önkormányzati rendeletek meglétéről. Nem szükséges a jegyző megkeresése akkor, ha nincs a kizárási okot megalapozó helyi rendelet, továbbá akkor sem, ha van ugyan ilyen helyi rendelet, de a tervezett közfoglalkoztatás helyben, önkormányzati foglalkoztatással történik. Ez utóbbi esetben a közfoglalkoztatási jogviszony létrehozását az önkormányzati közfoglalkoztató megtagadhatja. Mivel a közfoglalkoztató és a kirendeltség között a közfoglalkoztatásra hatósági szerződés jön létre, a közfoglalkoztatónak a megtagadás tényéről a kirendeltséget értesítenie kell, mely értesítés megalapozza a kizárást elrendelő hatósági döntést. A hatóságok közötti kommunikáció elektronikus úton is történhet.

A törvény a tanköteles gyermek 30 órás igazolatlan mulasztása miatt a szülő ellen indítható, szabálysértési eljárásra okot adó esetben teszi lehetővé a kizárás alkalmazását. A szabálysértésekről és a szabálysértési eljárásról és a szabálysértési nyilvántartási rendszerről szóló 2012. évi II. törvény szabálysértéssé minősíti azt a szülői magatartást, melynek eredményeként a tanköteles gyermek jogszabályban meghatározott mértékű tanórát mulaszt. A hatályos jogszabályok szerint a tanintézmény igazgatójának a 30 órát elérő igazolatlan mulasztást kell jelentenie az általános szabálysértési hatóságnak.

A szociális szövetkezetek részére a Kftv. korábbi módosítása biztosította annak lehetőségét, hogy amennyiben a közfoglalkoztatottak legalább két évig közfoglalkoztatási jogviszonyban dolgoztak és vállalják, hogy további két évig szociális szövetkezetbe tömörülve együtt dolgoznak, haszonkölcsönbe, illetőleg meghatározott esetekben tulajdonba kapják azokat az állam által adott termelőeszközöket (föld, gépek), illetve állatokat, amelyeket az állam a tagok részére a közfoglalkoztatásához biztosított. Tekintettel arra, hogy a törvény megteremtette annak lehetőségét, hogy a közfoglalkoztatottak is alakíthassanak e jogviszonyuk fennállása alatt is szociális szövetkezeteket, indokolatlan a két éves közfoglalkoztatási jogviszony meglétének követelménye, ezért a törvény ezt az időtartamot egy évre csökkenti le. Ezt a szabályt kell alkalmazni a módosuló jogszabály hatálybelépését megelőzően létesített közfoglalkoztatási jogviszonyok esetére is. Meg kell teremteni azonban annak lehetőségét is, hogy a szociális szövetkezetek az állam által biztosított termelőeszközökkel felelősen gazdálkodjanak. E cél érdekében a törvény oly módon módosítja a Kftv.-t, hogy a haszonkölcsön szerződést csak feltételekkel lehessen megkötni. Ilyen feltétel, hogy megalakuláskor, illetve azoknak a tagoknak a belépésekor, akikre tekintettel a szociális szövetkezet a fenti eszközökhöz jut, a közgyűlés vállalja, hogy az állam képviselője a kapott eszközök (haszonállatok stb.) hasznosítását figyelemmel kísérheti. Vállalja továbbá, hogy a hasznosításra kapott eszközökkel kapcsolatos döntések meghozatala előtt, az arra jogosult szövetkezeti szerv vagy személy az állami képviselő véleményét kikéri.

A 8. §-hoz

Az egyes adótörvények és az azzal összefüggő egyéb törvények módosításáról szóló 2011. évi CLVI. törvény írja elő a szociális hozzájárulási adó megfizetésének kötelezettségét. A sajátos tagi munkavégzési jogviszonyban lévők tekintetében a törvény mentesíti a szociális szövetkezeteket ennek az adónemnek a megfizetése alól.

A 9. §-hoz

Az Fktv. tekintetében hatályon kívül helyező rendelkezést tartalmaz.

-----STARTING---POINT---VEGE---

A 10. §-hoz

Hatályba léptető rendelkezéseket tartalmaz. A megfelelő felkészülési idő biztosítása érdekében a törvény a közfoglalkoztatásból történő kizárásra vonatkozó rendelkezések hatálybaléptetésének idejét 2013. szeptember 1-jével határozza meg.