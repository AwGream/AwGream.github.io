1995. évi XXXVI. törvény indokolása

a gazdasági és tudományos-műszaki együttműködési kapcsolatokból származó polgári jogi jogviták választottbírósági elbírálásáról szóló egyezmény kihirdetéséről szóló 1973. évi 23. törvényerejű rendelet hatályon kívül helyezéséről

INDOKOLÁS

A gazdasági és tudományos-műszaki együttműködési kapcsolatokból származó polgári jogi jogviták választottbírósági elbírálásáról szóló, Moszkvában, 1972. május 26-án létrejött egyezményt a Magyar Köztársaság a 75/1993. (X. 1.) országgyűlési határozatban foglaltakra figyelemmel, 1993. október 19-én felmondta.

Az egyezmény X. cikke alapján a felmondás attól a naptól számított 12 hónal elteltével lép hatályba, amikor a felmondásról szóló értesítést a letéteményes kézhez vette. Ennek megfelelően a Magyar Köztársaság vonatkozásában - az Orosz Föderáció, mint letéteményes visszaigazolása alapján - az egyezmény 1994. október 20-án vesztette hatályát.

Az egyezményt törvényerejű rendelet hirdette ki, s így azt törvénnyel kell hatályon kívül helyezni. Ebben a törvényben a folyamatban lévő ügyeket illetően az egyezmény továbbhatásáról is rendelkezni kell. A javaslat e rendelkezése szerint az egyezmény szabályait mindazokban a jogvitákban, amelyek az egyezmény hatályban léte alatt megkötött szerződésekből származnak, továbbra is alkalmazni kell. A kérdés ilyen módon történő szabályozását az indokolja, hogy az egyezmény a tárgyi hatálya alá tartozó jogvitákat kötelező jelleggel utalja választottbírósági hatáskörbe, s ugyancsak kötelező jelleggel jelenik meg az egyezményes államok választottbíróságainak joghatósága is.

Ezért a magánjogi szerződést kötő felek e téren akarati autonómiájukat egyáltalán nem érvényesíthették, s szerződéseiket annak tudatában kötötték meg, hogy az esetleges jogvita elbírálásának fórumáról nem lehet, de nem is kell külön rendelkezniük. Ha az egyezményt a hatályban léte alatt megkötött szerződésekből származó jogvitákban nem alkalmaznánk, akkor ezekben a jogvitákban a felek fórum nélkül maradnának, illetően a nemzetközi magánjog szabályai szerint olyan megoldásra kényszerülnének, amelyet eredeti szerződési akaratuk nem fogott át.