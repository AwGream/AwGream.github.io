1990. évi XXII. törvény indokolása

az egyes törvények és törvényerejű rendeletek hatályon kívül helyezéséről és módosításáról szóló törvényjavaslathoz

I. KÖZIGAZGATÁSI DEREGULÁCIÓ

-----STARTING---POINT---ALTALANOS--- 

A törvény célja az, hogy a közigazgatási deregulációs kormányprogram célkitűzéseivel összhangban elősegítse az államigazgatási terhek és függőségek csökkentését, a tanácsok demokratikus önkormányzati jellegének erősítését, valamint a jogállamiság alkotmányos követelményeinek érvényre juttatását a magyar jogrendszer megújulás előtt álló törvényi szintű szabályaiban.

A módosítások célja, hogy biztosítsák a törvények szakigazgatási szempontból mellőzhetetlen, de az Alkotmánnyal ellentétben álló rendelkezéseinek jogrendszeri illeszkedését. Erre példa a Minisztertanács tanácsirányítási jogkörének megszűnése miatt szükséges változtatások a Tanácstörvényben. A Javaslat egyes módosító rendelkezései a korábbi bonyolult szabályozást egyszerűbb megoldásokkal váltják fel. Ilyen jellegű a tanácsi külkapcsolatok új rendjére vonatkozó szabályozás. Kiemelkedő fontosságúak azok a módosító jellegű rendelkezések, amelyek állampolgári alapjogok garanciáit teremtik meg, s amelyek meghozatalával nem lehet várni az érintett jogterület átfogó újraszabályozásáig. Ezt a célt szolgálja a kisajátítási kártalanítással, a kisajátítási határozat általános bírósági felülvizsgálatával, valamint a szabálysértési pénzbírságot elzárásra átváltoztató határozat bírósági felülvizsgálatával kapcsolatos szabályozás. A Javaslat további célja, hogy a közigazgatási dereguláció első lépéseként elhárítsa a törvénynél alacsonyabb joganyag leépítése előtt álló törvényi akadályokat.

-----STARTING---POINT---RESZLETES---

A tanácstörvény

Az 1-3. §-hoz

A közigazgatás egyik pillérét alkotó helyi-területi közhatalmi önkormányzatokról szóló alkotmányerejű törvény megalkotása már az új, demokratikusan megválasztott parlament feladata lesz. A tanácsok működőképességének megőrzése azonban halaszthatatlanná tette az új társadalom-politikai berendezkedést tükröző Alkotmány és a tanácsokról szóló 1971. évi I. törvény összhangjának megteremtését. Ezt a célt szolgálják a Tanácstörvénynek az átmenet időszakára szóló következő módosításai.

A közigazgatási dereguláció keretében kell kiiktatni a Tanácstörvény alkotmányjogi szempontból aggályos és politikai érzékenységet sértő ideológiai töltésű elemeit.

Ugyancsak deregulációs feladat a demokratikus jogállami berendezkedés alkotmányos intézményeivel ellentétes centrális szervezetirányítási megoldások megszüntetése. Ennek megfelelően rögzíti a Javaslat a tanácsok jellegét, amelyből „a nép hatalmát megvalósító szocialista államnak a demokratikus centralizmus alapján működő” szövegrész törlésre kerül.

A tanácsi külkapcsolatokkal összefüggő hatályos szabályozás - a Minisztertanács korábbi tanácsirányítási jogkörére visszavezethetően - bürokratikus, központi engedélyezési rendszert intézményesített.

Az önkormányzati működést korlátozó szabályozás fenntartása a megélénkülő községi, testvérvárosi, testvérmegyei külkapcsolatok létesítését indokolatlanul fékezi, ma már felesleges engedélyezéssel együttjáró centralizációt tart fenn.

A dereguláció keretében történő újraszabályozás célja a központi engedélyezési hatásköröknek a helyi önkormányzati hatáskörbe való utalása, illetőleg a folyamatos helyi testületi kontroll biztosítása. Ez a célkitűzés - a Minisztertanács és a tanácsok kapcsolatában bekövetkezett változásokra tekintettel - a tanácstörvény megfelelő kiegészítésével, másfelől a kérdéskört rendező minisztertanácsi határozatok és alacsonyabb szintű irányítási eszközök hatályon kívül helyezésével érhető el.

A külkapcsolatok létesítésére vonatkozó tanácsi elképzelésekről a központi szervek a tanácsi apparátustól az adatkérés általános rendszerében kapnak előzetes tájékoztatást. A tájékoztatás alapján a központi szervek - amennyiben ez indokolt - a tanácsülés vitájában fejtik ki írásos vagy szóbeli véleményüket.

A törvénymódosításnak megfelelően a tanácstörvénynek a tanácstestület hatáskörét, ezen belül az át nem ruházható hatásköröket szabályozó rendelkezései a 2. § szerinti tartalommal kiegészülnek. A tanácsi külkapcsolatokat érintő alacsonyabb szintű jogszabályok deregulációjára e törvénymódosítást követően kerül sor.

A Minisztertanács az Alkotmány 35. § (1) bek. d) pontja szerint ellátja a tanácsok törvényességi felügyeletét. E rendelkezés alapján a Tanácstörvény 72. §-a (1) bekezdésének első mondata alkotmánysértő. Emiatt a „Minisztertanács irányítja a tanácsokat” szövegrész hatályát veszti. Ugyanez vonatkozik e jogszabályhely a) pontjára is, mely szerint a Minisztertanács általános elvi irányítást gyakorol. Ebből következően a jövőben a fővárosi és a megyei tanácselnökök és tanácselnök-helyettesek megválasztása és visszahívása sem szorul a Minisztertanács jóváhagyására.

Ugyancsak megszűnik a végrehajtó bizottságok kettős alárendeltsége és az ehhez kapcsolódó felettes végrehajtó bizottságok előtt történő beszámolási kötelezettség.

A Hazafias Népfront közjogi funkcióinak megszűnésével a társadalmi szervezet e körbe tartozó javaslattételi jogosítványai is érvényüket vesztik.

Garanciális jelentőségű szabályt jelent az, hogy a miniszter a jövőben csak törvényben meghatározott esetekben adhat közvetlen utasítást a szakigazgatási szerveknek.

A nem tanácsi szervek önállóságát megerősítő és elismerő javaslat az, amely megszünteti e szervek tanácsok által történő beszámoltatási jogkörét.

A fővárosi, illetőleg a megyei tanács végrehajtó bizottságának jogkörét korlátozó, s egyben a helyi végrehajtó bizottság önállóságát erősítő rendelkezés az, amely megszünteti az e körben érvényesülő irányítási, valamint utasítási jogot.

A tanácsi testület normaalkotó jogkörének kizárólagosságát hangsúlyozza az, hogy a végrehajtó bizottság ezután halaszthatatlan esetben sem hozhat általános érvényű határozatot.

A kislétszámú - elsősorban aprófalvas községekben lévő tanácstestületek problémáin segít az, hogy a jövőben nem kötelező a számvizsgáló bizottság létrehozása és jogszabályok sem írhatják elő egyéb tanácsi bizottság megalakítását.

Az Elnöki Tanács alkotmányos felügyeleti jogkörének kiiktatását a szervezet megszűnése, valamint az Alkotmánybíróság belépése teszi szükségessé.

A Polgári Törvénykönyv

A 4-5. §-hoz

A polgári jogviszonyokba való államigazgatási beavatkozás különleges indokoltságot kíván. Elvben akkor van rá mód, ha a szerződés létrehozásához, illetve megfelelő teljesítéséhez a felek érdekein túlmutató speciális állami érdek is fűződik.

A fenti államigazgatási beavatkozásra ad módot a Ptk. 586. §-ának (2) bekezdése alapján a tartási, az életjáradéki és az öröklési szerződésekkel kapcsolatos hatósági feladatokról rendelkező 7/1967. (II. 26.) Korm. rendelet, amely az említett szerződéseket hatósági jóváhagyáshoz kötötte, és az eljáró szakigazgatási szerv részére az ellenőrzésre és a békéltetés megkísérlésére irányuló hatáskört állapított meg.

A különleges indokoltság fennállása - az említett tartós jogviszonyt létesítő szerződések körében - csak a lakásbérleti jogviszony folytatása ellenében vállalt tartás esetében mutatható ki. Alapja: a tanácsi bérlakások elosztásához fűződő lakásgazdálkodási érdek. A többi szerződéstípus esetében - ilyen speciális állami érdek hiányában - az államigazgatási beavatkozás társadalmilag nem indokolt.

Ezek megszüntetése céljából a Javaslat hatályon kívül helyezi a Ptk. 588. §-át, és az 586. § (2) bekezdésének, illetőleg a 658. § (1) bekezdésének megfelelő módosításával a szakigazgatási szerv ellenőrzési és békéltetési jogosítványait kizárólag a külön jogszabállyal hatósági jóváhagyáshoz kötött szerződéstípushoz kapcsolja. E módosítással egyidőben megtörtént a 7/1967. (II. 26.) Korm. rendelet e szabályozási célnak megfelelő újraszabályozása. Az új szabály értelmében hatósági jóváhagyás kizárólag a tanácsi bérlakásra létesített lakásbérleti jogviszony folytatása ellenében kötött tartási szerződések létesítéséhez szükséges.

A szabálysértési törvény

A 6-12. §-hoz

A szabálysértés, mint a társadalomra csekély fokban veszélyes jogsértő magatartás, és az egyes szabálysértési cselekményekért kiszabható elzárás büntetés súlya egymással nem áll arányban. A szabálysértésről szóló 1968. évi I. törvény (Sztv.) a szabálysértési ügyekben az államigazgatási szervek hatáskörét állapítja meg. Az állampolgári szabadságjogok alkotmányos védelmével összeegyeztethetetlen, hogy államigazgatási hatóság független bírói kontroll nélkül a személyes szabadságot súlyosan korlátozó joghátrány alkalmazásáról döntsön. Erre tekintettel a Javaslat - az új szabálysértési kódex hatályba lépésig terjedő időre is - megszünteti a szabálysértések elzárással sújtható büntetését (6. §).

Továbbra sem zárja ki azonban a jogerős határozatban kiszabott pénzbírság büntetés elzárásra történő átváltoztatását abban az esetben, ha annak teljesítése elmarad. A hazai joggyakorlat tapasztalatai az átváltoztatás fenntartása mellett szólnak, mivel az intézmény mellőzése a pénzbírságot kiszabó határozatok egyharmad részénél a szankció meghiúsulását eredményezné. A Javaslat azonban garanciális biztosítékot épít az Sztv. rendszerébe azáltal, hogy az elkövető részére - az átváltoztatás címén történő szabadság elvonás esetére - megteremti az erről rendelkező határozat bírósági felülvizsgálatának lehetőségét. A közigazgatási bíráskodás feltételrendszerének kiépítéséig a szabálysértési hatóság székhelye szerint illetékes helyi bíróság hatáskörét állapítja meg, s egyben rendelkezik a mellőzhetetlen eljárási szabályokról (7. §).

A vázolt jogelvi megfontolások motiválták a szabálysértés elkövetése miatti őrizetbevétellel kapcsolatos előírások hatályon kívül helyezését is [12. § (1) bek. d) pont].

A 10. § - átmeneti rendelkezésként - megtiltja a jogerős, de még végre nem hajtott elzárás büntetés végrehajtását. Kivételt állapít meg ez alól a pénzbírság büntetés - végrehajtási szakban történt - átváltoztatása miatti elzárásokra. Abból a megfontolásból, hogy a jogi szabályozás változása miatt az elzárás büntetéssel sújtott (súlyosabb szabálysértési cselekményt elkövető) személy ne kerülhessen előnyösebb helyzetbe annál, akit az elzárás az enyhébb fokú szabálysértésért kiszabott pénzbírság miatt sújt, a Javaslat előírja a végre nem hajtott elzárás büntetés átváltoztatását pénzbírságra. Az átváltoztatás a pénzbírság elzárásra történő átváltoztatására vonatkozó szabályok értelemszerű alkalmazásával történik.

A Javaslat 11. §-ban és 12. §-ban foglalt korrekciók, illetőleg hatályon kívül helyező rendelkezések a szabálysértési törvény egyéb szakaszaiból kiiktatják az elzárásra, az őrizetbevételre vonatkozó előírásokat.

A fegyveres erők és testületek hivatásos állományának szolgálati viszonyáról szóló törvényerejű rendelet

A 13-19. §-hoz

A honvédelem kormányzati irányításának és a néphadsereg vezetésének szervezeti szétválasztása, illetőleg az irányítás szabályainak változása indokolja az 1971. évi 10. törvényerejű rendeletben rögzített hatáskörök módosítását, továbbá a jelenleg belső rendelkezésekben megállapított személyügyi hatáskörök törvényi szintű szabályozását.

Az említett változások miatt a honvédelmi miniszter nem szolgálati elöljárója a Magyar Néphadseregnek - következésképp a néphadsereg személyi állományának sem - ezért a hivatásos állományba vétel és az első tiszti rendfokozatba történő kinevezés jogát, valamint a szolgálati beosztás meghatározását a Javaslat a Magyar Néphadsereg parancsnokának hatáskörébe utalja (13. §).

A Javaslat a tábornokok kinevezése és előléptetése tekintetében a törvényerejű rendelet hatásköri szabályait összhangban hozza az Alkotmány előírásaival, és erre tekintettel a köztársasági elnök hatáskörét állapítja meg a tábornokokkal szemben alkalmazható fegyelmi büntetések, továbbá a szolgálati viszony megszüntetése tekintetében is. A beosztásba helyezési szabályok körében - a jogszabályok összhangjának biztosítása céljából - a Javaslat megismétli a köztársasági elnöknek a honvédelmi minisztériumi államtitkárral, a Magyar Néphadsereg parancsnokával és vezérkari főnökével, továbbá az Egyesített Fegyveres Erők nemzeti helyettesével kapcsolatos hatáskörét. (14. §).

Az Alkotmány értelmében a rendőrség irányítása a Minisztertanács feladata. A Minisztertanács e jogkörét a belügyminiszter útján gyakorolja. A Minisztertanácsnak a belügyminisztérium szervezetéről és vezetési rendjéről szóló határozata értelmében az Országos Rendőrfőkapitányság a belügyminiszter alárendeltségében működik. Mindebből az következik, hogy az ORFK vezetőjének kinevezési jogát célszerű a belügyminiszter hatáskörébe utalni. Tekintettel arra, hogy a miniszter operatív irányítási jogosítványai megszűntek, illetőleg korlátozottak, e fontos személyügyi döntés miniszteri hatáskörben tartása szükségesnek mutatkozik a miniszteri felelősség érvényesítése érdekében.

A hatályos szabályoknak megfelelően a honvédelmi miniszter nevezi ki az ezredeseket. Ezen felül a honvédelmi miniszter nevezi ki beosztásába a Magyar Néphadsereg parancsnokának helyettesét, főcsoportfőnökét, seregtestparancsnokát és hadtestparancsnokát, továbbá a Honvédelmi Minisztérium személyi állományát. Ez utóbbi hatáskörét a miniszter átruházhatja.

A további katonai rendfokozatba való előléptetésre, illetőleg beosztásba helyezésre a Magyar Néphadsereg parancsnoksága jogosult.

A Magyar Néphadsereg hivatásos állományú tagja szolgálati viszonyának megszüntetésére a Magyar Néphadsereg parancsnoka, a többi szervezet hivatásos állományú tagjai szolgálati viszonyának megszüntetésére az illetékes miniszter jogosult (15. §).

Minthogy az 1971. évi 10. törvényerejű rendelet hatálya nemcsak a Magyar Néphadsereg, hanem a határőrség és a fegyveres testületek hivatásos állományára is kiterjed, ezért a teljeskörű szabályozás igényének kielégítése céljából a Javaslat a határőrség, a rendőrség és büntetésvégrehajtás megfelelő beosztású vezetőinek kinevezésére vonatkozó hatásköri szabályokat is a törvénybe iktatja (16. §).

Az állam és közbiztonságról szóló törvényerejű rendelet

A 20-22. §-hoz

A rendőrségnek a Belügyminisztériumból való kiválása világosabb irányítási és felelősségi viszonyokat teremt. A Javaslat megszünteti a miniszter operatív beavatkozási jogát azáltal, hogy csak normatív irányítási eszközök alkalmazására ad felhatalmazást. Az itt szabályozott kinevezési hatáskörök az irányítási viszonyok új rendjét tükrözik.

A Javaslat a rendőrségről szóló új alkotmányerejű törvény megalkotása előtt intézkedik az állam és a közbiztonságról szóló törvényerejű rendelet (a továbbiakban: Átvr.) az állampolgárral szembeni bizalmatlanságra épülő, súlyos jogkorlátozással járó rendőri felügyelet, a rendőrség által elrendelt kitiltás alkalmazására felhatalmazó szabályok hatályon kívül helyezésére (20. §). Egyidejűleg a Javaslat a normaszövegből kiiktatja „a szocialista társadalmi együttélés” sérelmére vonatkozó tényállási elemet, amely sem ideológiai színezettsége, sem határozatlansága miatt nem alkalmas arra, hogy a rendőri beavatkozást megalapozó norma feltételeként szerepeljen. Törli a szövegből a rendőrhatósági kényszerintézkedéseket, továbbá a személyes szabadságot korlátozó rendőri intézkedéseket törvényi szintű szabályozáshoz köti. A rendőrség által alkalmazható személyi szabadságot korlátozó intézkedések körét jelenleg a közelmúltban a Magyar Köztársaság rendőrségének nyilvánosságra hozott szolgálati szabályzatáról szóló 1/1990. (I. 10.) BM rendelet foglalja össze más jogszabályokra, például a büntetőeljárási törvényre is utalva. E szerint az alapvető szabadságkorlátozó intézkedések a következők: bekísérés, elővezetés, előállítás, elfogás és őrizetbevétel. A bekísérést az intézkedés alá vont személy érdekében lehet alkalmazni, például öngyilkosságot megkísérlő egyénnel szemben. Az elővezetés az érintett személyek hatósági eljárásban való közreműködésének, megjelenésének biztosítéka. Az előállítás közbiztonsági érdekből történik, például garázda, vagy más erőszakos magatartás tanúsítása esetén. Az elfogás mindenekelőtt bűncselekmény elkövetőjének - esetenként más jogsértőknek - foglyul ejtését jelenti. Meghatározott esetekben (személyazonosság megállapítása, büntető- vagy szabálysértési eljárás lefolytatása céljából, továbbá a pártfogó felügyelet magatartási szabályainak megsértése, szökés, elrejtőzés veszélye) őrizetbevételnek van helye. Tekintettel azonban arra, hogy a rendőrség szervezetét és működését részletesen szabályozó új alkotmányerejű törvény még nem született meg, annak hatályba lépéséig a rendőrség a jelenleg hatályos jogszabályok alapján továbbra is eljárhat. (Például: 1974. évi 17. tvr., a rendőrségről szóló 39/1974. (XI. 1.) MT r., a rendőrségi szolgálati szabályzatról szóló 1/1990. (I. 10.) BM r. stb.)

Mint alkotmányellenes előírást helyezi hatályon kívül a Javaslat az Átvr. 11. §-ának (3) bekezdéséből a Minisztertanács részére a rendőrség és a határőrség feladatának és működésének részletes szabályozására adott felhatalmazást [21. § (2) bek.]

A kisajátítási törvényerejű rendelet

A 23-29. §-hoz

A kisajátításról szóló 1976. évi 24. törvényerejű rendelet (a továbbiakban: Ktvr.) megalkotása óta eltelt időszak tapasztalatai, valamint a tulajdonjog fokozott védelme és az alkotmányos jogokkal való összhang megteremtése szükségessé teszi e több mint egy évtizede megalkotott jogszabály jelentős módosítását. A Javaslat elsődleges célja, hogy a módosított Alkotmány 13. §-ának megfelelően kisajátításra csak kivételesen és közérdekből, törvényben szabályozott esetekben és módon, teljes, feltétlen és azonnali kártalanítás mellett legyen lehetőség (24. §).

A Javaslat a kivételesség követelményének érvényesítése céljából szűkíti a kisajátítás jogcímeit (26. §). A jövőben kizárja a társadalmi szervezetek és szövetkezetek javára történő kisajátítás lehetőségét [Ktvr. 4. § (1) bek. o) és p) pont] és megszünteti a Minisztertanácsnak azt a felhatalmazását, hogy a törvényerejű rendeletben meghatározott célokon kívül más célra is engedélyezhessen kisajátítást [Ktvr. 4. § (2) bek.].

A Javaslat a kisajátításért járó teljes és feltétlen kártalanítás követelményét juttatja érvényre azáltal, hogy a kártalanítás összegét csökkentő speciális szabályokat hatályon kívül helyezi [Ktvr. 10. § (4) bek.; 11. § és 12. §].

Garanciális jelentőségű a Javaslatnak az a rendelkezése is, amely kisajátításra csak az adásvétel lehetetlensége esetén ad módot (25. §). Ez a rendelkezés elsősorban a felek közötti megegyezésre ösztönöz, és csak ennek hiányában engedi meg ezt a kivételes tulajdonszerzési módot.

A tulajdonos jogainak és érdekeinek fokozott védelmét biztosítja az az előírás is, amely a kártalanítás során a helyben kialakult forgalmi értéket rendeli figyelembe venni (27. §). Ezzel megszűnik a korábbi, Alkotmánnyal ellentétes szabályozás. Ez ugyanis a kártalanítás során, a hosszabb idő alatt, szélesebb körben kialakult forgalmi érték figyelembevételét írta elő, a teljes kártalanítást biztosító tényleges forgalmi érték helyett.

A Javaslat pótolja továbbá a törvényerejű rendelet hiányzó hatásköri és illetékességi szabályait (28. §).

A tulajdonos teljes körű jog- és érdeksérelmének orvoslását a Javaslat a bíróság hatáskörébe utalja (29. §). A korábbi szabályozás az államigazgatási határozatnak csupán a kártalanítási összeg megállapítására vonatkozó rendelkezése ellen tette lehetővé a bírósági felülvizsgálatot. A Javaslat a kisajátítás jogalapjának bírósági felülvizsgálatával a tulajdon védelmének lényeges garanciáját építette ki.

Az egészségügyi törvény és az egyes orvosok munkaviszonyáról szóló törvényerejű rendelet

A 30-35. §-hoz

A Javaslat elvégzi a törvény szövegének a társadalmi gazdasági viszonyokkal összefüggő és az egészségügyi politika változásait tükröző halaszthatatlan korrekcióját. Ennek keretében egyebek között meghatározza a gyógyszerforgalmazás és gyógyszerellátás feladatait.

Megszünteti az egészségügyi feladatok ellátásában az állam szerepének kizárólagosságát. Az állam egészségügyi szerveinek felsorolásával lehetőséget biztosít arra, hogy nem állami szervek is folytassanak egészségügyi tevékenységet.

Külön javaslat szolgálja az állami monopóliumok lebontását a gyógyszerforgalmazás és a gyógyszerellátás területén.

A korábbi szabályozás szerint az orvosnak az általa kezelt beteget, illetőleg hozzátartozóját - ha a beteg gyógykezelése érdekében szükséges -, gondozóját a betegségről és a beteg állapotáról megfelelő módon tájékoztatni kell. Indokolt esetben az orvos a tájékoztatástól eltekinthet.

A gyakorlati tapasztalatok azt bizonyítják, hogy a tájékoztatással kapcsolatos kivételes szabály vált általánossá. A tájékoztatást olyan esetben is mellőzik, amikor annak - jogilag meghatározatlan - indokoltsága hiányzik. E körülmény szükségessé teszi a beteg és hozzátartozói érdekében garanciális szabályként az orvos tájékoztatási kötelezettségének előírását, amelynek a jövőben is megfelelő módon kell eleget tennie.

A Javaslat szűkíti a vizsgált, illetőleg gyógykezelés alatt álló személy testéből vér vagy más vizsgálati anyag kivételének lehetőségét. Korábban - a törvény szerint - az orvos ezt bármilyen vizsgálat céljából megtehette. Az új rendelkezések erre csak egészségvédelmi célokból, azaz a betegség megállapítása végett nyújtanak lehetőséget.

Egyéb célokból történő vér vagy más vizsgálati anyag vételének eseteit (pl. a vérben lévő alkohol mennyiségének megállapítása) külön jogszabályok határozzák meg.

Az egyes orvosok munkaviszonyával kapcsolatos szabályozás fenntartása ma már szükségtelen, mivel az érintett kérdéseket a munkajog általános szabályai kielégítően rendezik.

A törvényből ugyancsak kiiktatásra kerülnek a politikailag meghaladott, ideológiai karakterű, normatív tartalommal nem rendelkező határozatlan jogfogalmak.

Egyes kitüntetésekről szóló törvények és törvényerejű rendeletek

A 36. §-hoz

E jogszabályok hatályban tartását azok politikai és tartalmi elavultsága már nem indokolja.

A Magyar Szabadság Érdemrend, a Szocialista Hazáért Érdemrend alapításáról szóló törvényi szintű rendelkezések illetőleg a karhatalom érdemeinek elismeréséről szóló elnöki tanácsi határozat ellentétben áll a történelmi események hivatalos megítélésében bekövetkezett változásokkal, ezért hatályban tartásuk politikai szempontból nem kívánatos.

A tanársegédi munkakör betöltéséről szóló törvényerejű rendelet

A 37. §-hoz

A tanársegédi munkakörök betöltésével kapcsolatos szabályozás ma már szükségtelen, mivel az érintett kérdéseket a munkajog általános szabályai kielégítően rendezik.

A jogalkalmazás jogpolitikai elveiről szóló határozat

A 38. §-hoz

Az Elnöki Tanácsnak a jogalkalmazás jogpolitikai elveiről szóló határozata nem tartható fenn, mert a határozatban foglalt jogalkalmazási elvek egy része ma már nincs összhangban az Alkotmány rendelkezéseivel. Nem egyeztethető össze továbbá a jogállamiság eszméjével az, hogy a jogalkotó szerv a jogszabályokon kívül nem jogszabályi formában befolyásolja például a bírói jogalkalmazást.

A műsoros előadásokról szóló 1955. évi 13. törvényerejű rendelet módosításáról szóló 1958. évi 3. törvényerejű rendelet

A 39. §-hoz

Az 1955. évi 13. törvényerejű rendeletet az 1990. évi V. törvény hatályon kívül helyezte, az 1958. évi 3. törvényerejű rendelet azonban hatályban maradt.

A feddhetetlenség jogintézményéről szóló jogszabályok

A 40. §-hoz

A Javaslat a pártállam személyzeti politikája elavult jogintézményének megszüntetésére irányul.

II. GAZDASÁGI DEREGULÁCIÓ

Általános indokolás

Célja a törvénynek, hogy a gazdasági dereguláció rendező elveinek megfelelően gondoskodjon a gazdálkodók mozgásterét feleslegesen korlátozó törvényszintű előírások leépítéséről, elősegítse a piacgazdálkodás gyorsabb ütemű kibontakozását.

Ezért tovább szűkíti a még meglévő állami monopóliumok körét, és oldja azokat a kötelességeket, amelyek egyes piaci szereplők számára a versenyben hátrányos megkülönböztetést vagy indokolatlan előnyt jelentenek, és hatályon kívül helyezi azokat a magas szintű rendelkezéseket, amelyek akadályozzák az alacsonyabb szintű jogszabályok körében a gazdasági dereguláció végrehajtását.

Megszünteti a korábbi elosztásos szemléleten alapuló népgazdasági tervezési rendszerből és főleg a tervek kötelező jellegéből adódó hátrányokat.

Részletes indokolás

Az építési törvény

A 41-46. §-hoz

A törvény 9. § (2) bekezdésének rendelkezése szerint, ha a telekalakítást állami szerv, társadalmi szervezet vagy szövetkezet kívánja végrehajtani, akkor kötelezhető utak és közművek létesítésére vagy a költségek viselésére. A hatályos rendelkezés már nem felel meg a mai kor követelményeinek, ugyanakkor az egyéb törvényesen működő szervezetekre e rendelkezés nem terjed ki. A Javaslat a versenysemlegesség követelményeinek megfelelően a telekalakítással összefüggő terheket valamennyi szervezetre és magánszemélyre kiterjeszti.

A hatályos jogszabályok belterületi ingatlanokra 5 évre, külterületi ingatlanok esetében 10 évre engednek elrendelni különböző hasznosítási és építési korlátozásokat. Az ilyen hosszú határidő jelentősen gátolja a tulajdonosokat ingatlanaik hasznosításában; az ismételten meghosszabbítható határidő az érintett ingatlanokat gyakorlatilag forgalomképtelenné is teheti. A tapasztalatok szerint a telekalakítási vagy egyéb okból elrendelt tilalmakat követően a kisajátítási eljárást jelentős késéssel folytatják le.

Annak érdekében, hogy a jogos magánérdeket sértő korlátozásokra csak indokolt esetben kerüljön sor, a telektulajdonosok javára korlátozási kártalanítást célszerű megállapítani. A korlátozási kártalanítás bevezetése egyrészről megfontoltabb döntésre készteti az eljáró hatóságokat, másrészről a kisajátítások gyorsítását segítheti elő.

A hatályos építésügyi rendelkezések lehetővé teszik, hogy közút építése (szélesítése) céljából államigazgatási szerv kisajátítási eljárás mellőzésével - azaz kártalanítás nélkül - igénybe veheti a telek egyötöd részét. Ugyanakkor módot ad arra is, hogy a részletes rendezési terv szerint feleslegessé váló közterület a telekhez hozzájegyezhető legyen. E területrészért azonban az új „kényszerű” tulajdonos kártalanítást köteles fizetni.

A szóban forgó diszkriminatív rendelkezések hatályon kívül helyezésével a közút létesítése céljából történő igénybevétel esetén is - a kisajátításhoz hasonlóan - érvényesülhet a tulajdonos teljes, feltétlen és azonnali kártalanítása. A Javaslat egyben megszüntetné azt a megoldást, melynél fogva a feleslegessé váló közterület telekhez való hozzájegyzése útján a telektulajdonos kártérítésre kötelezetté válna, és a tulajdonos akaratától teszi függővé, kíván-e a maga számára tulajdont szerezni.

A törvény 41. és 46. §-a az építési-tervezési tevékenységet, valamint az építőipari kivitelezésre vonatkozó szabályokat piaci egyenlőséget sértő módon szabályozza. Egyrészről meghatározza a tervezésre és kivitelezésre kizárólag jogosult gazdálkodó és egyéb szervezetek körét, másrészről a számukra országos, illetve területi illetékességet állapít meg, gátolva ezzel a piaci belépéshez elengedhetetlenül szükséges mozgásszabadságot. A Javaslat e kötöttségek felszámolását tűzi ki célul, és versenysemleges módon szabályozza az építési-tervezési és az építőipari kivitelezési tevékenység gyakorlását, eltörölve a még meglévő területi korlátozás jogalapjául szolgáló rendelkezéseket is.

A törvény rendelkezései közül nem tartható fenn a jövőben az a szabály, miszerint az illetékes miniszter egyes építési anyagok, szerkezetek kötelező alkalmazását elrendelheti, mivel ilyen módon egyes gazdálkodó szervezeteket a piaci versenyben kivételezett helyzetbe hozhat. Ezért a 31. § (2) bekezdését indokolt hatályon kívül helyezni.

A mezőgazdasági termelőszövetkezeti törvény

A 47. §-hoz

A mezőgazdasági termelőszövetkezetek országos és területi érdekképviseleti szervei az egyesülési jogról szóló törvény rendelkezései figyelembevételével tevékenységüket és szervezetüket átalakították. Így a törvény e szervezetekről rendelkező XII. fejezete szabályainak fenntartása szükségtelen.

A vasúti törvény

A 48. §-hoz

A törvény 19. §-ának második mondata a vasút dolgozói által önkéntes megajánlás útján fenntartott segélyezés célját szolgáló alap kezelői jogát a Vasutasok Szakszervezetére bízza. A rendelkezés hatályon kívül helyezésével ezen a területen megfelelő önszervezést kíván a Javaslat előmozdítani.

A 22. § (2) bekezdése indokolatlanul korlátozza azon szervezetek körét, amelyek részére a vasút létesítése engedélyezhető. A rendelkezés hatályon kívül helyezése e kivételezést megszünteti.

A szövetkezeti törvény

A 49. §-hoz

A Javaslat a szövetkezeti törvény 47. §-a (3) bekezdésének hatályon kívül helyezésével egyszerűsíti a tagok meghatározott részének a szövetkezet létesítése vagy más szövetkezetbe való beolvadás céljából történő kiválását. Továbbá törli a szövetkezetek, a területi és országos érdekképviseletek egyes tisztségviselői és tagjai megbízására vonatkozó indokolatlan korlátozásokat.

A tervezési törvény

Az 50-53. §-hoz

A népgazdasági tervezés rendszeréről szóló törvény egy túlhaladott gazdasági szisztéma követelményrendszerének megfelelően határozta meg a tervezés rendszerét és tervkészítés feltételeit. A Javaslat a társadalmi átalakulásnak és az Alkotmány 9. §-ának megfelelően elvégzi a szükséges módosításokat, és hatályon kívül helyezi a fölöslegessé vált rendelkezéseket. Így megszünteti a gazdálkodó szervezetek tervkészítési kötelezettségét. A kialakult gyakorlatnak megfelelően az éves népgazdasági terv helyébe az éves gazdaságpolitikai programot állítja, eltörölve egyidejűleg az éves tervek gazdálkodó szervezetekre vonatkozó kötelező erejét. Megszünteti a KGST-tagországok tervező szerveivel való egyeztetési kötelezettséget, és az Alkotmánnyal összhangban a népgazdasági tervezés helyébe a társadalmi-gazdasági tervezést teszi.

A külkereskedelemről szóló törvény

Az 54. §-hoz

A külkereskedelem állami monopóliumként történő meghatározása ma már idejét múlt és a gyakorlatban sem érvényesülő korlátozás. Ugyancsak túlhaladott szabályokat tartalmaznak a külkereskedelmi jogi gyakorlására vonatkozó, jórészt korlátozásokat tartalmazó előírások is. A gazdasági életben bekövetkezett változások miatt szükséges a kereskedelmi tevékenységre jogosult vállalat fogalmának kiterjesztő értelmezése és a külkereskedelmi tevékenységre jogosultak körében a gazdálkodó szervezetek és az egyéni vállalkozók törvényi megjelenítése.

A belkereskedelemről szóló törvény

Az 55. §-hoz

A belkereskedelemről szóló törvény külön utalást tartalmaz a magánkereskedőkre. Ez az utalás az egyéni vállalkozásról szóló törvény hatálybalépésével szükségtelenné és zavaróvá válik. Ugyancsak szükségtelen a Minisztertanács ellátási felelősségének hangsúlyozása. A Kormány felelőssége ugyanis nem csupán a lakosság ellátására, hanem az ország ügyeinek megfelelő vitelére kiterjed.

A közúti közlekedési törvény

Az 56-57. §-hoz

A Javaslat a közúti járművezetők és a közúti közlekedési szakemberek tanfolyami képzését a jövőben magánszemélyek részére is lehetővé teszi. (Minderre eddig csak munkaközösség keretében volt mód.) Megszünteti továbbá azt a korlátozást is, miszerint magánszemély közületi szervtől csak olyan járművet vásárolhat, amelynek üzembentartására jogosult. A jogi és gazdálkodási feltételek megváltozása miatt indokolt hatályon kívül helyezni azon rendelkezéseket, amelyek a magánszemélyeknek gépjármű közúti üzembentartásra, illetőleg a bérelt járművel való fuvarozására vonatkozó jogát korlátozzák, illetve tiltják.

Az átmeneti törvény

Az 58. §-hoz

A Minisztertanács határozata alapján a szerencsejátékokról szóló törvény hatálybalépéséig a játékkaszinók játékbevételének elvonását átmeneti rendelkezéssel kell szabályozni.

A Javaslat a befizetés alapjául a játékosok által befizetett tétek, illetőleg egyes játékfajtáknál a részvételre jogosító összeg és a kifizetett nyeremények különbözetét határozza meg és tartalmazza a befizetéssel kapcsolatos eljárási szabályokat.

A hajózási törvényerejű rendelet

Az 59. §-hoz

A törvényerejű rendelet csak állami vállalat és állami vállalat részvételével működő jogi személy számára teszi lehetővé a tengeri személy- és árufuvarozást.

A Javaslat a jövőre nézve ezt a korlátozást feloldja.

A polgári repülési törvényerejű rendelet

A 60-61. §-hoz

A Javaslat a gazdasági átalakulásnak megfelelően bővíti azok körét, akik felvételüket kérhetik a magyar lajstromba. Az állandó repülőtér létesítésére jogosultak köre szintén kibővül. A közforgalmú légi szolgáltatásokkal összefüggő - eddig csupán vállalatokra korlátozott - szabályokat a Javaslat minden érdekeltre kiterjeszti.

III. AZ ÁLLAMI VÁLLALATI TÖRVÉNY ÉS A FELSZÁMOLÁSI ELJÁRÁS

Az állami vállalatokról szóló törvény

A 62. §-hoz

A gazdaságirányítás régi problémáját kívánja megoldani a Javaslat a nagyvállalati elkülönült belső gazdasági egységek leválasztásának, illetőleg önállóságuk saját kezdeményezésre történő megteremtésének lehetővé tételével. A Javaslat abból indul ki, hogy az államnak közhatalmi eszközökkel kell megakadályozni a gazdasági verseny szabadságát korlátozó, illetőleg a gazdasági erőfölényt megvalósító vállalati szervezetek kialakulását, s további fennmaradását. A gazdaságirányítás szervezeti rendszerében egyelőre még nincs olyan „versenyhivatal”, amely hatósági eszközökkel elejét tudná venni a vállalatok szervezetében fellépő torzulásoknak. Ilyen hivatal hiányában a Javaslat átmenetileg az alapító szervekre bízza ezen közhatalmi jellegű jogosítványok gyakorlását.

A gazdasági verseny szabadságát, vagy tartós piackorlátozást, illetőleg gazdasági erőfölényt eredményező vállalati szervezet kialakulása vagy megléte esetén az alapító szerv a Javaslatban meghatározott szervezetek indítványára rendelkezhet a belső szervezeti egység kényszerrel történő leválasztásáról. Az alapító szerv bírálja el, hogy a vállalati szervezet beleütközik-e az előzőekben említett versenykritériumokba.

Az önkormányzó-önigazgató vállalatok esetében jelenleg a vállalat általános vezetését ellátó szerv dönthet arról, hogy hozzájárul-e az elkülönült gazdasági egység önálló vállalattá történő alakulásához. A Javaslat ezt a rendszert nem kívánja megbontani, a kiválni szándékozó egységnek tehát meg kell kísérelnie a vállalat vezető testület előtt kiválásuk elfogadtatását. Ha a kiválási kérelmet a testület elutasította, az alapító szerv elrendelheti az egység önállósulását.

Az államigazgatási felügyelet alatt álló vállalatok esetében - ha az átalakítás nem az (1) bekezdés alapján történik -, az alapító szerv a dolgozók kétharmadának indítványára is rendelkezhet az egység önálló vállalattá történő leválasztásáról.

A Javaslatban szereplő jogosultságok csak átmeneti jellegűek, és a legszükségesebb problémák megoldására alkalmasak. Erre figyelemmel rendelkezik úgy a Javaslat, hogy a közhatalmi eszközökkel történő leválasztásra indítvány csak 1991. december 31-ig terjeszthető elő.

A Javaslat nem valamennyi belső szervezeti egység számára teszi lehetővé a kiválást, hanem csak azok számára, amelyek gazdálkodása, létszáma, eszközállománya világosan és egyértelműen elkülönül, illetőleg elkülöníthető a vállalat többi egységétől.

A Javaslat tekintettel van arra, hogy a kényszerrel történő szervezeti egységleválasztás súlyos gazdasági problémákat okozhat a megmaradó vállalatnál. Erre figyelemmel a leválasztást elrendelő határozatnak bíróság előtt történő felülvizsgálására ad lehetőséget. A bizonytalan helyzet hosszabb távon történő fennmaradásának elkerülése érdekében a vállalat 30 napos jogvesztő határidővel támadhatja meg a határozatot.

A belső szervezeti egység önálló vállalattá történő alakulása új vállalat alakításnak minősül, ezért a létesítő határozat kiadása az alapító szerv kötelezettsége. A létesítő határozat kiadásával egyidőben azonban az alapító szervnek rendeznie kell a függő gazdasági és jogi kérdéseket is. Így különösen a vállalati vagyon megosztását, a dolgozókkal kapcsolatos munkajogi kérdéseket, és általában a jogutódlást, különös tekintettel a hitelezői követelések átvállalására. Ha az önkormányzó-önigazgató vállalat általános vezetését ellátó testület hozzájárult az egység kiválásához, akkor az alapító szerv helyett a feleknek megállapodás útján kell rendezniük a fenti kérdéseket. Megállapodás hiányában azonban az alapító szervnek kell döntenie.

Az alapító szerv határozata sértheti a megmaradó vállalat érdekét, a túlzott vagyonátcsoportosítás gazdasági ellehetetlenüléséhez vezethet. Ezt megakadályozandó a Javaslat az alapító szerv határozatának bíróság előtt történő felülvizsgálására ad lehetőséget a 10/B. §-ban megjelölt feltételek mellett.

A felszámolási eljárásról szóló törvényerejű rendelet

A 63. §-hoz

A Javaslat alapján a tartós fizetésképtelenség fogalma helyébe a fizetésképtelenség lép. Ennek két esetét - ha a gazdálkodó szervezet tartozásai meghaladják a vagyonát, vagy a gazdálkodó szervezettel szemben támasztott követelések végrehajtása eredménytelen volt - a jogszabály hatályos szövege is tartalmazza. A Javaslat új felszámolási okként határozza meg azt, ha a gazdálkodó szervezet a fizetéseit megszüntette. Eszerint az adós akkor válik fizetésképtelenné, ha tartozásait nem tudja kiegyenlíteni. Ebben az esetben a hitelező a tartozás esedékességének lejárta után - a szokásos fizetési türelmi időre is figyelemmel - jogosult a felszámolási eljárást megindítani. A gazdálkodó szervezet vezetője a bíróságnak köteles bejelenteni a gazdálkodó szervezet fizetésképtelenségét, vagyis ha a tartozását nem tudja az esedékességkor kiegyenlíteni és pénzügyi helyzete további kifizetéseket nem tesz lehetővé. Ebbe nem értendő bele az esetenként előforduló, a tapasztalatok szerinti néhány napot meg nem haladó átmeneti fizetési zavar időtartama. Ez a fizetési zavar azonban még a gazdálkodó szervezettel szerződő felek fizetési késedelmei miatt bekövetkező zavarok esetén sem haladhatja meg a 30 napot. A gazdálkodó szervezet fizetésképtelenségére utal különösen, ha a szállítók csak készpénzért hajlandók szállítani; a gazdálkodó szervezet készpénzeszközei nem elegendők a folyó fizetési kötelezettségek teljesítéséhez; a gazdálkodó szervezet nem hitelképes; a bankok és más hitelezők nem hajlandók követeléseik átütemezésére.

A jelenlegi szabályok szerint a felszámolási eljárás kezdeményezését a gazdálkodó szervezet vezető testülete, illetőleg az alapító szerv kérheti. A fizetésképtelenség fogalmi változása miatt ezt a gazdálkodó szervezet vezetőjének hatáskörébe kell utalni és a mulasztásból eredő kárért felelőssé kell tenni.

Szükséges az is, hogy a fizetésképtelenség megállapítása esetén az állami szanálás elrendelésére jogosult szerv megkeresése miatt a bíróság ne függessze fel az eljárást, hanem a felszámolási eljárás folyjon tovább és a bíróság azt csak akkor szüntesse meg, ha a szanálási eljárás megindult. Ez lehetővé teszi a felszámolási eljárás gyorsítását.

A felszámolási eljárásról szóló törvényerejű rendelet módosítását a fizetésképtelenségre vonatkozó új szabályok megalkotása miatt a Javaslat 1990. május 1-jével javasolja hatályba léptetni. A Javaslat országgyűlési elfogadása és a hatályba lépés közötti időszakban a gazdálkodó szervezeteknek módjukban van a jelenleg fennálló fizetési problémáikat rendezni.

-----STARTING---POINT---VEGE---