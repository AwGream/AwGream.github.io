2016. évi CXLI. törvény indokolása

a Magyar Corvin-lánc Testületről

-----STARTING---POINT---ALTALANOS--- 

A Magyarország címerének és zászlajának használatáról, valamint állami kitüntetéseiről szóló 2011. évi CCII. törvény értelmében a Magyar Corvin-lánc Testület (a továbbiakban: Testület) a Magyar Corvin-lánc kitüntetésben részesülő személyekből álló testület. A Testület jogállása, működésének jogi keretei azonban mindezidáig nem kerültek meghatározásra. A Magyar Corvin-lánc kitüntetés egy komoly múltra visszatekintő, nagy presztízsű kitüntetés, amelyben hazánk legkiválóbb tudósai, művészei részesülhetnek, így a Testület jelentőségéhez méltatlan, hogy annak jogállása jelenleg nem rendezett. A törvény ezen hiányt szünteti meg oly módon, hogy a Testület - az általa ellátott közfeladatokra és a működésére tekintettel - köztestületként működjön a jövőben.

Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény 8/A. §-a alapján köztestület törvényben hozható létre, feladatai és működése törvényben szabályozandók. A törvény e rendelkezéseket állapítja meg.

-----STARTING---POINT---RESZLETES---

Az 1. §-hoz

E § a Testület jogállásával kapcsolatos rendelkezéseket tartalmazza. Ennek keretében rögzíti, hogy a Testület köztestületként működik, amelyet a Fővárosi Törvényszék tart nyílván, emellett az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény 32. § (2) bekezdésével összhangban rendelkezik arról is, hogy a Testület a törvény erejénél fogva közhasznú jogállással bír.

Mivel minden köztestület nyilvántartott tagsággal rendelkezik, ezért a törvény ezen szerkezeti egysége határozza meg azt is, hogy mely személyek lehetnek a testület tagjai. A rendelkezésben hivatkozott, a Magyarország címerének és zászlajának használatáról, valamint állami kitüntetéseiről szóló 2011. évi CCII. törvény 15. § (2) bekezdése alapján a Testület tagjává a Magyar Corvin-lánc kitüntetésben részesülő személyek válhatnak. A testületi tagság tehát a kitüntetéshez kötődik, így a törvény 1. §-a alapján a tagsági jogviszony a kitüntetés adományozásával kezdődik, és a kitüntetés birtoklásának joga megszűnésével szűnik meg.

A 2-5. §-hoz

A törvény e rendelkezései a Testület szervezetével, működésével és gazdálkodásával kapcsolatos legalapvetőbb szabályokat állapítják meg. E szabályok között a Polgári Törvénykönyv rendelkezéseivel összhangban rögzíti, hogy a Testület tagjaiból álló közgyűlés a testület legfőbb szerve, és ezzel összefüggésben meghatározza a közgyűlés kizárólagos hatáskörébe tartozó döntéseket. Ezek közé a Testület működését alapjaiban meghatározó, legalapvetőbb döntések tartoznak, így a Testület működését szabályozó alapszabály elfogadása, a testület vezetőinek megválasztása, valamint a költségvetés és a költségvetés végrehajtásáról szóló beszámoló elfogadása. A törvény lehetőséget biztosít továbbá arra, hogy az alapszabály további döntéseket utaljon a közgyűlés kizárólagos hatáskörébe.

A törvény a Testület szervezetét megállapító rendelkezések között rögzíti, hogy a Testület közgyűlése elnököt és elnökhelyettest választ. A Testület elnöke képviseli a Testületet harmadik személyekkel szemben, és gyakorolja a munkáltatói jogokat a Testület alkalmazottjai felett.

A Testület működésével kapcsolatos adminisztratív feladatokat a Magyar Corvin-lánc Testület Titkársága látja el, ennek keretében szervezi a Testület munkáját, ellátja a Testület gazdálkodásával és vagyonkezelésével kapcsolatos feladatokat. A Titkárság az elnök munkaszervezeteként működik, annak vezetése tehát az elnök hatáskörébe tartozik.

A Testület nem válik az államháztartás részéve, a költségvetése nem fog önálló fejezetet alkotni a központi költségvetésben, és nem az államháztartásról szóló törvény és annak végrehajtási rendeletei alapján fog gazdálkodni. Az állam a Testület működéséhez költségvetési támogatás nyújtásával járul hozzá.

A 6-7. §-hoz

Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény értelmében a köztestület a tagságához vagy a tagsága által végzett tevékenységhez köthető közfeladatot lát el.

A 6. és 7. § ezzel összhangban meghatározza a Testület feladatait. A Testület alapvető feladata, hogy őrködjön a Magyar Corvin-lánc kitüntetés méltósága felett. Ennek keretében - külön jogszabályban meghatározottak szerint - ezen szempontból véleményezi a kitüntetésre vonatkozó javaslatokat. A Testület további alapvető feladata a tudomány, az irodalom, a művészet, az oktatás és a művelődés fejlődésének elősegítése. A törvény ezért rögzíti, hogy a Testület véleményt nyilvánít a magyar tudományt, irodalmat, művészetet, oktatást, művelődést, valamint minden egyéb, általa fontosnak tartott területet érintő állami döntések tervezeteivel kapcsolatban, és értékelheti az e területeken végbemenő folyamatokat, azokkal összefüggésben javaslatot tehet, és nyilvános állásfoglalást tehet közzé. A tudomány, az irodalom, a művészet, az oktatás és a művelődés fejlődését a Testület a kiemelkedő tehetségű fiatalok anyagi támogatását szolgáló ösztöndíjprogramot működtetésével is elősegíti.

A Testület a fenti feladatok ellátása, a megalapozott döntés meghozatala érdekében az érintett szervektől véleményt és tájékoztatást kérhet, és a véleményt nyilvánító szervezet képviselőjét vagy valamely külső szakértőt a közgyűlésülésére meghívhatja. Az ily módon meghívott személy a döntéshozatali eljárásban kizárólag tanácskozási joggal vehet részt, szavazati joggal nem rendelkezik.

A 8. §-hoz

A törvény e §-a a Testület törvényességi ellenőrzésére vonatkozó szabályokat állapítja meg. E rendelkezések alapján a Testület működése felett a törvényességi ellenőrzést az ügyészség látja el. Az ügyész a törvényességi ellenőrzés keretében keresettel fordulhat a bírósághoz a Testület törvényes működésének helyreállítása érdekében, ha más módon a törvényes működés nem biztosítható. A bíróság a kereset alapján hatályon kívül helyezheti a Testület bármely szervének törvénysértő határozatát, és szükség szerint új határozat meghozatalát rendelheti el, a működés törvényességének helyreállítása céljából összehívhatja a közgyűlést, vagy határidő tűzésével a törvényes működés helyreállítására kötelezheti a közgyűlést. A törvényességi ellenőrzés keretében lefolytatott eljárások a Fővárosi Törvényszék kizárólagos hatáskörébe tartoznak.

-----STARTING---POINT---VEGE---

A 9. §-hoz

Hatályba léptető rendelkezés.

A 10-11. §-hoz

A törvény e szerkezeti egységei a testület köztestületté alakításával kapcsolatos átmeneti rendelkezéseket tartalmaznak, amelyek a folytonosság biztosítása érdekében egyrészről kimondják, hogy a jelenleg Testület az e törvény szerinti Testületként működik tovább, azzal, hogy a Testületnek a törvény hatálybalépését követő hatvan napon belül el kell fogadnia a törvénynek megfelelő alapszabályt.

A törvény rögzíti továbbá, hogy a köztestületként való működés a Testület jelenlegi elnökének és elnökhelyettesének megbízatását nem érinti.

Tekintettel arra, hogy a Testület működésével kapcsolatos adminisztratív feladatokat a Testület Titkársága veszi át a Magyar Corvin-lánc Irodától, ezért a működés folytonosságának biztosítása érdekében rendelkezni kell arról, hogy a jelenleg a Magyar Corvin-lánc Iroda által őrzött iratok milyen módon kerülnek a Testület birtokába. Az ezzel kapcsolatos szabályozást a 11. § foglalja magában.

A 12. §-hoz

E § a Budapest 29772/1 és a 29772/13 helyrajzi számon nyilvántartott, természetben a 1146 Budapest, Hermina út 45. szám alatti ingatlan és az abban található ingóságoknak a Testület tulajdonába adásáról és az ezzel összefüggő eljárási szabályokról rendelkezik.

A 13. §-hoz

A törvény e szerkezeti egysége a személyi jövedelemadóról szóló 1995. évi CXVII. törvény jogtechnikai módosítását tartalmazza.