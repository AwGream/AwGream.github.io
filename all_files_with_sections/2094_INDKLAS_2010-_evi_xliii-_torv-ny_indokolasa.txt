2010. évi XLIII. törvény indokolása

a központi államigazgatási szervekről, valamint a kormány tagjai és az államtitkárok jogállásáról

-----STARTING---POINT---ALTALANOS--- 

Az Alkotmány 35. § (1) bekezdése, valamint 40. § (3) bekezdése biztosítja a Kormány szervezetalakítási szabadságát. Az Alkotmánybíróság számos határozatában, így például az 50/1998. (XI. 27.) AB határozatban is megerősítette, hogy az Alkotmány rendelkezései szerint a kormányzati struktúra kialakításában a kormányzat nagyfokú szabadsággal rendelkezik. [ABH 1998, 387., 405.]

Jelen törvény egyrészről az új, hatékonyabb kormányzati struktúra kialakításának érdekében, másrészről pedig a közigazgatás szakmai vezetésének visszaállítása érdekében alakítja át a minisztériumok rendszerét, szervezetét, valamint az állami vezetők jogállását.

Az egyik legjelentősebb változást a szakmai alapon működő közigazgatási államtitkári tisztség visszaállítása jelenti, amely lehetővé teszi, hogy professzionális köztisztviselők vezessék a minisztériumok szakmai igazgatását, következetesen elválasztva őket a politikai vezetéstől.

A törvény a korábban óriásira duzzasztott Miniszterelnöki Hivatal helyett egy kisebb, de hatékonyabb Miniszterelnökség létrehozását teszi lehetővé.

A közigazgatási szféra nyitottságának, dinamikájának biztosítása érdekében a törvény megszünteti a jövőre nézve a vezetői megbízások hitbizományát is.

Csaknem négy éves alkotmányos mulasztást is pótolhat a jogalkotó a fővárosi, megyei közigazgatási hivatalok visszaállításával.

-----STARTING---POINT---RESZLETES---

Az 1. §-hoz

A törvény hatályára vonatkozó rendelkezéseket tartalmaz, felsorolva a hatálya alá tartozó szervek egyes típusait is.

A 2-4. §-hoz

Az irányítási és a felügyeleti hatáskörök tartalmára vonatkozó rendelkezéseket tartalmaz.

Az 5. §-hoz

A központi államigazgatási szervekre vonatkozó alapvető rendelkezéseket tartalmaz.

A 6-7. §-hoz

A törvény visszaállítja a közigazgatási államtitkár és a helyettes államtitkár tisztségét az állami vezetők között, de azokat a köztisztviselői szférába helyezi, következetesen elválasztva őket a politikai vezetőktől.

A 8-15. §-hoz

A törvény tartalmazza a politikai vezetőkre vonatkozó közös szabályokat, ideértve a felelősségükre, összeférhetetlenségükre és a jogviszony megszűnése esetére járó juttatás szabályozását. A törvény a ki nem vett szabadság felhalmozódásából eredő, általában a politikai vezető jogviszonyának megszűnését követően egy összegben kifizetett milliós juttatásokat megszünteti azzal, hogy a tárgyévet követő év március 31-ig ki nem vett szabadságot pénzben megváltani nem lehet. Nem kaphat továbbá külön szabadidőt a politikai vezető a rendkívüli munkavégzése után.

A 16-17. §-hoz

A Kormány feladatkörének, illetve a kormányülések dokumentálásának szabályait határozza meg.

A 18-27. §-hoz

A törvény tartalmazza a miniszterelnök jogállására vonatkozó szabályokat. E rendelkezések között található a helyettesítést ellátó miniszterelnök-helyettesekre vonatkozó szabályozás is.

A 28-30. §-hoz

A Kormány feladatainak ellátása érdekében kabineteket, kormánybizottságokat és egyéb javaslattevő, véleményező testületeket hozhat létre.

A 31-33. §-hoz

A törvény elválasztja a Kormány, illetve a miniszterelnök feladatkörébe tartozó, külön intézkedést igénylő feladatokat és az előbbiekre teszi lehetővé kormánybiztos, míg a miniszterelnöki feladatokra miniszterelnöki biztos kinevezését. A törvény kifejezetten lehetővé teszi, hogy központi államigazgatási szervek egyesítésének előkészítése érdekében az egyesítésre kerülő szervek egyikének vezetője kormánybiztosi kinevezést kaphasson és e tisztségének ellátása során, a kinevezés szerinti feladatkörében az egyesítésre kerülő másik szerv vezetőjének tevékenységét is irányíthassa.

A 34-35. §-hoz

A törvény rendelkezik a minisztérium és a miniszter feladatköréről. A tárca nélküli minisztert a kormányzati tevékenység összehangolásáért felelős miniszter által vezetett minisztérium apparátusa segíti.

A 36. §-hoz

A Miniszterelnökség a korábban a Miniszterelnöki Hivatal által ellátott feladatoknak a miniszterelnökhöz közvetlenül kapcsolódó részét látja el államtitkár vezetésével.

A 37. §-hoz

A minisztert főszabály szerint államtitkára helyettesíti, a tárca nélküli minisztert a kormányzati tevékenység összehangolásáért felelős minisztérium kijelölt államtitkára helyettesíti.

A 38-48. §-hoz

A miniszteri biztos és a miniszter jogállására vonatkozó szabályokat tartalmazza.

A 49-58. §-hoz

Az államtitkár jogállására vonatkozó szabályokat tartalmazza. Ezek között rögzíti szakpolitikai irányító tevékenységét azáltal, hogy biztosítja számára az utasításadást a minisztert helyettesítő, illetve a miniszter által átruházott hatáskörökben a közigazgatási államtitkár és a helyettes államtitkárok irányába.

Az 59. §-hoz

A Miniszterelnökséget vezető államtitkárra vonatkozó speciális rendelkezéseket tartalmazza.

A 60-68. §-hoz

A minisztérium hivatali szervezetét a közigazgatási államtitkár vezeti a miniszter irányítása alatt, tekintettel az államtitkár szakpolitikai vezető tevékenységére is. A közigazgatási államtitkár alatti vezetői szintet a helyettes államtitkárok alkotják, akik tevékenységüket a közigazgatási államtitkár igazgatási irányítása mellett, az államtitkárok szakpolitikai utasításai alapján végzik. A közigazgatási államtitkár a személyzeti igazgatáshoz szükséges jogosítványokkal rendelkezik, illetve kiemelt szerephez jut - az egységes és minőségi személyzetpolitika érvényesülése érdekében - a közigazgatási minőségpolitikáért és személyzetpolitikáért felelős miniszter által vezetett minisztérium közigazgatási államtitkára.

A 69. §-hoz

A minisztériumok szervezetéhez képest a Miniszterelnökségre vonatkozó speciális szabályokat tartalmazza. A Miniszterelnökséget államtitkár vezeti, rajta kívül helyettes államtitkárok működhetnek a szervezetben, amely főosztályokra és osztályokra tagozódik.

A 70-73. §-hoz

A kormányhivatalok és a központi hivatalok jogállását, irányítását és szervezetükre vonatkozó alapvető szabályokat tartalmazza.

A 74. §-hoz

E szakasz tartalmazza az általános hatáskörű területi államigazgatási szerv jogállásával kapcsolatos legfontosabb kérdéseket.

-----STARTING---POINT---VEGE---

A 75-76. §-hoz

Felhatalmazó és a hatálybalépésről szóló rendelkezéseket tartalmazza.

A 77. §-hoz

Az 1990. évi LXV. törvény módosításával a törvény visszaállítja a megyei, fővárosi közigazgatási hivatalokat.

A 78. §-hoz

A törvény az 1992. évi XXIII. törvény módosításával helyezi el a közigazgatási államtitkárt és a helyettes államtitkárt a közszolgálati jogviszonyban állók között, szabályozza jogállásukat.

Ezen túl a jövőre nézve határozatlan idejű vezetői megbízásokra ad lehetőséget.

A 79. §-hoz

A törvény a vagyonnyilatkozat-tételre vonatkozó jogszabályi rendelkezések között jeleníti meg a közigazgatási és a helyettes államtitkár ilyen irányú kötelezettségét, továbbá szélesíti a vagyonnyilatkozatra vonatkozó ellenőrzés lefolytatásának lehetőségét.

A 80-91. §-hoz

A törvényben szereplő módosításokkal érintett törvényi rendelkezések átvezetését, illetve átmeneti rendelkezéseket tartalmaz.