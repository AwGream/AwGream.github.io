2011. évi CIV. törvény indokolása

a sporthuliganizmus jelensége elleni fellépés érdekében szükséges egyes törvények módosításáról

-----STARTING---POINT---ALTALANOS--- 

A labdarúgó mérkőzéseken elszaporodott szurkolói rendbontások, nézői sportszerűtlen magatartások, események károsan hatnak egyrészt magára a mérkőzésre, a labdarúgók teljesítményére, másrészt a nézői látogatottságra, nem utolsósorban a mérkőzések bevételére, a csapatok színvonalas működtetésére.

Hosszú évek tapasztalatai alapján megállapítható, hogy az ez irányban tett erőfeszítések nem érték el a kívánt célokat és eredményeket. El kell ismerni, hogy a hathatós, átütő javaslatoknak rendszerint az anyagi lehetőségek és a jogszabályok gyakorlati hatályosulásának problémája, a jogalkalmazás során tapasztalható hiányosságok szabtak korlátot.

Magyarországon a sport- (futball) huliganizmus megfelelő kezelésének kérdésében elméleti szinten valamennyi érintett részéről történtek intézkedések, de az alapvető probléma mégis megmaradt. A sportbiztonság lényegesen nem javult, mert csak részmegoldások születtek, a hatályos jogi szabályozásban kizárólag egyes elemek váltak érvényesíthetővé és elmaradt a következetes jogalkalmazás is.

A cél egy szolgáltató szemléletű, családbarát és a kulturált szórakozást előtérbe helyező stratégia kialakítása, amelynek első lépcsőben a sportesemények helyszínének infrastrukturális és biztonságtechnikai kérdéseivel kell foglalkoznia, hiszen ez képezi a teljes problémakör alapját, amely egyébként meghatározza azt is, hogy megrendezhető-e egyáltalán egy nemzetközi színvonalú sportesemény egy adott létesítményben.

A módosítás ennek érdekében több törvény módosításával kiküszöböli a jelenleg hatályos joganyag hiányosságait, nem titkoltan a szigorítás irányába elmozdulva és a sportesemények rendezésében közreműködők nagyobb felelősségének megteremtése érdekében.

1. A Büntető Törvénykönyvről szóló 1978. évi IV. törvény módosításának indokai

A Büntető Törvénykönyv 2001. óta bünteti a sportrendezvényeken elkövetett garázda magatartásokat. A rendbontás bűncselekmény azonban nem váltotta be a hozzá fűzött szakmai reményeket, ezért annak módosítása vált szükségessé. A törvény hatékony büntetőjogi fellépést tesz lehetővé a sporthuliganizmus erőszak nélkül megvalósított alakzatai ellen is.

2. A Rendőrségről szóló 1994. évi XXXIV. törvény módosításának indokai

Az Rtv. 91/J. §-ában meghatározott, a sportrendezvények látogatásától a szervező által eltiltott, valamint a szabálysértési hatóság, vagy a bíróság által sportrendezvényről, illetve sportlétesítményből kitiltott személyekre vonatkozó módosítások biztosítják, hogy a sportrendezvény szervezője, valamint a jegyértékesítést végzők a nyilvántartásból adatot igényelhessenek.

3. A szabálysértésekről szóló 1999. évi LXIX. törvény módosításának indokai

A törvény a kitiltás jogintézményének alkalmazhatósági körét bővíti, még szélesebb körben teszi lehetővé annak alkalmazását.

A sportrendezvények rendjének hatékonyabb védelme érdekében meg kell teremteni a rendbontók megfelelő súlyú szankcionálhatóságát.

4. A sportról szóló 2004. évi I. törvény módosításának indokai

A módosítások érintik a jegyértékesítést, a beléptető rendszereket, a kitiltás intézményét, az ezzel kapcsolatos rendőrségi és szervező általi adatkezelést, a sportrendezvények biztonsági minősítésére vonatkozó új intézményrendszert, az érintett belügyi szerveknek a létesítmények biztonsági ellenőrzésére vonatkozó szabályait, a rendezők és a szövetségek felelősségét, biztonsággal összefüggő feladatait, az annak megszegésére vonatkozó bővített szankciórendszert. Ezen túlmenően egyértelmű szabályozásra kerül a fokozott kockázatú sportesemények rendőrség által, térítés ellenében végzett biztosításának feltételrendszere is.

5. A személy- és vagyonvédelmi, valamint a magánnyomozói tevékenység szabályairól szóló 2005. évi CXXXIII. törvény módosításának indokai

A módosítás a rendező visszatartási jogával kapcsolatban a sportról szóló 2004. évi I. törvénnyel való összhangot teremti meg.

-----STARTING---POINT---RESZLETES---

Az 1. §-hoz

A sporthuliganizmus elleni hatékonyabb fellépés érdekében szükséges a jelenleg hatályos szabálysértési tényállások felülvizsgálata és a rendbontás büntető törvénykönyvi tényállásának módosítása. A sportrendezvények rendjének megbontása jelenleg személyi szabadságot nem korlátozó szankcióval fenyegetett szabálysértésnek minősül.

A Btk. 271/A. § (2) bekezdésének módosítása a jelenlegi szabálysértés elkövetését bűncselekménnyé minősíti, megtartva a rendbontás alapesetének szubszidiárius jellegét. A tényállás két évig terjedő szabadságvesztés büntetést rendeli alkalmazni azzal szemben, aki sportrendezvényen a létesítménynek a nézőktől vagy a nézők meghatározott csoportjától elzárt területére jogosulatlanul belép, ott tartózkodik, vagy e területre bármit bedob. Ezzel lehetővé teszi, hogy sportrendezvény esetében, sportlétesítményben elkövetett, erőszakot és fenyegetést nélkülöző cselekmény is ezen elkövetési módokat magában foglaló garázdasággal és rendbontás alapesetével megegyező szankcióval legyen sújtható. Ez nemcsak a megfelelő szankcionálhatóságot teremti meg, de egy sor eljárási intézkedést is alkalmazhatóvá tesz. A szabadságvesztéssel fenyegetett bűncselekmény elkövetője az előállítását követően bűnügyi őrizetbe vehető, előzetes letartóztatása is elrendelhető.

A módosítás a minősített esetek körét kibővíti a különös visszaesőként történő elkövetéssel, valamint meghatározza azokat a bűncselekményeket, amelyeket a különös visszaesés szempontjából hasonló jellegű bűncselekményeknek tekint.

A 2. §-hoz

A sporthuliganizmus elleni küzdelem egyik alappillére a jogellenes cselekmény elkövetése miatt korábban elmarasztalt személyek sportrendezvényektől történő átmeneti távoltartása, amelynek hatékony végrehajtása aligha képzelhető el a kérdéses személyek releváns adatait tartalmazó nyilvántartás megteremtése nélkül. A 2. § a sportról szóló 2004. évi I. törvényben (a továbbiakban: Stv.) meghatározott ún. sportrendészeti nyilvántartás működtetése érdekében szükséges jogszabály-módosítást vezeti át a Rendőrségről szóló 1994. évi XXXIV. törvény (a továbbiakban: Rtv.) 91/J. §-ának szövegén, pontosítva a nyilvántartás hatálya alá tartozó személyek tekintetében kezelhető adatok körét, valamint a nyilvántartásból történő adattovábbítás alapvető szabályait.

A 3. §-hoz

A 2002/348/IB Tanácsi Határozat 2. cikk (2) bekezdésének megfelelően létrejött a sporthuligánokra vonatkozó adatbázis. Az Rtv. 91/J. § b) pontjában foglalt erre vonatkozó szabályok a szabálysértési kitiltás gyakorlati alkalmazásának elégtelensége miatt nem töltik be a rendeltetésüket. Bár a sporthuligán nyilvántartás tartalmazza minden, a szabálysértési hatóság vagy a bíróság által kitiltott, illetve a sportrendezvény szervezője által eltiltott személy adatait, a gyakorlatban komoly problémát okoz a szabálysértést nem a sportrendezvény során a sportlétesítményben, hanem az eseményt megelőzően vagy azt követően a közterületen megvalósító szurkolók adatainak a hiánya.

E probléma megoldása érdekében a törvény a szabálysértésekről szóló 1999. évi LXIX. törvény (a továbbiakban: Sztv.) kitiltásra vonatkozó 22/A. § (1) bekezdését módosítva szélesíti a kitiltással sújtható szabálysértések lehetséges elkövetési helyét. Így már nemcsak a sportrendezvényen való részvétellel összefüggő, hanem a sportrendezvényre történő utazás és az onnan való távozás során elkövetett szabálysértés is járhat kitiltással. A gyakorlatban ugyanis az jellemző, hogy kitiltásra csak a sportrendezvény helyszínén elkövetett szabálysértés miatt kerül sor. Ugyanakkor biztonsági szempontból ugyanilyen kockázatos a szabálysértésnek nem a sportrendezvény helyszínén, illetve a sportlétesítmény területén, hanem az oda utazás, illetve az onnan történő távozás során történő elkövetése is. Az ilyen elkövetőket szintén sporthuligánokként kell kezelni.

A módosítás ezen túlmenően még szélesebb körben teszi lehetővé a kitiltás jogintézményének alkalmazását.

A jelenlegi helyzetben a rendőrség lényegesen szűkebb hatókörű adatbázis létrehozására szolgáló felhatalmazással rendelkezik, ugyanakkor a bíróságok által kiszabott kitiltásokról szinte csak a híradásokból értesül, továbbá a központi szabálysértési nyilvántartás erre vonatkozó adattartalma hiányában a rendőrség mint szabálysértési hatóság által kiszabott kitiltásokat csak rendőrkapitányságonként tudja összegyűjteni, a sportszervezetek által kiszabott eltiltásokról pedig - tekintettel arra, hogy a szervezőt nem terheli jogszabályban nevesített továbbítási kötelezettség - eseti jelleggel kérhet adatokat.

Nélkülözhetetlen, hogy az Stv. vonatkozó rendelkezése kiegészüljön a jogsértést a sportrendezvényre utazás, vagy onnan történő távozás során elkövető személy adatainak gyűjtésével.

A 4. §-hoz

Az Sztv. 27/D. § (2) bekezdésének módosítása az Stv. szövegén átvezetett módosításoknak megfelelően állapítja meg a szabálysértési nyilvántartó szerv által átadható adatok, valamint az adatátvételre jogosultak körét.

Az 5. §-hoz

Az Sztv. 142. § (2) bekezdés b) pontjának módosítása a biztonságra vonatkozó felhívások közül a helyszín elhagyására vonatkozó rendelkezéseket külön kiemeli.

A 6. §-hoz

Az Stv. 23. § (1) bekezdésének új d) ponttal történő kiegészítését az indokolja, hogy a kötelező szabályzatalkotás, illetve annak elmaradása megteremti a jogalapot arra, hogy az állami sportcélú támogatásokról szóló miniszteri rendelet módosítását követően azon sportszövetségek, amelyek nem rendelkeznek a fentiek szerinti szabályzattal vagy az abban foglalt rendelkezéseket a szövetség tagságával nem tartatják be, az állami támogatások tekintetében szankcionálhatóak legyenek (támogatás felfüggesztése, visszavonása). Ezzel az intézkedéssel a szövetségi felelősségi körök és kompetenciák a nézőtéri erőszak elleni küzdelemben hatékonyabban számon kérhetővé válnak.

A 7. §-hoz

A versenyrendszerben szervezett versenyek lebonyolítására alkalmas sportlétesítményeket biztonságtechnikai szempontból ellenőrző eljárás szabályai megújulnak. A rendőrség, a katasztrófavédelem és az egészségügyi államigazgatási szerv hozzájárulása nélkül nem adható meg a sportlétesítmény részére a sportszövetségi verseny rendezésének jogát biztosító engedély.

Az Stv. 63. § (3) bekezdésének módosuló szövege megállapítja a versenyrendszerben szervezett versenyek lebonyolítására alkalmas sportlétesítmények biztonságtechnikai célú ellenőrzésére vonatkozó részletszabályokat, amely szabályozás kellően széleskörű együttműködési jogosultságot biztosít a sportszféra érintett szervei számára.

A sportlétesítmény összehangolt biztonságtechnikai fejlesztését biztosító, az ellenőrző szervezetek által közösen elfogadott négy éves biztonságtechnikai fejlesztési terv megalkotásának előírása a sportlétesítményben megszervezésre kerülő sportrendezvények biztonságát szolgálja. A vizsgálat eredményeként az ellenőrző szervezetek javaslatot tehetnek a sportlétesítmény tulajdonosa, üzemeltetője részére a biztonságtechnikai fejlesztés irányaira, amely javaslatok teljesítését, megvalósítását minden évben felülvizsgálják.

A 8. §-hoz

A módosítás új rendelkezéssel egészíti ki az Stv. sportrendezvények szervezésének feltételeire vonatkozó szabályait.

Eszerint a sportrendezvények biztonságáról szóló kormányrendeletben meghatározott versenyrendszer működtetése esetén a labdarúgás sportágban működő a szakszövetség, sportági szövetség, valamint a versenyrendszerben részt vevő sportszervezet képesítéssel rendelkező biztonsági referenst köteles foglalkoztatni.

Ezzel a rendelkezéssel a törvény fokozott felelősségvállalásra készteti az érintett sportrendezvények szervezőit. A saját biztonsági felelős alkalmazása növeli a sportrendezvények biztonságát.

A 9. §-hoz

A rendelkezés módosítja az Stv. 66. § (2) bekezdésében foglaltakat annak érdekében, hogy a sportrendezvény szervezője - kihasználva a hatályos rendelkezés adta lehetőséget - ne csak és kizárólag az illetékes hatóságnál kezdeményezzen minden olyan intézkedést, amely a sportrendezvényen résztvevők személyi és vagyonbiztonságának megóvása, valamint a bűnmegelőzés érdekében szükséges.

A módosítással a szervező egyidejűleg lesz köteles saját maga megtenni és az illetékes hatóságnál kezdeményezni minden szükséges intézkedést a személy- és vagyonbiztonság érdekében.

A 10. §-hoz

A gyakorlati tapasztalatok azt mutatják, hogy a sportrendezvény szervezője megtesz bizonyos intézkedéseket a sportrendezvények biztonsága érdekében, de - valószínűleg a költségekre tekintettel - ezek az intézkedések a minimum szintre korlátozódnak. Nem elégségesek ahhoz, hogy egy esetleges rendbontás esetében a rend rövid idő alatt helyreállítható, míg az elkövető büntethető legyen.

Ezért az Stv. 68. § (1) bekezdésében foglalt rendelkezés módosítása következtében a szükséges műszaki és biztonsági intézkedések szintjét a rendőrség határozza meg.

Az Stv. 68. § (3) bekezdésének módosítása megfelelő garanciát biztosít arra, hogy a szervező érdekelt legyen a biztonságtechnikai ellenőrzés elvégzésében.

További szankciókat fogalmaz meg a törvény, ha a sportrendezvény biztonságos megrendezésének feltételei hiányoznak vagy nem megfelelőek, és a szervező a szakszövetség felhívására a hiányzó feltételeket nem pótolja, vagy a biztonságtechnikai ellenőrzésre a szervezőnek felróható okból nem kerülhetett sor.

Az Stv. 68. § (7) bekezdésének módosítása azt célozza, hogy ne csak és kizárólag a sportrendezvény résztvevőinek magatartása eredményezze a sportrendezvény megszakításának lehetőségét, hiszen fennállhat egyéb körülmény is, amely esetében ez feltétlenül szükségessé válik. A módosítás már nem követeli meg a megbomlott rend helyre nem állíthatóságának konjunktív feltételét. Ezen túlmenően felruházza a rendőrséget azzal, hogy kezdeményezheti a sportrendezvény megszakítását, szükség esetén befejezetté nyilvánítását.

Az Stv. 68. § új (9) és (10) bekezdése az alkalmazott rendőri intézkedést teszi a résztvevők számára egyértelművé, míg a (11) bekezdésben foglalt rendelkezés bevezeti a közigazgatási bírság jogintézményét, rendelkezve az ismételt jogsértés esetén alkalmazandó szankciókról.

A 11. §-hoz

Az Stv. korábbi módosítása megszüntette a Sportrendezvényeket Biztonsági Szempontból Minősítő Bizottságot. A módosítás visszaállítja a Minősítő Bizottság intézményét, ugyanakkor új alapokra helyezi a testület feladatköreit és működését.

Az Stv. 68/A. § (1) bekezdésének módosuló rendelkezése meghatározza a Minősítő Bizottság alapvető feladatát és összetételét, valamint felhatalmazást ad a testület működésére vonatkozó részletes szabályok kormányrendeletben történő rögzítésére.

Az Stv. 68/A. § (3) bekezdésének módosítása arra kötelezi a fokozott biztonsági kockázatúnak minősített sportrendezvény szervezőjét, hogy a helyi rendőrkapitányságot kérje fel a létesítményen belüli rend fenntartásában történő közreműködésre. Mivel a normál biztonsági kockázatú sportrendezvényen történő közreműködés nem része a rendőrség közbiztonság-fenntartási feladatainak, ezért e szolgáltatás csak térítés ellenében vehető igénybe.

A törvény az Stv. 68/A. §-át új (3a) bekezdéssel egészíti ki, amely egyértelművé teszi a fokozott biztonsági kockázatú sportrendezvény esetén a szervezőt terhelő kötelezettségek körét. A kiemelt biztonsági kockázatú labdarúgás sportrendezvényekre irányadó hasonló rendelkezéseket az Stv. 68/A. § új (4a) és (4b) bekezdései tartalmazzák.

Az Stv. 68/A. § új (4c) bekezdése az utazó labdarúgás sportszervezet, valamint annak biztonsági felelőse által megteendő intézkedéseket rögzíti.

A 12. §-hoz

Az Stv. módosított 69. §-a előírja: a szervező a sportlétesítmény beléptető-pontjainál köteles elhelyezni a részvétel feltételeire és - újdonságként - a magatartási szabályokra vonatkozó tájékoztatást tartalmazó hirdetményt.

A módosítás továbbá arról is rendelkezik, hogy a belépőjegy ellenértékének visszatérítésére vonatkozó kötelezettség a nézők kizárásával vagy a nézőszám korlátozásával megrendezett sportrendezvény esetén is érvényes.

A 13. §-hoz

Az Stv. eddig is tartalmazott arra vonatkozó rendelkezést, hogy külön jogszabályban meghatározott sportrendezvények esetében a szervező köteles évente helyzetjelentésben összegezni az általa szervezett sportrendezvények rendezői tapasztalatait, valamint értékelni a megtett és elmulasztott intézkedéseket, illetve azok hatásait.

Jelen rendelkezés szerint a szervező évente köteles összegezni a sportrendezvény biztonságos lebonyolításával kapcsolatos előírásokat tartalmazó szabályzatban, valamint a fejlesztési tervben foglaltak megvalósítását is. A helyzetjelentést a szervező január 31-ig köteles megküldeni a sportszövetségnek, a rendőrségnek és a Minősítő Bizottságnak értékelés céljából. A rendelkezés kiegészítésének a célja az, hogy a sportszövetség, a rendőrség, valamint a Minősítő Bizottság is - amelyben a rendőrség és az országos sportági szakszövetség is képviselteti magát - rendszeres, átfogó tájékoztatást kapjon a sportrendezvények szervezési tapasztalatai mellett a biztonsági szabályzatban és a fejlesztési tervben foglaltak megvalósításáról, hozzájárulva ezzel a sportrendezvények szervezése feletti felügyelet és ellenőrzés fokozásához.

A 14. §-hoz

A módosítás pontosabb követelményeket fogalmaz meg a rendezők irányába. Eszerint nem elegendő egy sportrendezvény biztonságos lebonyolításában való részvételhez a személy- vagyonvédelmi igazolvány megléte. A jövőben követelményként jelentkezik majd, hogy a rendező feleljen meg a jogszabályban foglalt képesítési követelményeknek, de ezen túlmenően eleget kell tennie az előírt képzési követelményeknek is, valamint felkészültnek kell lennie a konkrét sportlétesítmény jellemzőiből is.

A felelősségbiztosítás meglétét a belépőjegyen és a beléptető-pontoknál kihelyezett pályarendszabályokon is fel kell tüntetni.

A 15. §-hoz

Az anonimitás felszámolásához szükséges, hogy a néző személyazonosságának megállapítása a beléptetés során elvégezhető legyen. A módosítás ezt szolgálja, ezen túl megteremti a néző hozzájárulásának feltételeit a képi- és hangrögzítő berendezésekkel történő rögzítéshez a sportrendezvény időtartama alatti időszakban is.

A módosítás egyértelműen rendezi a rendező és a szervező átvett tárgyak tekintetében fennálló kötelezettségeit.

A törvény pontosítja továbbá a szervező és a rendező kötelezettségeit a belépés feltételeivel kapcsolatban, miszerint a hirdetményeknek aktualizáltnak és piktogramokkal ellátottnak kell lenniük. Előremutató lépés, hogy a feltételeket a magyar mellett legalább két világnyelven, valamint külföldi vendégcsapat játéka estén annak nyelvén is feltüntetni rendeli.

A módosítás sajátos kényszerintézkedési szabályt alkot, amikor felhatalmazza a rendezőt arra, hogy az eltávolítandó személyt személyazonossága igazolására szólítsa fel, amelynek megtagadása esetén a rendező - a rendőrség egyidejű értesítése mellett - az eltávolítandó személyt visszatarthatja. A visszatartás csak rövid tartamú lehet és főszabály szerint a rendőrség helyszínre érkezéséig, de legfeljebb három órán keresztül tarthat.

A 16. §-hoz

Szükséges megakadályozni, hogy a jegyértékesítés során a kitiltottak vagy eltiltottak nyilvántartásában szereplő személy jegyet, bérletet vásárolhasson, továbbá, hogy ilyen személy beléptetésére sor kerülhessen. A közbiztonság és a közrend védelmében, illetve fenntartásában közreműködő szervezetekre vonatkozó egyes törvények módosításáról szóló 2009. évi LXXXIV. törvény 32. §-a által 2011. július 1-jei hatállyal az Stv. jelenlegi 72. §-a helyébe iktatott rendelkezések a beléptető rendszer működtetésének kötelezettségét írják elő, alapvetően a jelen törvény célkitűzéseit is megfelelően szolgáló módon. E rendelkezés nem fog hatályba lép.

A módosítás a labdarúgás sportág vonatkozásában 2012. július 1-jétől a beléptető rendszer működtetésének kötelezettségét írja elő a kiemelt, valamint a fokozott biztonsági kockázatú sportrendezvény esetén, míg egyéb esetben (pl. a kosárlabda, a kézilabda, a vízilabda, valamint a jégkorong sportágak vonatkozásában a kiemelt, valamint a fokozott biztonsági kockázatú sportrendezvény, vagy bármelyik sportág tekintetében a normál biztonsági kockázatú sportrendezvény esetén) lehetőséget ad a beléptető rendszer működtetésére.

A törvény csak kisebb terjedelmű - például a nyilvántartások adatainak az összevetésére, a kötelezettségek címzettjére vonatkozó - módosításokat, pontosításokat hajt végre ebben a körben, főszabály szerint azonban a korábban kidolgozott menetrendet hagyja érvényesülni.

A 17. §-hoz

A módosítás a korábbi 24 órás adatmegőrzési kötelezettségre vonatkozó határidőt három munkanapra növeli annak érdekében, hogy egy esetleges későbbi eljárás során az eljáró hatóság az érintett adatokhoz hozzáférhessen.

A módosítás eredményeképpen a jövőben már nemcsak a sportrendezvény helyszínén, hanem a sportrendezvény helyszínének megközelítése vagy az onnan való távozás során elkövetett bűncselekmény vagy szabálysértés miatt indult büntető- vagy szabálysértési eljárásban, továbbá a sportrendezvényről való eltiltás során használhatóak fel a kezelt személyes adatok.

A 18. §-hoz

A módosítás a sportrendezvényről eltávolított személy sportrendezvény látogatásától történő eltiltását szigorúbban, kötelezettségként szabályozza, a szervező mérlegelésén múló eltiltás intézménye ugyanis a gyakorlatban nem váltotta be a hozzá fűzött reményeket.

A módosítás egyszersmind felszámolja a szervező által eltiltott szurkolókról rögzített adatok nyilvántartását, ehelyett ezeknek az adatoknak az Rtv. 91/J. § (1) bekezdés b) pontja által szabályozott sportrendészeti nyilvántartás részére történő továbbítását írja elő. Ezzel adattakarékossági célok valósíthatóak meg, hiszen szükségtelen több nyilvántartást fenntartani ugyanarra az adatkategóriára. A nyilvántartási szabályok átalakítása azért is szükséges, mert az Stv. jelenleg nem oldja meg az eltiltott szurkolók központi nyilvántartását, ehelyett szervezőnként érvényesülő partikuláris nyilvántartást irányoz elő, ami semmiképpen sem célravezető.

A módosítás megfelelően szabályozza a sportrendészeti nyilvántartásból történő adatigénylés rendjét. Eszerint a sportrendezvény szervezője és a jegyértékesítést a szervező megbízásából végző személy, valamint a szervező által alkalmazott rendező szerv jogosult a jogszabályban meghatározott adatok igénylésére.

A 19. §-hoz

A módosítás a kamerával történő megfigyelés részletszabályait tartalmazza, bővítve a megfigyelés területét. A gyakorlati tapasztalatok alapján indokolt, hogy a rendőrség ebben a körben is szerepet kapjon, mivel a szervezők ezidáig nem fektettek kellő hangsúlyt a kamerával történő megfigyelésre.

A módosítás ezen rendelkezés esetében is szól a piktogramos és az idegen nyelven történő információszolgáltatásról.

A módosítás az adatmegőrzés kötelező tartamát 72 órára emeli.

A módosítás a szervezőt és a rendezőt kötelezi, a rendőrség és a nemzetbiztonsági szolgálat tagját feljogosítja az eseményeknek a sportrendezvény területén erre a célra létesített helyiségben történő egyidejű megfigyelésére. A módosítás a nemzetbiztonsági szolgálatot a rögzített adatokból történő adatigénylésre is feljogosítja.

A 20. §-hoz

Az Stv. 76. §-ának módosítása azért vált szükségessé, mert a „néző” fogalma szűkebb a „résztvevő” fogalmánál. Azonban még a „résztvevő” fogalma sem foglalja magába a sportrendezvényre érkezőket és az onnan távozókat.

Az Stv. 76. §-ának módosítása a néző esetleges károkozása esetén alkalmazandó kártérítési szabályok, valamint a nézők és az egyéb résztvevők biztonságát garantálni hivatott egyes rendelkezések pontosítását szolgálja. A törvény expressis verbis kimondja, hogy a károkozó a sportszervezet részére minden, a károkozásból származó költséget köteles megtéríteni.

A 21. §-hoz

Az Stv. újonnan beiktatott 76/A. §-a a sportrendezvények látogatásától a szervező által eltiltott, valamint a szabálysértési hatóság vagy a bíróság által a sportrendezvényről, illetve a sportlétesítményből kitiltott személyek meghatározott adatait tartalmazó ún. sportrendészeti nyilvántartás működésére vonatkozó alapvető rendelkezéseket állapítja meg.

A nyilvántartás tárgyi hatálya elsősorban a sportrendezvények biztonságának védelmével, az erőszak és a rendzavarás megelőzésével, illetve a nemzetközi rendőrségi együttműködési kötelezettségek teljesítésével összefüggő feladatok ellátásához, valamint a jegyértékesítés és a sportrendezvényre történő belépés ellenőrzése érdekében szükséges adatok körére terjed ki. A jogszabály emellett pontosan meghatározza az adatkezelés, ennek keretében mindenekelőtt a nyilvántartásból történő adattovábbítás, valamint a jogosulatlan hozzáférés elleni védelem törvényi szintű szabályozást igénylő részletszabályait, továbbá az adattartalom pontosságát és helyességét garantálni hivatott alapvető rendelkezéseket.

A sportrendészeti nyilvántartás kezeléséért felelős szervként a rendőrséget célszerű kijelölni.

A 22. §-hoz

A módosítás a „sportlétesítmény” fogalmának meghatározásával kibővíti az Stv. értelmező rendelkezéseinek körét.

A 23. §-hoz

A felhatalmazó rendelkezés biztosítja, hogy a Kormány rendeletben állapítsa meg a biztonságtechnikai fejlesztési terv készítésére kötelezettek körét, valamint a sportrendezvény térítés ellenében végzett biztosítására vonatkozó részletes szabályokat.

A 24. §-hoz

A személy- és vagyonvédelmi, valamint a magánnyomozói tevékenység szabályairól szóló 2005. évi CXXXIII. törvény módosítása a rendező visszatartási jogával kapcsolatban az Stv.-vel való összhangot teremti meg.

-----STARTING---POINT---VEGE---

A 25. §-hoz

Az Stv. szövegén átvezetett módosítások differenciált hatálybaléptetése - figyelemmel az Stv. 80. §-aként beiktatott átmeneti rendelkezésre is - valamennyi rendelkezés esetében megfelelő időt biztosít a megváltozó követelményekre történő felkészüléshez.

A módosítás a labdarúgás sportág vonatkozásában a kiemelt, valamint a fokozott biztonsági kockázatú sportrendezvény esetén előírja a beléptető rendszer működtetésének kötelezettségét, amely rendelkezés - kellő felkészülési idő biztosításával - 2012. július 1-jén lép hatályba.

A 26. §-hoz

A rendelkezés megállapítja a módosuló, a hatályukat vesztő jogszabályi rendelkezéseket.