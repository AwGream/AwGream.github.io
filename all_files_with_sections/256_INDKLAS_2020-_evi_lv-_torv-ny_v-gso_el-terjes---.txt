2020. évi LV. törvény végső előterjesztői indokolása

a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény és a börtönzsúfoltsági kártalanításokkal kapcsolatos visszaélések megszüntetése érdekében szükséges haladéktalan intézkedésekről szóló 2020. évi IV. törvény módosításáról

-----STARTING---POINT---ALTALANOS--- 

Az állampolgárok igazságérzetét alapjaiban sértette az elmúlt években kialakult börtönbiznisz. Elítélt, erőszakos bűnözők számára milliós kártalanításokat ítéltek meg a magyar emberek adójából. A Kormánynak kiemelt célja, hogy felszámolja ezt az igazságtalan gyakorlatot. Olyan jogi keretre van szükség, amely megakadályozza, hogy egyes csoportok üzletszerűen visszaéljenek a joggal.

A börtönzsúfoltsági kártalanításokkal kapcsolatos visszaélések megszüntetése érdekében szükséges haladéktalan intézkedésekről szóló 2020. évi IV. törvény által a bűncselekmények áldozataira, illetve a fogvatartottakra vonatkozó kompenzációs rendszerek közötti megbomlott természetes egyensúly helyreállítása érdekében biztosított határidőben a COVID-19 járvánnyal összefüggésben kihirdetett veszélyhelyzet és az azzal összefüggő országos védekezés miatt a börtönzsúfoltsággal kapcsolatos új kártalanítási rendszer kialakítására nem volt lehetőség, ezért a határidők módosítása indokolt.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1. §-hoz

A törvényjavaslat a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény (a továbbiakban: Bv. tv.), valamint a börtönzsúfoltsági kártalanításokkal kapcsolatos visszaélések megszüntetése érdekében szükséges haladéktalan intézkedésekről szóló 2020. évi IV. törvény (a továbbiakban: 2020. évi IV. törvény) módosítása révén az új börtönzsúfoltsági kártalanítási rendszer kidolgozásának, valamint a terhelti kifizetések felfüggesztésének határidejét 2020. október 31-ig, illetve 2020. december 31. napjáig meg kívánja hosszabbítani. Ezen meghosszabbított határidő alatt indokolt az áldozatok igényérvényesítését lehetővé tenni, tekintettel arra, hogy a 2020. évi IV. törvény egyik célja is éppen az áldozatok hatékony igényérvényesítési lehetőségének biztosítása volt. A veszélyhelyzetre figyelemmel az új börtönzsúfoltsági kártalanítási eljárással kapcsolatban tervezett nemzeti konzultáció megtartására, valamint új szabályozási rendszer véglegesítésére nem volt érdemi lehetőség. Indokolt, hogy az ezzel kapcsolatos - egyébként indokolt és szükséges - halasztás következményét ne az áldozatok viseljék.

A módosítás alapján a terheltek vonatkozásában 2020. december 31. napjáig továbbra sem kerülhet sor kifizetésre, sem a 2020. évi IV. törvény alapján korábban felfüggesztett, sem az időközben elbírált új ügyekben megállapított kártalanítások tekintetében. A Bv. tv. új (16) bekezdése tehát - a Bv. tv. 10/B. § (5) bekezdés a) pontja alapján - továbbra is, valamennyi terhelt vonatozásában felfüggeszti a kártalanítások kifizetését. Az új (16) bekezdés emellett a Bv. tv. 10/B. § (5) bekezdés a) pontjában nem szereplő személyek - polgári jogi igényt előterjesztett sértettek vagy gyermektartásdíjra jogosultak - vonatkozásában biztosítja a kifizetés lehetőségét. Az új (17) bekezdés a 2020. évi IV. törvény alapján korábban felfüggesztett esetekben a sértetti, illetve a gyermektartásdíjjal kapcsolatos kifizetések tekintetében 90 napos határidőt biztosít a törvény hatálybalépésétől kezdve, miközben a terhelti kifizetések a (16) bekezdés alapján továbbra is felfüggesztve maradnak.

Fontos hangsúlyozni, hogy a módosítás nem helyezi hatályon kívül a Bv. tv. 436. § (14) és (15) bekezdését, tehát a módosítás nem érinti a Bv. tv. 436. § (15) bekezdésében meghatározott rendelkezéssel érintett határozatok alapján történő kifizetéseket, így ezeket a továbbra is hatályos rendelkezés alapján a 2020. évi IV. törvény hatálybalépését megelőző szabályok szerint kell teljesíteni, ha erre eddig esetlegesen nem került sor. Ennek megfelelően a jogi helyzet a kifizetések tekintetében a különböző időpontokban meghozott határozatok vonatkozásában a következő:

a) a 2020. évi IV. törvény hatálybalépését (azaz 2020. március 7-ét) megelőzően hozott határozatok esetében a Bv. tv. 436. § (15) bekezdése alapján a kifizetéseket a 2020. évi IV. törvény hatálybalépése előtti rendelkezések alapján kell teljesíteni,

b) a Bv. tv. 436. § (14) bekezdése alapján a 2020. évi IV. törvény hatálybalépését (azaz 2020. március 7-ét) követően hozott határozatok esetében június 15-ig egyáltalán nem lehet kifizetést teljesíteni,

c) a Bv. tv. 436. § új (16) bekezdésére tekintettel pedig a 2020. évi IV. törvény hatálybalépését követően hozott határozatok esetében a terhelti kifizetés továbbra sem teljesíthető, de az egyéb jogosultak számára történő kifizetést teljesíteni kell. Az utóbbi esetben a 2020. évi IV. törvény hatálybalépése (azaz 2020. március 7-e) és a módosítás hatálybalépése (azaz 2020. június 15-e) közötti időszakban hozott határozatok esetében, amelyek kifizetését a (14) bekezdés alapján felfüggesztette a jogalkotó, a (17) bekezdés alapján 2020. szeptember 15. napjáig kell az igazságügyi miniszternek a kifizetések teljesítése iránt intézkedni, míg a módosítás hatálybalépését (azaz 2020. június 15-ét) követően hozott határozatok esetében a Bv. tv. 70/B. § (6) bekezdése szerint, a bv. bíró által meghatározott kilencven napon belül kell az egyéb jogosultak számára történő kifizetések iránt intézkedni.

A 2. §-hoz

A módosítás által biztosított határidő a sértetti igények, illetve a gyermektartásdíj követelések hatékony kifizetését kívánja biztosítani azzal, hogy elegendő határidő biztosít e követeléseket érintő végrehajtási eljárások beazonosítására. Emellett a kifizetések felfüggesztésének megszűnésével a kártalanítások előre láthatólag nagy száma és a kifizetést intéző szervek leterheltsége is indokolja az időtartam megemelését.

A 3. §-hoz

A törvényjavaslat a 2020. évi IV. törvény 1. §-ában meghatározott határidőt a kártalanítási eljárásokkal érintett büntetőügyekben elbírált bűncselekmények áldozatai és hozzátartozói jogos követelései minél szélesebb körben történő érvényesítésének lehetővé tétele érdekében a veszélyhelyzetre is figyelemmel szükséges időre tekintettel 2020. október 31-éig meghosszabbítja.

-----STARTING---POINT---VEGE---

A 4. §-hoz

Tekintettel arra, hogy a 2020. évi IV. törvény 2020. június 15-éig függesztette fel az alapvető jogokat sértő elhelyezési körülmények miatti kártalanítási igény tárgyában hozott határozatban megítélt kártalanítási összegek kifizetését, jelen törvény hatályba lépését ezen időponthoz szükséges igazítani.