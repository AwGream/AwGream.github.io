2001. évi LXIII. törvény indokolása

a magyar hősök emlékének megörökítéséről és a Magyar Hősök Emlékünnepéről

-----STARTING---POINT---ALTALANOS--- 
-----STARTING---POINT---RESZLETES---

Az államalapítás óta eltelt ezer évben a magyar haza szabadsága és függetlensége számos esetben forgott olyan veszélyben, amelyet csak életük feláldozására is elszánt fiai, leányai hazaszeretetből fakadó önfeláldozásával volt esély elhárítani. Áldozatuk - akár sikeres volt, akár elbukással végződött küzdelmük - nem volt hiábavaló: él nemzet e hazán. A mai Magyarország elképzelhetetlen hősi tetteik nélkül, mai valóságunk és a múltról vallott felfogásunk szerves részei azok.

A Magyar Köztársaság az elmúlt ezer év méltó örököse akkor lehet, ha nem hagyja feledni azokat, akik a maguk életénél is fontosabbnak tartották a hont. A törvény ezért a haza szabadságáért és függetlenségéért, a magyar nemzet fennmaradásáért fegyverrel küzdött katonák és szabadságharcosok, a magyar hazát önfeláldozóan szolgáló, vagy más módon életüket kockáztató, illetőleg vértanúságot vállaló hazafiak emlékét megörökíti (1. §). Mindazokat a nemzet hőseinek kell tekintenünk, akik akár fegyverrel, akár anélkül, odaadóan szolgálták a hazát a végveszély óráiban, és akár az önkény megtorló intézkedéseit is vállalták.

A törvény minden év május hónapjának utolsó vasárnapját a Magyar Hősök Emlékünnepévé nyilvánítja, amellyel alkalmat teremt a honért küzdött hősök rendszeres megünneplésére, emlékük ébren tartására (2. §). Az időpontot az a jogtörténeti előzmény indokolja, amely e napot a Hősök emlékünnepévé avatta (az 1914-1918. évi világháború hősi halottai emlékének megünnepléséről szóló 1924. évi XIV. törvénycikk). A törvény ezen ünnepnapot kívánja a magyar hazáért az elmúlt ezredévben bármely korban küzdött hősök emléknapjává tenni. A Magyar Hősök Emlékünnepének jelentőségére mutat rá, hogy ez az ünnep is hozzájárulhat a magyar ifjúság erkölcsi neveléséhez, helyes történelemszemléletének kialakításához, és a múlt értékeit tisztelő, a honért odaadó gyermekek neveléséhez.

A törvény kifejezi az Országgyűlésnek azt a meggyőződését, hogy a társadalom szervezetei, az állami és a helyi önkormányzati szervek, továbbá a magyar nemzet fiai, leányai - éljenek bárhol a világon - a Magyar Hősök Emlékünnepét minden évben méltón megünneplik (3. §). A törvény ezzel kívánja kifejezésre juttatni az Országgyűlésnek azt az erkölcsi elvárását, hogy az Emlékünnep méltón megünnepeltessék.

A törvény elismeréssel adózik azoknak is, akik első ízben állítottak emléket a magyar hősöknek a budapesti Hősök terén álló Millenniumi Emlékmű megalkotásával (4. §). A Hősök terén fennálló, kegyeletsértő cselekményeket is lehetővé tevő rendezetlen közterület-használati viszonyok indokolttá teszik, hogy a törvény a fővárosi önkormányzatot hatalmazza fel a tér rendjének méltó szabályozására, összhangban a helyi önkormányzatokról szóló 1990. évi LXV. törvény 63/A. §-ának b) pontjával.

-----STARTING---POINT---VEGE---