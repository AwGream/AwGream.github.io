1999. évi LXXXIII. törvény indokolása

a védjegyek nemzetközi lajstromozásáról szóló Madridi Megállapodáshoz kapcsolódó 1989. évi Jegyzőkönyv kihirdetéséről

Indokolás

1. A védjegyjogi szabályozás reformjának koncepciójáról és az iparjogvédelemmel kapcsolatos egyéb kérdésekről szóló 1025/1996. (III. 20.) Korm. határozat 4. pontjában foglaltak alapján az Országgyűlés 18/1997. (III. 19.) OGY határozatával megerősítette a védjegyek nemzetközi lajstromozásáról szóló Madridi Megállapodáshoz kapcsolódó 1989. évi Jegyzőkönyvet. A Madridi Jegyzőkönyv 1997. október 3-án hatályba lépett Magyarország vonatkozásában.

Ez a törvény a szóban forgó nemzetközi szerződés kihirdetését célozza. A nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-a értelmében ezt a nemzetközi szerződést - tekintettel arra, hogy a magánszemélyek és jogi személyek számára közvetlenül és általános érvénnyel állapít meg jogokat és kötelezettségeket, valamint arra, hogy a szellemi tulajdonjogok szabályozása egyébként is ezen a jogforrási szinten történik - törvényben indokolt kihirdetni.

2. A védjegyek nemzetközi lajstromozásáról 1891-ben megkötött Madridi Megállapodásnak Magyarország 1909 óta részese. A Madridi Megállapodás értelmében a tagországok valamelyikében honos bejelentők a származási országban oltalom alatt álló védjegyükre vonatkozóan a saját országuk hivatalánál benyújtott kérelem alapján a WIPO Nemzetközi Irodájánál történő nemzetközi lajstromozással oltalmat szerezhetnek valamennyi vagy az általuk kiválasztott tagállam területén.

A nemzetközi lajstromozással szemben a tagállamok hivatalai a nemzetközi lajstromozástól számított egy éven belül nemzeti jogszabályaikon alapuló kifogást tehetnek. Ha a kifogással szemben a bejelentő nem, vagy eredménytelenül védekezik, a nemzeti hatóság véglegesen elutasíthatja a nemzetközi lajstromozást, amely ennek folytán az adott tagállamban hatályát veszti.

A nemzetközileg lajstromozott védjegy tehát nemzeti védjegyek „kötege”, amelyek oltalmi ideje mindazonáltal egységesen húsz év mindazokban az országokban, amelyekre az oltalom kiterjed.

3. A Madridi Megállapodáshoz kapcsolódó Jegyzőkönyv továbbfejleszti a megállapodást részben olyan államok csatlakozása érdekében, amelyek a megállapodásnak nem tagjai, részben pedig az európai közösségi védjegy és a megállapodás közötti kapcsolat megteremtése céljából. A Jegyzőkönyv lényeges új elemei - a megállapodáshoz képest - a következők:

- nemzetközi lajstromozás nemcsak a származási országban már oltalom alatt álló védjegyekre kérhető, hanem olyanokra is, amelyekre nézve a nemzeti hivatalnál bejelentést nyújtottak be;

- a tagállamok hatóságainak egy év helyett 18 hónapjuk lesz arra, hogy kifogást emeljenek a nemzetközi lajstromozással szemben;

- a nemzetközi lajstromozás nemzeti lajstromozássá alakítható meghatározott esetekben;

- az oltalmi idő húszról tíz évre csökken (amely természetesen korlátlanul megújítható).

A Jegyzőkönyvhöz olyan államok is csatlakozhatnak, amelyek a megállapodásnak nem tagjai. A tagországok egymás közötti viszonyában az a nemzetközi szerződés - a megállapodás, a jegyzőkönyv vagy mindkettő - lesz az irányadó, amelynek kölcsönösen részesei.

A Jegyzőkönyvnek az 1999. január 15-i állapot szerint 37 tagja van, köztük Nagy-Britannia, Dánia, Finnország, Norvégia, Svédország, amelyek a Madridi Megállapodásnak nem tagjai.

4. A megerősítő okirat letétbe helyezése alkalmával Magyarország a Jegyzőkönyv 14. Cikkének (5) bekezdése alapján olyan nyilatkozatot tett, amely szerint a jegyzőkönyv hatályba lépése előtt az annak alapján lajstromozott védjegyek hatálya nem terjedhet ki hazánkra.