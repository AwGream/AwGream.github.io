2016. évi LXXVIII. törvény indokolása

egyes területrendezési tárgyú törvények módosításáról

-----STARTING---POINT---ALTALANOS--- 

A törvény több területrendezési tárgyú törvény módosít. A módosítás eleget tesz az építésügy átalakítását célzó intézkedési tervről és a hozzá kapcsolódó feladatokról szóló 1567/2015. (IX. 4.) Korm. határozatban foglalt, a területrendezés szakterület megújítására vonatkozó I. ütemben megoldandó feladatoknak. Jelen módosítás keretet ad a Korm. határozat további feladatainak végrehajtására, miszerint az új tervezési rendszerben el kell készíteni az ország és a kiemelt térségek területrendezési tervét 2017. év végi határidővel.

A területfejlesztésről és a területrendezésről szóló törvény módosítása alapján a tervhierarchia különböző szintjein lévő terveket egy időben kell elkészíteni, ezáltal a tervek összhangja hosszútávra biztosítható, amely jogbiztonságot eredményez mind a településrendezési eszközök készítésére, mind a beruházások megvalósítására vonatkozólag. A módosítás továbbá elrendeli az összhang igazolására vonatkozó területrendezési hatósági eljárás idejének csökkentését, segítve a települési önkormányzatokat terveik módosításában és a beruházási szándékok megvalósításában.

A Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló 2000. évi CXII. törvény (a továbbiakban: Btv.) módosítása megteremti a jogszabályi feltételeit a partvonal-szabályozási és vízpart-rehabilitációs tervezés területrendezési tervbe történő integrálásának és egyszerűsítésének.

Az Országos Területrendezési Tervről szóló 2003. évi XXVI. törvény módosításával a megyei önkormányzatok számára megteremtődik az önálló térségi övezet és vonatkozó szabályok megalkotásának lehetősége, amely segítségével a megyék a területi sajátosságokat hatékonyabban érvényesíthetik a településrendezési eszközökben. Tekintettel arra, hogy a megyei területrendezési tervek önkormányzati rendeletek, a módosítás garanciális szabályokat tartalmaz a megyei önkormányzatok túlszabályozásának elkerülésére.

-----STARTING---POINT---RESZLETES---

Az 1. §-hoz

A tervhierarchia különböző szintjein lévő területrendezési tervek eddig jellemzően nem egy időben készültek, az egymás közötti összhang csak csekély ideig volt jellemző. Az egymással ellentétes országos, kiemelt térségi és megyei területrendezési tervek ezért jogbizonytalanságot okoztak a településrendezési eszközök készítőinek és a beruházások megvalósítóinak. Az egymással összhangban nem lévő területrendezési tervek alkalmazására - az összhang megteremtéséig - a jogalkotó ún. átmeneti rendelkezéseket vezetett be, amely alkalmazása szintén nehézkes, bonyolult. A módosítás ennek kiküszöbölését szolgálja azzal, hogy a különböző szinteken lévő tervek felülvizsgálatát és elfogadását időben összehangolja. törvény vonatkozik továbbá arra is, hogy a területrendezési tervhierarchia alsóbb szintjén lévő területrendezési tervek kidolgozóinak (megyei önkormányzatok) lehetősége legyen a felsőbb szintű, az Országgyűlés által elfogadásra kerülő területrendezési tervek elhatározásait átvenni, amely a törvény szerint egy éven belül történik a felsőbb szintű területrendezési tervek elfogadásához képest. Az összhang igazolására vonatkozó területrendezési hatósági eljárás ideje csökken (tizenöt nap), amely hozzájárul a bürokráciacsökkentéshez.

A 2. §-hoz

A területrendezési tervek egyeztetési idejének két hónapról egy hónapra való csökkentésével gyorsításra kerül a területrendezési terv készítése, amely a mai digitális világban reálisan kitűzhető cél.

A 3. §-hoz

A területrendezési tervek általános felülvizsgálati kötöttsége indokolatlan, mert jelen törvény 1. § (1) bekezdése által kiegészítésre kerülő Tftv. 23/B. § (4) bekezdés újraszabályozza. A Tftv. 23/E. §-a ezért hatályon kívül helyezésre kerül.

A 4. §-hoz

A vízpart-rehabilitációs tervezés területrendezési tervbe történő integrálásához elengedhetetlen a partvonal-szabályozási tervek felülvizsgálata. A partvonal-szabályozási terv rendelettel történő elfogadása a vízgazdálkodásért felelős miniszter feladata, azonban a módosítás a feladatot a környezetvédelemért és a természetvédelemért, valamint a településrendezésért és területrendezésért felelős miniszter egyetértéséhez köti. A partvonal-szabályozási tervek tartalmi követelményei és készítésének egyéb szabályai kormányrendeleti szinten kerülnek rögzítésre.

Az 5. §-hoz

A minőségi turizmus fejlesztése érdekében a területrendezési tervezés megújulásának átmeneti időszakában is biztosítani kell a Balaton térségében a rendelkezésre álló pályázati források magas szintű felhasználását. A rendelkezés biztosítja, hogy a nemzetgazdasági szempontból kiemelt beruházások megvalósításához szükséges településrendezési eszköz módosítását - amennyiben azok egyéb jogszabályi előírásokba nem ütköznek - a vízpart-rehabilitációs tanulmánytervek elhatározásai ne hátráltassák. Ez különösen indokolt annak tükrében, hogy az elmúlt évtized gazdasági és társadalmi változásai következtében a tanulmánytervek területfelhasználásra vonatkozó elhatározásai több esetben már idejétmúltak, de ezeket a problémákat szakmailag alátámasztott módon, átfogóan csak a területrendezési terv felülvizsgálata során lesz mód kezelni. A módosítás egyben biztosítja, hogy a közvetlen parti területek beépítés-mentessége megmaradjon.

A 6. §-hoz

A Köztársasági Elnök 13/2013. (I. 8.) KE határozata alapján Balatonakarattya község 2014. október 12. napjától önálló település. Ennek figyelembevételével a törvény a Btv. 1.1. számú „A Balaton kiemelt üdülőkörzethez tartozó települések”, valamint 1.2. számú „A Balaton kiemelt üdülőkörzetbe tartozó parti és partközeli települések” mellékletei Balatonakarattya községgel kiegészülnek.

A 7. §-hoz

A rendelkezés a vízpart-rehabilitációs tanulmánytervekre vonatkozó technikai pontosításokon túl rögzíti, hogy a partvonal-szabályozási terveknek a Balaton Kiemelt Üdülőkörzet Területrendezési Tervének felülvizsgálatáig kell elkészülni.

A 8. §-hoz

A rendelkezés hatályon kívül helyez minden, a vízpart-rehabilitációs tanulmányterv felülvizsgálatára és azt követő elnevezésére vonatkozó rendelkezést.

A 9. §-hoz

A rendelkezés pontosítja az erdőgazdálkodási térség településrendezési eszközökben történő kijelölésének szabályát, ezáltal lehetővé válik, hogy a települési önkormányzatok a valós területhasználatnak jobban megfelelő területfelhasználási döntést hozzanak.

A rendelkezés továbbá a megyei önkormányzati önálló rendeletalkotás garanciális feltételeit teremti meg, miszerint a megyei önkormányzatok az önálló hatáskörben előkészített rendelet-tervezeteket csak a területrendezésért felelős miniszter állásfoglalását követően fogadhatják el. Amennyiben a megyei önkormányzat nem - vagy csak részben - ért egyet a miniszter állásfoglalásával, a rendelkezés szerint az önkormányzatnak további egyeztetési kötelezettsége van, de ez nem jelenti a miniszter részéről egyetértési jog gyakorlását. Ezen övezeteket már tartalmaznia kell a szakmai egyeztetés céljából előkészített tervjavaslatnak is, tehát az ágazatok, egyéb érintett szervek azokat véleményezhetik.

A 10. §-hoz

Az egyes közúti és vasúti közlekedéssel, valamint fogyasztóvédelemmel összefüggő törvények módosításáról szóló 2015. évi CCXXV. törvény 35. §-a 2016. 01. 07-i hatállyal módosította az Országos Területrendezési Tervről szóló 2003. évi XXVI. törvényt. A hatályba lépett módosítás jelentős jogbizonytalanságot okoz, mivel az OTrT 1/1. (szöveges) melléklet módosításából kimaradtak a 2. főutak elemei. Így belső ellentmondás van az OTrT szöveges és a rajzi melléklet közúti közlekedési elemei között, alkalmazása zavart okoz mind a megyei területrendezési tervek, mind a településrendezési eszközök készítése során. Jelen módosítással az 1/1. melléklet 2. Főutak elemeit tartalmazó mellékletének 2016. 01.07-t megelőző állapota kerül ismételten hatályba léptetésre.

A 11. §-hoz

Az 1. § hatályba lépése miatt szükséges az Országos Területrendezési Terv felülvizsgálatára vonatkozó határidő hatályon kívül helyezése, valamint az ajánlott megyei övezetekre vonatkozó fogalmak és szabályok törlése.

A 12. §-hoz

Az 1. § hatálybalépésével szükséges az Agglomerációs-törvény felülvizsgálatára vonatkozó határidő hatályon kívül helyezése.

-----STARTING---POINT---VEGE---

A 13. §-hoz

Hatályba léptető rendelkezés