2017. évi LII. törvény indokolása

az Európai Unió és az ENSZ Biztonsági Tanácsa által elrendelt pénzügyi és vagyoni korlátozó intézkedések végrehajtásáról

-----STARTING---POINT---ALTALANOS--- 

Az Egyesült Nemzetek Szervezete (ENSZ) Alapokmánya alapján a Biztonsági Tanács (ENSZ BT) a nemzetközi béke és biztonság fenntartása vagy helyreállítása érdekében bizonyos, fegyveres erők felhasználásával nem járó rendszabályok, azaz korlátozó intézkedések (szankciók) foganatosításáról határozhat, melyeket az ENSZ tagállamoknak végre kell hajtaniuk. E szankciók a nemzetközi béke és biztonság érdekében folytatott nemzeti és többoldalú külpolitikai fellépés egyik eszközét jelentik. Az egyes országokkal szembeni általános, kereskedelmi embargók mellett az 1990-es évek elejétől kezdve terjedt el az ún. célzott szankciók elfogadásának gyakorlata, amelyek közvetlenül csak azon személyeket, illetve szervezeteket sújtják szankciókkal, akik felelőssé tehetőek a nemzetközi békét és biztonságot fenyegető vagy egyébként a nemzetközi jogba ütköző cselekményekért (szankciós listán szereplő személyek). Ebben a körben jelennek meg a terrorizmus és terrorizmus-finanszírozás elleni korlátozó intézkedések; a tömegpusztító fegyverek elterjedése az ún. proliferáció és proliferáció-finanszírozás elleni korlátozó intézkedések és az egyes országokban elkövetett cselekményekért felelős természetes és jogi személyek, egyéb entitások ellen bevezetett korlátozó intézkedések. Az ENSZ BT kiemelten a terrorizmus elleni fellépés keretében szankciókat rendelt el az Al-Kaida, ISIL, D’aesh, Taliban, illetve a velük kapcsolatba hozható személyek és entitások ellen, illetve általában a terroristák és terrorista szervezetek ellen.

Az OECD mellett működő Pénzügyi Akciócsoport (FATF) mint nemzetközi sztenderd alkotó kötelezően alkalmazandó ajánlásai is rögzítik, hogy az országoknak célzott pénzügyi szankciórendszert kell kialakítaniuk az ENSZ BT által a terrorizmus és a terrorizmus finanszírozása, valamint a proliferáció és proliferáció-finanszírozás elleni küzdelem vonatkozásában elfogadott határozataiban foglaltakkal összhangban, melyek előírják a szankciós listán szereplő személyek vagy szervezetek vagyonának haladéktalan befagyasztását.

Az Európai Unió közös kül- és biztonságpolitikája keretén belül dönt korlátozó intézkedések bevezetéséről, egyrészt az ENSZ BT fenti határozatainak uniós szintű végrehajtása céljából, másrészt autonóm módon, az uniós külpolitika érvényesítése érdekében. Amennyiben az Unió által elrendelt korlátozó intézkedések kifejezetten uniós hatáskörbe tartozó kérdésekre terjednek ki (így többek között a pénzügyi és vagyoni korlátozó intézkedések esetében) a Tanács a tagállamokban közvetlenül alkalmazandó és közvetlenül hatályos rendeletet fogad el az Európai Unió működéséről szóló szerződés 75. vagy 215. cikkének megfelelően.

A terrorizmus, illetve a demokratikus alapértékekkel összeegyeztethetetlen politikai tevékenység miatt az ENSZ BT és az EU által elrendelt korlátozó intézkedések körében az utóbbi években az ún. „vagyonbefagyasztás” intézménye került előtérbe. Ennek lényege meghatározott természetes és jogi személyek, valamint egyéb csoportok, szervezetek pénzeszközeinek és gazdasági erőforrásainak adminisztratív módon, büntetőeljárástól függetlenül történő elvonása, amely ugyanakkor nem jelent a vagyontól történő megfosztást, csupán az ebből származó jogosultságok gyakorlásának felfüggesztését. E „vagyonbefagyasztás” mellett jelenik meg a pénzeszköz vagy gazdasági erőforrás rendelkezésre bocsátásának tilalma meghatározott természetes és jogi személyek, valamint egyéb csoportok, szervezetek számára. Alapvetően e két korlátozó intézkedés típust - kiegészülve meghatározott esetekben a pénzeszközök átutalására vonatkozó tilalommal - nevezzük pénzügyi és vagyoni korlátozó intézkedéseknek.

Az EU által elrendelt és közvetlenül alkalmazandó pénzügyi és vagyoni korlátozó intézkedések hazai végrehajtására már 2007-ben kidolgozásra kerültek a szükséges eljárási szabályok az Európai Unió által elrendelt pénzügyi és vagyoni korlátozó intézkedések végrehajtásáról, valamint ehhez kapcsolódóan egyes törvények módosításáról szóló 2007. évi CLXXX. törvénnyel. Az elmúlt évek jogalkalmazói gyakorlati tapasztalatai és a 2015-2016 folyamán lefolytatott Moneyval 5. körös országvizsgálata eredményeképpen megfogalmazott megállapítások és ajánlások alapján azonban ezen 2007-es szabály- és intézményrendszer felülvizsgálatra szorul elsősorban a pénzügyi és vagyoni korlátozó intézkedések hazai végrehajthatóságának előmozdítása, hatékonyabbá tétele, a gyakorlati jogalkalmazás megkönnyítése érdekében. Változatlanul alapvető szabályozási elv marad, hogy az uniós jogi aktusok közvetlen alkalmazandósága értelmében a tagállamok a rendeletek érvényesülését nem tehetik függővé semmilyen tagállami intézkedéstől, még olyantól sem, amely csupán megismételné az uniós jogi aktus rendelkezéseit. A „befagyasztás” kötelezettsége magából az Unió jogából fakad, és feltétlen érvényesülést kíván. Tekintettel arra, hogy a tagállamok csupán a kötelezettség nemzeti szintű végrehajtásának az aspektusai tekintetében rendelkeznek szabályozási kompetenciával, a törvény szigorúan a végrehajtási mozzanatra koncentrál, és kerül minden olyan megoldást, amely sértené a közvetlen alkalmazhatóság elvét, így nem ismétli meg az alapkötelezettségeket, hanem annak mikéntjét rögzíti csak; nem teszi függővé a végrehajtást semmilyen hazai hatóság diszkrecionális döntésétől; illetve nem ismétli meg a korlátozó intézkedések alanyi körét sem, hanem a vonatkozó uniós jogi aktusokra utal. Tekintettel az Európai Unió által elrendelt pénzügyi és vagyoni korlátozó intézkedéseket tartalmazó szankciós rezsimek változásaira is a törvény ennek a már 2007 óta létező és működő intézményi struktúrának és szabályrendszernek - az alapvető elemek megtartása melletti - megreformálására és a nemzetközi követelményekkel összhangban történő továbbfejlesztésére irányul.

Mindezek mellett a 2007-ben felállított rendszer újrakodifikálását indokolja a már működő keretrendszernek az ENSZ BT határozataiban foglalt pénzügyi és vagyoni korlátozó intézkedések végrehajtására történő kiterjesztése. Az ENSZ BT döntései kötelezőek minden ENSZ tagra nézve, ezidáig azonban nem került formálisan kialakításra etekintetben az EU által elrendelt korlátozó intézkedések végrehajtásához hasonló szabályozási és intézményrendszer. A nemzetközi jog és a belső jog összhangjának megteremtése érdekében ezért szükségesnek látszik egy, az ENSZ BT határozatai hazai végrehajtásának, végrehajthatóságának biztosítására szolgáló, eljárási- és végrehajtási rendelkezéseket tartalmazó jogszabály megalkotása. Annak ellenére ugyanis, hogy alapvetően az ENSZ BT határozatok rendelkezései jelennek meg, kerülnek átültetésre az EU által némi időbeli csúszással elfogadott határozatokban és rendeletekben, a két említett szervezet által elfogadott jogi aktusok adott esetben szövegezésükben és tartalmukban eltérhetnek bizonyos mértékben egymástól. Az ENSZ BT szankciós rendelkezései átültetésének időbeli csúszása pedig emiatt komoly problémát jelent azon tagállamok számára, akik Magyarországhoz hasonlóan az ENSZ határozatait kizárólag az uniós jogalkotáson keresztül hajtják végre. Az FATF vonatkozó ajánlásai szerint a vagyonbefagyasztásokat késedelem nélkül kell végrehajtani a vagyon kimentése kockázatának csökkentése és a rendszer hatékonyságának növelése érdekében. Az EU és az ENSZ BT által elrendelt korlátozó intézkedések alapvetően azonos személyi és tárgyi hatálya miatt a jelenlegi eljárási szabályok kiterjesztése az ENSZ BT határozatok vonatkozásában megfelelő megoldásnak tűnik a szükséges szabályozás kialakítására.

Fentiekre tekintettel a törvény, megtartva a 2007-ben kiépített rendszert, kiterjeszti a hatályát az ENSZ BT pénzügyi és vagyoni korlátozásokat elrendelő határozataira, a Moneyval ajánlásai alapján pontosítja a bíróságok szerepét a zárlat elrendelése vonatkozásában, egységesíti az adatvédelmi rendelkezéseket és a mentesítés szabályait, pótolja a pénzeszköz és gazdasági erőforrás rendelkezésre bocsátásának tilalmával és a jogorvoslattal kapcsolatos szabályokat, továbbá - a pénzmosás és a terrorizmus finanszírozása megelőzéséről és megakadályozásáról szóló 2017. évi LIII. törvényhez (a továbbiakban: új Pmt.) fűződő kapcsolat továbbfejlesztésével - egyértelműsíti és megerősíti a korlátozó intézkedések végrehajtásáért felelős központi hatóságnak, a szolgáltatóknak valamint a szolgáltatók felügyeletét ellátó szerveknek e törvény szerinti kötelezettségeit. Miután pedig az uniós jogi aktusok és az ENSZ BT határozatai teljes körű vagyonbefagyasztást irányoznak elő, mely kiterjedhet ingatlanokra, gazdasági társaságokban fennálló tulajdonra, vagy akár ingóságokra is, ezért - a korábbi rendszert fenntartva - a törvény változatlanul előírja a „vagyoni nyilvántartásnak” minősülő nyilvántartást vezető szervekre nézve a korlátozó intézkedések folyamatos figyelemmel kísérésének kötelezettségét és a törvény által meghatározott hatóság felé történő bejelentési kötelezettséget.

Kiemelendő, hogy a törvény szorosan és közvetlenül kapcsolódik a pénzmosás és a terrorizmus finanszírozása megelőzéséről és megakadályozásáról szóló törvényhez. A törvény ugyanis az érintett alanyi kör és intézményi struktúra azonosságára tekintettel több esetben, így többek között a személyi hatály, a felügyeleti eljárás és intézkedések, a belső szabályzat készítési kötelezettség és a bejelentéstételi kötelezettség vonatkozásában visszautal az új Pmt. meghatározott rendelkezéseire és felhasználja az új Pmt. által biztosított eszközrendszert és intézményi struktúrát.

-----STARTING---POINT---RESZLETES---

Az 1. §-hoz

A törvény szerint az uniós jogi aktusok és ENSZ BT határozatok által elrendelt pénzügyi és vagyoni korlátozó intézkedések végrehajtása során e törvény mellett a bírósági végrehajtásról szóló törvény zárlat elrendelésére, végrehajtására és a jogorvoslatra vonatkozó rendelkezéseit kell alkalmazni.

A 2. §-hoz

A törvény a koherens fogalomhasználat érdekében értelmező rendelkezésben határozza meg az ENSZ BT határozatának és az uniós jogi aktusnak, a mentesítésnek, a pénzügyi és vagyoni korlátozó intézkedésnek, a pénzügyi és vagyoni korlátózó intézkedés alanyának, valamint a vagyoni nyilvántartásnak a fogalmát.

A már 2007 óta létező rendszernek ENSZ BT határozatokra való kiterjesztését többek között az indokolja, hogy a Moneyval 5. körös országjelentésében hiányosságként rögzíti az ENSZ BT szankciós rendelkezéseinek EU jogba történő átültetése miatti időbeli csúszását, miután Magyarország az ENSZ BT határozatait kizárólag az uniós jogalkotáson keresztül hajtja végre. Az FATF vonatkozó ajánlásai szerint a vagyonbefagyasztásokat késedelem nélkül kell végrehajtani, amely növeli a rendszer hatékonyságát és csökkenti a vagyon kimentésének kockázatát. E problémával már az uniós intézmények is hosszú idő óta foglalkoznak, melynek megoldására kínál lehetőséget az eljárási szabályok kiterjesztése az ENSZ BT határozatok által elrendelt pénzügyi és vagyoni korlátozó intézkedések (szankciók) hazai végrehajtására.

A törvény a gyakorlati jogalkalmazás előmozdítása és egyszerűsítése érdekében az új Pmt.-re történő visszautalással - a két terület szoros kapcsolatára tekintettel - határozza meg a felügyeletet ellátó szerv, a jogi személyiséggel nem rendelkező szervezet, az azonosító okmány és a szolgáltató fogalmát. A pénzmosás és terrorizmus-finanszírozás elleni küzdelem területén már jól működő és részletesen kidolgozott szabályozás megfelelő keretet ad az e törvényben előírt kötelezettségek végrehajtásához.

A törvény alapján a pénzügyi és vagyoni korlátozó intézkedések körébe tartozik - az uniós rendeletekben és ENSZ BT határozatokban foglalt rendelkezéseket meg nem ismételve - a pénzeszközök és gazdasági erőforrások befagyasztása; a pénzeszköz vagy gazdasági erőforrás rendelkezésre bocsátásának tilalma alapján minden olyan intézkedés, amellyel megakadályozható, hogy a pénzügyi és vagyoni korlátozó intézkedés alanya rendelkezési jogot szerezzen pénzeszköz vagy gazdasági erőforrás felett; valamint egyes speciális esetekben a tömegpusztító fegyverek elterjedése (proliferáció) elleni küzdelemhez kapcsolódóan elrendelt pénzügyi tranzakciókat érintő tilalom illetve korlátozás. A befagyasztás - mint a vagyonon fennálló tulajdonjog korlátozás - nem jelent vagyontól történő megfosztást, csupán az ebből származó jogosultságok (tulajdonjog) gyakorlásának lehetetlenné tételét mindaddig, amíg az illető személy, szervezet szerepel a vonatkozó szankciós listán. A „befagyasztás” személyhez kötődik, tehát például egy adott természetes személy halála esetén örököseire már nem terjed ki. Fontos kiemelni, hogy a pénzügyi és vagyoni korlátozó intézkedés fogalmának kettéválasztásával egyértelmű különbséget tesz a törvény a vagyon befagyasztásával és a pénzeszköz vagy gazdasági forrás rendelkezésre bocsátásával járó korlátozás között, amely az alapjogi korlátozás mértéke szempontjából illetve ez alapján a különböző típusú kapcsolódó eljárásokra tekintettel (hatósági, illetve bírósági) bír jelentőséggel.

E pénzügyi és vagyoni korlátozó intézkedések a törvény alapján változatlanul azon természetes vagy jogi személyekre, jogi személyiséggel nem rendelkező szervezetekre (ideértve a csoportot is) vagy ezek tagjaira terjed ki, akik/amelyek a pénzügyi és vagyoni korlátozó intézkedést elrendelő uniós jogi aktus vagy az ENSZ BT határozata hatálya alá tartoznak.

Kiemelendő, hogy az FATF nemzetközi ajánlásai (7. ajánlása) értelmében bizonyos kötelezettségeket ki kell terjeszteni a tömegpusztító fegyverek elterjedésének, azaz az ún. proliferáció pénzügyi támogatásának megakadályozására (proliferáció-finanszírozás) is. Az Unióban ez a proliferáció elleni küzdelem a pénzügyi és vagyoni korlátozások tekintetében alapvetően a pénzátutalások teljes körű megakadályozása keretében jelenik meg. Ilyen jellegű korlátozás ezidáig kizárólag Irán - mely esetben már 2016 óta már megszüntetésre került - és a Koreai Népi Demokratikus Köztársaság esetében került elrendelésre, ezért a törvény is ezen érintett uniós jogi aktus(ok)ra tekintettel szabályozza a pénzátutalások speciális engedélyezési eljárását.

A törvény értelmében vagyoni nyilvántartás a külön jogszabályok szerinti ingatlan- nyilvántartás, cégnyilvántartás, járműnyilvántartás, az úszólétesítmények lajstroma, a légijárművek lajstroma, a kulturális örökség hatósági nyilvántartása. Ezek ugyanis azok a nyilvántartások, amelyekben egyes vagyontárgyak - amikhez adott esetben vagyoni korlátozás kapcsolódhat - államilag regisztrálásra kerülnek.

A 3-4. §-hoz

A szolgáltató e törvény szerinti kötelezettsége, hogy (1) folyamatosan figyelemmel kísérje a korlátozó intézkedéseket elrendelő uniós jogi aktusok illetve ENSZ BT határozatok kiadását és változásait, kiemelten a szankciós listák - az azon szereplő személyek és szervezetek - vonatkozásában bekövetkezett változásokat, melyhez olyan szűrőrendszert kell kialakítaniuk, amely az ügyfeleik és szankciós listák folyamatos szűrését és ezáltal az elrendelt korlátozások késedelem nélküli végrehajtását képes biztosítani; (2) bejelentést kell tennie minden olyan adatról, tényről vagy körülményről, amely arra utal, hogy a pénzügyi és vagyoni korlátozó intézkedés alanya, azaz a szankciós listán szereplő személy vagy szervezet Magyarország területén a pénzügyi és vagyoni korlátozó intézkedés hatálya alá eső pénzeszközzel vagy gazdasági erőforrással (vagyonnal) rendelkezik; továbbá (3) az e törvényben meghatározott feladatok teljesítésére belső szabályzatot kell készítenie, amely külön álló dokumentum is lehet, de része lehet az új Pmt. szerinti belső szabályzatnak is. Ebben a vonatkozásban figyelembe kell venni az új Pmt. belső szabályzatot érintő speciális rendelkezéseit is.

A törvény szerint a szolgáltatók feletti felügyeletet az új Pmt.-ben meghatározott felügyeletet ellátó szervek az ott meghatározott eszközökkel és formában látják el. E tevékenységük célja, hogy biztosítsák a szolgáltatók e törvényben meghatározott kötelezettségeknek való megfelelését, melyhez a törvény az új Pmt.-ben meghatározott eszközrendszert (felügyeleti ellenőrzés, szankciórendszer) is hozzárendeli a felügyeletek számára. A felügyeletet ellátó szervek az új Pmt. rendelkezéseivel összhangban - az ott meghatározott specialitásokat figyelembe véve - a szolgáltatók számára útmutatót adnak ki, mely a felügyeletet ellátó szerv által a felügyeleti tevékenysége keretében kiadott - a felügyelet döntésétől függően kötelező vagy nem kötelező jelleggel - iránymutatásokat, részletszabályokat tartalmazó dokumentum. A felügyeletet ellátó szervek mindezek mellett kötelesek a honlapjukon a korlátozó intézkedéseket elrendelő uniós jogi aktusokról és ENSZ BT határozatokról tájékoztatást közzétenni és azt folyamatosan aktualizálni.

A szolgáltatónak rendelkeznie kell olyan automatikus vagy manuális szűrőrendszerrel, amelynek segítségével biztosítani képes az ügyfelei szankciós listák alapján történő vizsgálatát. A törvény az új Pmt. nyilvántartással kapcsolatos előírásaival összhangban rögzíti, hogy az ügyfelek szűrése során keletkező adatokat a szolgáltatók nyolc évig kötelesek megőrizni.

A szolgáltató bejelentési kötelezettsége vonatkozásában speciális részletszabályokat ír elő a törvény az új Pmt.-ben kialakított és már évek óta jól működő bejelentési rendszer analógiájára, annak felhasználásával elsősorban a két terület szoros kapcsolódására tekintettel. Ennek megfelelően a szolgáltató a tevékenységének megkezdését követő öt munkanapon belül köteles kijelölni egy (vagy több) olyan személyt, aki ezeket a bejelentéseket védelemmel ellátott elektronikus üzenet formájában haladéktalanul továbbítja a hatóságnak. A kijelölt személy által ellátandó feladatot a szolgáltató nem szervezheti ki, ezért azt kizárólag a szolgáltató vezetője vagy alkalmazottja láthatja el. A kijelölt személy nevéről, beosztásáról, valamint az ezekben bekövetkezett változásokról pedig a szolgáltató a kijelöléstől vagy a változástól számított öt munkanapon belül köteles a hatóságot tájékoztatni. A kijelölt személyre egyebekben irányadóak az új Pmt. rendelkezései.

A törvény szerinti vagyoni nyilvántartást vezető szervek ugyancsak kötelesek (1) folyamatosan figyelemmel kísérni a korlátozó intézkedéseket elrendelő uniós jogi aktusok illetve ENSZ BT határozatok kiadását és változásait, kiemelten a szankciós listák - az azon szereplő személyek és szervezetek - vonatkozásában bekövetkezett változásokat, és (2) bejelentést tenni minden olyan adatról, tényről vagy körülményről, amely arra utal, hogy a pénzügyi és vagyoni korlátozó intézkedés alanya, azaz a szankciós listán szereplő személy vagy szervezet Magyarország területén a pénzügyi és vagyoni korlátozó intézkedés hatálya alá eső pénzeszközzel vagy gazdasági erőforrással rendelkezik. A szankciós listák szűrését a nyilvántartást vezető szervek alapvetően a nyilvántartásokba történő bejegyzési, változásbejegyzési eljárások során hajtják végre. A vagyoni nyilvántartást vezető szervek bejelentési kötelezettségére nem alkalmazandóak a szolgáltatók részére előírt speciális követelmények.

A korlátozó intézkedés végrehajtásáért felelős hatóság a szolgáltatók és a vagyoni nyilvántartást vezető szervek bejelentését egységesen négy munkanapon belül vizsgálja meg.

A Nemzeti Adó- és Vámhivatal szervezetéről és egyes szervek kijelöléséről szóló 485/2015. (XII. 29.) Korm. rendelet 9. § b) pontjában a Pénzmosás Elleni Információs Iroda lett kijelölve az e törvény szerint hatósági feladatok ellátására.

Az 5-8. §-hoz

A törvény e §-okban a vagyonbefagyasztásra mint korlátozó intézkedés végrehajtására vonatkozó eljárási szabályokat határozza meg.

A hatóság, ha a bejelentés alapján vagy más egyéb hivatalos úton tudomására jutott információk alapján lefolytatott vizsgálata eredményeképpen azt állapítja meg, hogy a korlátozó intézkedés alanyának van Magyarország területén pénzügyi és vagyoni korlátozó intézkedéssel érintett és ezáltal befagyasztandó vagyona, akkor erről haladéktalanul visszajelez a bejelentést tevő szolgáltatónak vagy a vagyoni nyilvántartást vezető szervnek; értesíti a vagyon fekvése szerint illetékes törvényszéket (bíróságot) a zárlat elrendelésének kezdeményezése céljából; az illetékes cégbíróságot az érintett jogi személy működése felfüggesztésének vagy megszüntetésének kezdeményezése érdekében; az illetékes vagyoni nyilvántartást vezető szervet, ha a befagyasztandó vagyon vagyoni nyilvántartásban nyilvántartott; továbbá tájékoztatja az adópolitikáért felelős minisztert. Az értesítésnek tartalmaznia kell az alkalmazandó uniós jogi aktus illetve ENSZ BT határozat érintett rendelkezéseit, a hatóság vizsgálatának eredményét, az adott természetes személyek (a korlátozó intézkedés alanyának és a vagyonon korlátozó jogosultsággal rendelkező természetes személy) e törvényben előírt személyes azonosító adatait, a jogi személy vagy jogi személyiséggel nem rendelkező szervezet azonosító adatait, a befagyasztandó vagyonon korlátozó jogosultsággal rendelkező jogi személy vagy jogi személyiséggel nem rendelkező szervezet rendelkezésre álló egyedi azonosító adatait, illetve a befagyasztandó vagyon azonosításához szükséges és rendelkezésére álló adatokat.

Ha a hatóság a lefolytatott vizsgálat alapján - akár a meghatározott 4 munkanapos határidőnél rövidebb idő alatt is - úgy látja, hogy az e törvény szerinti feltételek nem állnak fenn, azaz a bejelentésben szereplő személy vagy vagyon nem tartozik a korlátozó intézkedés hatálya alá, arról haladéktalanul értesíti a bejelentést tevő szolgáltatót vagy a vagyoni nyilvántartást vezető szervet. Ilyen értesítés hiányában a bejelentés megtételét követő négy munkanap alatt a szolgáltató nem teljesítheti az érintett ügyletet, a vagyoni nyilvántartást vezető szerv pedig felfüggeszti eljárását. Az ügyletet illetve a bejegyzést, változásbejegyzést a bejelentés megtételét követő ötödik munkanaptól kezdve lehet teljesíteni feltéve, hogy a hatóság nem kezdeményezi a bíróságnál a zárlat elrendelését, illetve a cég működésének felfüggesztését, megszüntetését.

A bíróság a hatóság értesítése alapján a Vht. szabályai szerint nemperes eljárásban végzéssel dönt az uniós jogi aktusban illetve ENSZ BT határozatban elrendelt korlátozó intézkedés végrehajtásáról, azaz a vagyont érintő zárlat elrendeléséről. Döntéséről legalább fokozott biztonságú elektronikus aláírással ellátott okiratot tartalmazó elektronikus üzenet vagy telefax útján értesíti a hatóságot. A bírák jogállásáról és javadalmazásáról szóló 2011. évi CLXII. törvény szerint a bíró külön jogszabály rendelkezése alapján minősített vagy fokozott biztonságú elektronikus aláírásával látja el a hatáskörébe tartozó ügyben általa készített elektronikus okiratot, mellyel biztosított a megfelelő védelmi szintű értesítés.

A törvény a Moneyval 5. körös országvizsgálatának eredményeképpen megfogalmazott ajánlások alapján egyértelműsíti, hogy a bíróság döntési jogköre - az uniós jogi aktusok és az ENSZ BT határozatok által meghatározott keretek között - annak eldöntésére terjed ki, hogy a rendelkezésére álló információk alapján a bejelentésben szereplő személy vagy vagyon a pénzügyi és vagyoni korlátozó intézkedés hatálya alá tartozik-e vagy sem. Amennyiben ez alapján a bíróság azt állapítja meg, hogy a zárlat elrendelésének feltételei nem állnak fenn, arról értesíti a hatóságot. A szabályozás egyértelműsítését az indokolta, hogy a Moneyval a vagyonbefagyasztás bíróság általi kimondásának szükségességét - mely ezzel együtt az ENSZ BT döntések végrehajtásának további késedelmét is okozza - a bíróság diszkrecionális jogköre (azaz dönthet a bíróság úgy, hogy az uniós jogi aktusokban foglaltakkal szemben nem fagyasztja be az érintett vagyont) és az EU döntések közvetlen alkalmazandósága alapján kétségesnek találta. A Moneyval által felvetett kétségekre a jelen törvény megoldást kíván nyújtani azzal azonban, hogy a bírósági eljárás szükségességétől ebben az esetben eltekinteni nem lehet, mert a vagyonbefagyasztással járó alapjogi (tulajdonjogi) korlátozás miatt a szükséges garanciális szabályok érvényesülése kizárólag a bíróság fenti eljárásával biztosítható.

A végrehajtást a pénzügyi és vagyoni korlátozó intézkedés alanyával szemben, a pénzügyi és vagyoni korlátozó intézkedés hatálya alá tartozó pénzeszközre és gazdasági erőforrásra rendeli el a bíróság. A zárlat végrehajtására a Vht. szabályai irányadóak, az illetékes megyei bíróság a végrehajtást végzéssel elrendelő határozatot hoz, ami végrehajtható okiratnak minősül. A végrehajtható okiratot kiállító megyei, fővárosi bírósággal szolgálati viszonyban álló megyei bírósági végrehajtó foganatosítja a végrehajtást. A zárlat végrehajtásáról és annak befejezéséről a bíróság három munkanapon belül értesíti a hatóságot, továbbá az adópolitikáért felelős minisztert.

Amennyiben a cégbíróság a hatóság értesítése alapján a hivatkozott rendelkezések alapján a cég működésének felfüggesztéséről, illetve megszüntetéséről dönt, arról három munkanapon belül értesíti a hatóságot, továbbá az adópolitikáért felelős minisztert.

Ha vagyoni nyilvántartást vezető szerv a pénzügyi és vagyoni korlátozó intézkedés hatálya alá tartozó vagyont érintő korlátozás tényének vagyoni nyilvántartásban történő rögzítéséről dönt a hatóság értesítése alapján, arról a fentieknek megfelelően ő is értesíteni köteles a hatóságot és az adópolitikáért felelős minisztert.

A 9. §-hoz

A törvény rögzíti, hogy a vagyon befagyasztásával és a pénzeszköz vagy gazdasági forrás rendelkezésre bocsátásával járó korlátozás között különbség van, amely az alapjogi korlátozás mértéke szempontjából bír jelentőséggel és emiatt eltérő eljárási szabályokat rendel alkalmazni a rendelkezésre bocsátás tilalmának végrehajtása során. Ebben az esetben ugyanis a bírósági zárlattal ellentétben nem a bíróság, hanem a szolgáltató és a vagyoni nyilvántartást vezető szerv hozza meg a döntést a vagyon rendelkezésre bocsátása tilalmának alkalmazásáról. E döntéséről pedig haladéktalanul értesíti a hatóságot és a minisztert.

Az értesítés kötelező eleme az alkalmazott uniós jogi aktus vagy ENSZ BT határozat vonatkozó rendelkezésének megjelölése, a vagyonon korlátozó jogosultsággal rendelkező természetes személy, jogi személy, valamint jogi személyiséggel nem rendelkező szervezet azonosító adatai, továbbá az érintett vagyon vonatkozásában rendelkezésre álló azonosító adatok.

Egyfajta jogorvoslati lehetőségként a törvény lehetőséget biztosít a szolgáltató vagy a vagyoni nyilvántartást vezető szerv által elrendelt korlátozással szemben kvázi jogorvoslati kérelem benyújtására abban az esetben, ha az érintett személy vitatja, hogy ő lenne a pénzügyi és vagyoni korlátozó intézkedéssel sújtandó alany és ehhez olyan adatot, információt, egyéb bizonyítékot tud szolgáltatni, amely alapján egyértelműen megállapítható, hogy valóban nem ő a célszemély. A hatóság ebben az esetben a hozzá beérkezett kérelem alapján a közigazgatási eljárásról szóló törvény szabályai szerint jár el.

A 10. §-hoz

Az uniós jogi aktusokban foglaltaknak megfelelően az Európai Unió intézményei és tagállamai felé a hazai hatóságok által végrehajtott pénzügyi és vagyoni korlátozó intézkedésekről előírt tájékoztatási kötelezettséget a miniszter teljesíti.

A 11. §-hoz

A törvény a gyakorlati jogalkalmazói tapasztalatokra tekintettel egyértelműsíti, hogy az e törvény alapján bíróság által elrendelt zárlattal szembeni jogorvoslatra a Vht. szabályai irányadóak azzal, hogy - a Moneyval 5. körös országvizsgálatának eredményeképpen megfogalmazott ajánlások alapján - e jogorvoslatra abban az esetben nyílik lehetőség, ha az érintett személy nem az uniós jogi aktussal illetve ENSZ BT határozattal elrendelt pénzügyi és vagyoni korlátozó intézkedéssel célzott jogalany és erre nézve megfelelő adatot, információt, egyéb bizonyítékot szolgáltat.

A 12-13. §-hoz

Az uniós jogi aktusok és az ENSZ BT határozatai alapján lehetőség van mentesíteni a listán szereplő személyek bizonyos pénzeszközeit vagy gazdasági erőforrásait a korlátozás alól, ha ezen jogi aktusokban pontosan rögzített valamely legitim célra (így például ha azok a szankciós listán szereplő személyek és eltartott családtagjaik alapvető szükségleteinek kielégítéséhez szükségesek, vagy kizárólag jogi szolgáltatások nyújtásával kapcsolatban felmerülő, ésszerű mértékű szakértői díjak kifizetését szolgálják) kíván hozzáférni azokhoz. Ilyen esetben a kijelölt tagállami hatóság eseti, ügyhöz kötődő mentesítést adhat a korlátozó intézkedés alól.

A törvény ezen esetekre nézve meghatározza a vagyon befagyasztás alóli mentesítésének, illetve a rendelkezésre bocsátás tilalmának hatálya alá tartozó vagyon mentesítésének eljárási szabályait. A törvény egyértelműsíti, hogy a pénzeszköz vagy gazdasági forrás rendelkezésre bocsátásának tilalmához kapcsolódó mentesítési eljárás lefolytatására ez esetben is külön, nem bírósági eljárás keretében kerül sor.

Bírósági zárlat (vagyonbefagyasztás) esetében a mentesítés iránti kérelmet a pénzügyi és vagyoni korlátozó intézkedés alanya a szolgáltatón keresztül a hatósághoz nyújtja be, de a bíróságnak címezve. A rendelkezésre bocsátás tilalmát elrendelő döntés vonatkozásában a mentesítési kérelmet ugyancsak a pénzügyi és vagyoni korlátozó intézkedés alanya a szolgáltatón keresztül a hatósághoz nyújtja be. A mentesítési kérelemnek tartalmaznia kell a vagyon befagyasztásának uniós jogi aktusban illetve ENSZ BT határozatban rögzített tilalmához kapcsolódó, rendelkezésre álló összes rendelkezésre álló adatot, tényt, körülményt.

A hatóság bírósági zárlat esetén a kérelmet haladéktalanul továbbítja az elrendelő bíróság felé, valamint tájékoztatja az ENSZ BT illetékeseit (feltéve, hogy azt az ENSZ BT határozat kifejezetten előírja) és a minisztert. A mentesítés során a bíróság a Vht. szabályai szerint jár és nemperes eljárásban a kérelem beérkezésétől számított hatvan napon belül végzéssel dönt. A bíróság a végzését kézbesíti a hatóságnak és a miniszternek is. A miniszter pedig tájékoztatja erről az uniós jogi aktusoknak megfelelően az Európai Unió többi tagállamát és intézményeit.

A rendelkezésre bocsátás tilalma esetén a hatóság harminc napon belül vizsgálja meg a mentesítési kérelmet és dönt az uniós jogi aktusban illetve ENSZ BT határozatban rögzített feltételek alapján és szempontoknak megfelelően. A hatóság az uniós jogi aktusban rögzített esetekben a határozatát megküldi a miniszter részére, aki az uniós jogi aktusoknak megfelelően tájékoztatja az Európai Unió többi tagállamát és intézményeit (Európai Bizottságot).

A 14. §-hoz

Az FATF nemzetközi ajánlásai értelmében bizonyos kötelezettségeket ki kell terjeszteni az ún. proliferáció pénzügyi támogatásának megakadályozására (proliferáció-finanszírozás) is. Az Unióban ez a proliferáció elleni küzdelem a pénzügyi és vagyoni korlátozások tekintetében alapvetően a pénzátutalások teljes körű megakadályozására terjed ki. Ilyen jellegű korlátozás jelenleg a Koreai Népi Demokratikus Köztársaság esetében került elrendelésre, ezért a törvény elsősorban erre az uniós jogi aktusra tekintettel szabályozza a pénzátutalások speciális engedélyezési eljárását. Az érintett uniós jogi aktusok mellett az ENSZ BT határozatok csak általánosságban írják elő a proliferációhoz kapcsolódó pénzügyi tranzakciók korlátozását.

A törvény értelmében, amennyiben az uniós jogi aktus vagy az ENSZ BT határozat ilyen típusú korlátozó intézkedésként tilalmat rendel el (például tilos az Észak-Koreai Népi Demokratikus Köztársaságban székhellyel rendelkező pénzügyi intézmények részére), a fizetési- számlavezetésre jogosult szolgáltató megtagadja a pénzeszközök átutalására irányuló megbízást teljesítését. Az előírt teljes körű pénzátutalási tilalom alól azonban az uniós jogi aktus bizonyos esetkörök (meghatározott célokhoz kapcsolódó ügyletek, meghatározott értékhatár felett) vonatkozásában enged kivételeket, melyek esetén előzetes engedélykéréshez vagy egyszerű engedélykéréshez van kötve a pénzátutalás. A törvény ezen engedélyezési eljárás szabályait kívánja lefektetni.

Annak érdekében, hogy a fizetési-számlavezetésre jogosult szolgáltató a tilalom hatálya alá tartozó pénzátutalás teljesítését meg tudja akadályozni, rendelkeznie kell olyan szűrőrendszerrel, amely biztosítani képes a pénzátutalás címzettjének, a megbízónak, a kezdeményezettnek és a megbízás céljának ellenőrzését.

A fizetési-számlavezetésre jogosult szolgáltató a pénzeszközök átutalása és a pénzügyi szolgáltatás kezdeményezéséről, fogadásáról vagy teljesítéséről - attól függően, hogy az uniós jogi aktus alapján előzetes vagy nem előzetes engedélyhez kötött az ügylet - haladéktalanul értesíti a pénzeszközök átutalására vonatkozó korlátozó intézkedés foganatosításáért felelős szervet. Ezzel egyidejűleg a megbízó a szolgáltatón keresztül vagy maga a szolgáltató a teljesítés engedélyezése vagy előzetes engedélyezése iránt kérelmet nyújt be a pénzeszközök átutalására vonatkozó korlátozó intézkedés foganatosításáért felelős szervhez. A Nemzeti Adó- és Vámhivatal szervezetéről és egyes szervek kijelöléséről szóló 485/2015. (XII. 29.) Korm. rendelet a Pénzmosás Elleni Információs Irodát jelölte ki az e törvény szerinti pénzeszközök átutalására vonatkozó korlátozó intézkedés foganatosításáért felelős szervként.

A kérelemnek tartalmaznia kell a pénzeszközök átutalásával és a pénzügyi szolgáltatással kapcsolatban rendelkezésre álló összes adatot, tényt, körülményt, különös tekintettel az átutalás céljának megjelölésére, a megbízóra és a kedvezményezettre vonatkozó adatokra, az új Pmt. alapján rögzített adatokra, a kapcsolódó egyéb hatósági engedélyekre és az uniós jogi aktusban (esetleg ENSZ BT határozatban) rögzített kivételekre. A korlátozó intézkedés foganatosításáért felelős szerv harminc napon belül vizsgálja meg ezt a kérelmet és dönt az uniós jogi aktusban illetve ENSZ BT határozatban rögzített feltételek alapján és szempontoknak megfelelően az (előzetes) engedély kiadásáról vagy megtagadásáról. Ha a korlátozó intézkedés foganatosításáért felelős szerv e határidőn belül nem hoz döntést, az engedélyt megadottnak kell tekinteni.

Az uniós jogi aktusban foglalt kötelezettségekre tekintettel a kiadott előzetes engedélyekről a korlátozó intézkedés foganatosításáért felelős szervnek tájékoztatnia kell a minisztert, aki továbbítja ezen információkat az Európai Unió többi tagállama és meghatározott intézményei számára.

Kiemelendő, hogy miután a szabályozás alapját képező uniós jogi aktus kifejezetten hivatkozik a 4. pénzmosás elleni irányelvben foglalt szolgáltatói kötelezettségekre, ezért a törvény is utalást tartalmaz az érintett szolgáltatók vonatkozásában az új Pmt.-ben foglalt ügyfél- átvilágítási és nyilvántartási kötelezettség végrehajtására, valamint bejelentési kötelezettség teljesítésére kifejezetten a proliferáció-finanszírozásra utaló adat, tény, körülmény felmerülése esetén.

A 15. §-hoz

A hatóság e törvény szerinti feladatai végrehajtásának elősegítése érdekében a törvény biztosítja, hogy a hatóság felügyeletet ellátó szervet, központi államigazgatási szervet, terrorizmust elhárító szervet, nyomozó hatóságot, nemzetbiztonsági szolgálatot, ügyészt, bíróságot keressen meg, ha a feladatának ellátásához olyan információ szükséges számára, amely a megkeresett szerv, hatóság nyilvántartásából, illetve irataiból szerezhető meg, vagy ha olyan irat vagy más bizonyíték szükséges, amely a megkeresett hatóságnál, szervnél van, vagy onnan szerezhető meg. Az adatvédelmi rendelkezésekre figyelemmel a megkeresésben meg kell jelölni az adat, irat felhasználásának célját, valamint azt, hogy személyes adat esetén annak beszerzésére e törvény alapján kerül sor.

Ha külön jogszabály ennél rövidebb határidőt nem állapít meg, a megkeresést nyolc napon belül kell teljesíteni. A megkeresett hatóság, szerv csak abban az esetben tagadhatja meg a megkeresésben foglaltak teljesítését, ha az jogszabályba ütközik. Ha a megkeresésben foglaltak teljesítésére más szerv jogosult, a megkeresett hatóságnak áttételi kötelezettsége van.

Kiemelendő, hogy a törvény a hatóság számára külföldi hatóság megkeresését is lehetővé teszi, ha az szükséges az feladatainak ellátásához.

A hatóság bizonyos körben az érintett hazai hatósági nyilvántartásokból is igényelhet adatot.

Annak ellenére, hogy a jelenlegi rendszer alapján az e törvény szerinti hatósági feladatokat, a pénzeszközök átutalására vonatkozó korlátozó intézkedés végrehajtásával kapcsolatos feladatokat és az új Pmt. szerinti feladatokat is a 485/2015. (XII. 29.) Korm. rendelet alapján a NAV szervezetén belül működő Pénzmosás Elleni Információs Iroda látja el, a törvény mindenképpen biztosítani kívánja, hogy egy esetleges jövőbeni változás esetén is fennmaradjon - az új Pmt. és e törvény közötti összhang megteremtése érdekében - a hatóság és a pénzeszközök átutalására vonatkozó korlátozó intézkedés foganatosításért felelős szerv valamint az új Pmt. szerinti pénzügyi információs egység közötti információcsere lehetősége. A hatóság és a pénzeszközök átutalására vonatkozó korlátozó intézkedés foganatosításért felelős szerv adatigénylése azonban kizárólag a pénzügyi információs egységként működő hatóság által az új Pmt. szerint kezelt adatokra irányulhat. Amennyiben pedig a hatóságnak az eljárása során az új Pmt.-ben meghatározott bejelentés alapjául szolgáló adat, tény vagy körülmény jut tudomására, arról haladéktalanul tájékoztatja a pénzügyi információs egységet.

A 16. §-hoz

Tekintettel arra, hogy a pénzügyi és vagyoni korlátozó intézkedések végrehajtása szükségszerűen együtt jár adatkezelési tevékenységgel, a törvény a hatóságot és a pénzeszközök átutalására vonatkozó korlátozó intézkedés foganatosításért felelős szervet felhatalmazza arra, hogy meghatározott adatkörre vonatkozóan, - a hatályos adatvédelmi rendelkezésekre tekintettel - szigorúan a törvényben meghatározott célhoz kötve és az abban meghatározott feltételek szerint adatokat kezeljen.

A törvényben foglalt kötelezettségekkel érintett személyi kör kapcsolódása miatt az új Pmt. ügyfél-átvilágítási intézkedéseket előíró rendelkezései analógiájára került meghatározásra a hatóság és a pénzeszközök átutalására vonatkozó korlátozó intézkedés foganatosításért felelős szerv által kezelhető (személyes) adatok köre a pénzügyi és vagyoni korlátozó intézkedés feltételezett alanya vonatkozásában. Emellett a hatóság és a pénzeszközök átutalására vonatkozó korlátozó intézkedés foganatosításért felelős szerv e törvény szerinti feladatainak ellátásához szükségessé válhat a pénzügyi és vagyoni korlátozó intézkedés hatálya alá eső vagyonon a végrehajtást korlátozó jogosultsággal rendelkező természetes személy személyes adatainak kezelése is, melyhez ugyancsak alapot teremt a törvény.

Ha a hatóság és a pénzeszközök átutalására vonatkozó korlátozó intézkedés foganatosításért felelős szerv törvény szerinti eljárásának feltételei - a bejelentés alapján általa lefolytatott vizsgálat eredményére tekintettel - nem állnak fenn, az eljárás során gyűjtött adatokat haladéktalanul törölni szükséges.

A hatóság és a pénzeszközök átutalására vonatkozó korlátozó intézkedés foganatosításért felelős szerv a pénzügyi és vagyoni korlátozó intézkedés alkalmazásának ellenőrzése céljából, továbbá a mentesítési és pénzátutalásokat érintő engedélyezési eljárás lefolytatása érdekében jogosult kezelni az új Pmt. ügyfél-átvilágítási rendelkezései alapján a megbízóra és a kedvezményezettre vonatkozóan a szolgáltató által rögzített és továbbított, valamint a megkeresések során tudomására jutott személyes adatokat.

Adatvédelmi okokból a hatóság és a pénzeszközök átutalására vonatkozó korlátozó intézkedés foganatosításért felelős szerv ezen adatokat, információkat és iratokat 10 évig köteles megőrizni összhangban az új Pmt.-ben a pénzügyi információs egység részére meghatározott adatmegőrzési időtartammal.

-----STARTING---POINT---VEGE---

A 17. §-hoz

A törvény felhatalmazást ad az adópolitikáért felelős miniszter számára, hogy rendeletben határozza meg a belső szabályzat kötelező tartalmi elemeit, valamint az ingatlanosok, az adótanácsadók, a könyvelők, bizonyos szerencsejáték szervezők, valamint a nemesfém- és árukereskedők vonatkozásában az e törvényben rögzített kötelezettségeik végrehajtása érdekében szükséges részletszabályokat.

A Magyar Nemzeti Bank elnöke ugyancsak felhatalmazást kap, hogy rendeletben állapítsa meg a felügyelete alá tartozó pénzügyi szolgáltatók és bizalmi vagyonkezelők számára, az e törvényben rögzített kötelezettségeik végrehajtása érdekében szükséges részletszabályokat.

A 18. §-hoz

A hatálybelépés időpontjáról rendelkezik.

A 19. §-hoz

A törvény hatálybalépésekor már működő szolgáltatók esetében átmeneti rendelkezésként a belső szabályzat elkészítésére kilencven napon belül köteles a szolgáltató, a hatályba lépést követően megalakuló szolgáltató pedig negyvenöt napon belül. A bejelentés megtételéért felelős személy kijelölésére 30 nap áll rendelkezésre.

Kiemelendő, hogy a pénzmosás és a terrorizmus finanszírozása megelőzéséről és megakadályozásáról szóló törvény ügyvédeket és közjegyzőket érintő speciális rendelkezései e törvény vonatkozásában is irányadóak.

A 20. §-hoz

Az Európai Uniónak való megfelelés azoknak a közvetlenül alkalmazandó uniós jogi aktusoknak (rendeleteknek) a felsorolását jelenti, amelyek a pénzügyi és vagyoni korlátozó intézkedések végrehajtását előírják.

A 21-23. §-hoz

A belső szabályzat készítési kötelezettség rögzítése miatt szükségessé válik azon ágazati jogszabályok módosítása, amelyek ilyen jellegű szolgáltatói kötelezettséget nem írtak elő ezidáig.

A 24. §-hoz

Szükségessé válik a 2007. évi CLXXX. törvény hatályon kívül helyezése.