2010. évi CLXXX. törvény indokolása

a honvédelemről és a Magyar Honvédségről szóló 2004. évi CV. törvény, valamint egyes törvények ezzel összefüggő módosításáról

-----STARTING---POINT---ALTALANOS--- 

A honvédelemről és a Magyar Honvédségről szóló 2004. évi CV. törvény (a továbbiakban: Hvt.) módosításáról szóló törvény célja a Honvédelmi Minisztérium (a továbbiakban: HM) és a Magyar Honvédség (a továbbiakban: Honvédség) szervezetének korszerűsítése, a működés hatékonyabbá tétele, az elmúlt időszakban tapasztalt hiányosságok kiküszöbölése, a jogszabályi és szervezeti változások átvezetése, továbbá a tartalékosi rendszer felülvizsgálata fejlesztése törvényi feltételeinek megteremtése.

A törvény a honvédelmi miniszter szakirányítási jogköre ellátásában közreműködő közigazgatási államtitkár mellett a katonai terület szakirányításában közreműködő Honvéd Vezérkar főnöke felelősségét is megállapítja. A Kormány és a honvédelmi miniszter részére megállapított, illetve módosuló jogkörei gyakorlása érdekében a törvény rendeleti felhatalmazásokat állapít meg. A más minisztériumi általános struktúrától némileg eltérő integrált HM-ben a Honvéd Vezérkar szervezeti egységeként hozza létre a „civil” főosztályokkal azonos jogállású csoportfőnökségeket.

A HM kiemelt célkitűzése az önkéntes tartalékos rendszer fejlesztése, amelynek keretében a Honvédség új tartalékos rendszere két pillérre épül: az önkéntesség alapján szervezett műveleti és védelmi tartalékra, illetve a törvényi kötelezettségen alapuló kiképzett tartalékosokra és a potenciális hadkötelesekre. A törvény a Honvédség tartalékos rendszere önkéntes tartalékos komponensének alapszabályait tartalmazza, amelyek megteremtik annak lehetőségét, hogy az önkéntes tartalékos rendszer egyes elemei már 2011. január 1-jén megkezdhessék a működést. Az önkéntesség alapján szervezett védelmi tartalék és műveleti tartalék biztosítja, hogy a hadkiegészítés béke- és minősített időszakban is zavartalan legyen. A tartalékos rendszer második komponensét képező kiképzett tartalékos és potenciális hadköteles állomány törvényi kötelezettség alapján szerveződik, behívásuk kizárólag minősített időszakban történhet.

A törvény szerves részét képezi a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) módosítása, amelyet a Honvédség új tartalékos rendszere koncepciójának irányvonalai tesznek szükségessé. Az új fejlesztési célkitűzések értelmében 2011. január 1-jétől megkezdi működésüket az önkéntes tartalékos rendszer egyes elemei, amely állomány különösen a kritikus infrastruktúra-védelemben, a katasztrófavédelemben, illetve a befogadó nemzeti támogatás feladataiban működik közre.

A Hjt. legutóbbi módosítását 2010. október 18-án elfogadta az Országgyűlés (2010. évi XCV. törvény), melynek rendelkezései közül néhány az önkéntes tartalékos rendszerre vonatkozik, 2012. január 1-jei hatálybalépéssel. Figyelemmel azonban arra, hogy a tartalékos rendszer védelmi tartalék elemének már 2011. január 1-jén működnie kell, az újonnan elfogadott szabályok hatálybaléptetése ezen korábbi időponttól indokolt. A módosítás ennek megfelelően tartalmazza a Hjt. legfrissebb módosítása részét képező, az önkéntes tartalékos komponensre vonatkozó szabályok korábbi hatálybaléptetésének megoldását.

A Hjt. módosítása kiterjed az önkéntes tartalékos szolgálati viszony létesítésére, az állomány felkészítésére és behívására, tényleges szolgálatteljesítésére, vezénylésére, az önkéntes tartalékosi szolgálati jogviszony megszüntetésére, valamint az állomány juttatásaira.

-----STARTING---POINT---RESZLETES---

Az 1. §-hoz

[Hvt. 6. § (1) bekezdés]

A törvény a kiképzett tartalékos (volt hivatásos, szerződéses, önkéntes tartalékos katona) esetében a hadkötelezettség korhatárának emelését állapítja meg.

A 2. §-hoz

[Hvt. 7. § (1)-(2) bekezdés]

A törvény kiegészíti a katonai nyilvántartásban kezelhető adatok körét a meghagyásba helyezettek munkakörére vonatkozó adatokkal, a meghagyás tervezése és a meghagyásba helyezés végrehajtása céljából. Ennek során a törvény figyelemmel van a meghagyással kapcsolatos eljárás és a meghagyásba bevont szervek besorolásának szabályairól szóló 68/2009. (IV. 2.) Korm. rendeletre is. A törvény megteremti annak lehetőségét, hogy a katonai nyilvántartás kezelje a kiképzett tartalékosok adatait, békeidőszakban előkészítve a tartalékosok rendkívüli állapotban és megelőző védelmi helyzetben történő behívását.

A 3. §-hoz

[Hvt. 8. § (6) bekezdés]

A meghagyásba bevont szerv vezetőjét a törvény a meghagyás tervezhetősége és a meghagyás végrehajthatósága érdekében adatszolgáltatásra kötelezi a Hvt. 7. § (1) bekezdés S) pontjában meghatározott adatok vonatkozásában.

A 4. §-hoz

[Hvt. 9. § (3a) bekezdéséhez]

Az adatszolgáltatás lehetővé teszi a kiképzett tartalékosok békeidőszakban történő hadi beosztásra történő kiírását és a kiképzett tartalékosok gyors és differenciált behívását. Mindemellett a szabályozási megoldás biztosítja, hogy az adatszolgáltatás ne járjon az állampolgár részére személyes kötelezettség előírásával.

Az 5. §-hoz

[Hvt. 39. § (1) bekezdés]

A törvény a közigazgatási hatósági eljárás és szolgáltatás általános szabályairól szóló 2004. évi CXL. törvény által használt terminológiának megfelelő pontosítást tartalmaz.

A 6. §-hoz

[Hvt. 50. § (1) és (2) bekezdéséhez]

A törvény az Észak-atlanti Szerződés Szervezetében viselt tagságunkból eredő nemzetközi kötelezettségünknek megfelelően, a Kormány feladataként állapítja meg a NATO Válságreagáló Rendszerének alkalmazásáról való gondoskodást és az azzal összhangban álló nemzeti intézkedések rendszerének létrehozását és irányítását.

A Honvédelmi Tanács és a Kormány speciális működési feltételeinek biztosíthatósága érdekében a törvény nevesíti az info-kommunikációs támogatás biztosítását és az ehhez szükséges források tervezhetőségét.

A 7. §-hoz

(Hvt. 51. §)

A törvény a Hvt. 50. §-ának módosításával összhangban kiegészíti a honvédelmi miniszter felelősségi körét a válságkezelés katonai feladatainak végrehajtásával.

A 8. §-hoz

[Hvt. 52. § (1) bekezdés d) és h) pontja, valamint (3) bekezdése]

A törvény a Hvt. 50. §-sal történő összhang megteremtése érdekében a honvédelmi miniszter ágazati irányítási jogköre kiegészül a polgári válságkezelés katonai eszközökkel történő támogatásának biztosításával és a polgári veszélyhelyzeti tervezéssel kapcsolatos feladatok végrehajtásával.

A törvény a Hvt. 52. § (1) bekezdés h) pontját módosítja annak érdekében, hogy - a felsőoktatásról szóló 2005. évi CXXXIX. törvény (a továbbiakban Ftv.) fogalomrendszerével összhangban - a katonai felsőoktatási intézmény felett miniszteri jogkörében a „felügyelet” kifejezés helyett a fenntartói irányítás fogalom kerüljön nevesítésre. Ehhez kapcsolódóan egyértelműsítésre kerül, hogy - ha törvény eltérően nem rendelkezik - az Egyetem vonatkozásában a miniszter normatív utasítási joggal rendelkezik.

A 9. §-hoz

[Hvt. 60. § (2) és (5) bekezdés]

A törvény kiemelt célkitűzésként kezeli az önkéntes tartalékos rendszer fejlesztését. Az önkéntes tartalékosok zökkenőmentes behívhatóságának biztosítása érdekében a hadkiegészítő parancsnokságok feladatává teszi e személyi kör behívását.

A védelmi képesség biztosítása céljából a hadkiegészítő parancsnokságok a törvényben meghatározott körben adatokat igényelhetnek a Nemzeti Közlekedési Hatóságtól.

A 10. §-hoz

[Hvt. 70. § (1) és (3) bekezdés]

A Honvédség állami protokolláris feladatokban történő közreműködése keretében a közintézmények és a magyar történelem szempontjából fontos ereklyék őrzése kiemelt jelentőségű. E feladatot a Honvédség feladatrendszerében az egyértelműsítés érdekében kifejezetten szükséges megjeleníteni.

A 11. §-hoz

(Hvt. 75. §)

A törvény a magas színvonalú és akkreditált oktatás biztosítása érdekében fenntartja a hatályos szabályozás azon rendelkezését, amely szerint a katonai felsőoktatási intézmény képzési tevékenységét a Honvédség és a rendvédelmi szervek igényeire figyelemmel látja el, illetve lehetősége van arra, hogy a képzés gyakorlati részéhez szükséges körben és mértékben haditechnikai eszközöket és anyagokat tartson fent.

A törvény nevesíti, hogy a honvéd tisztjelölt a Honvédség önálló állománytáblával rendelkező, a Honvéd Vezérkar főnöke közvetlen alárendeltségébe tartozó zászlóalj állományába tartozik, emellett a katonai felsőoktatási intézménnyel előkészítő, vagy hallgatói jogviszonyban áll. Ennek részletes szabályait a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény, illetve végrehajtási rendeletei tartalmazzák.

Az MH Ludovika Zászlóalj (a továbbiakban: Zászlóalj), mint önálló állománytáblás katonai szervezet az általános szabályok szerint tart fenn haditechnikai eszközöket és anyagokat. A Zászlóalj a honvéd tisztjelöltek kiképzésének gyakorlati részét a haditechnikai eszközeinek és anyagainak felhasználásával biztosítja.

A 12. §-hoz

[Hvt. 76. § (3) bekezdés]

A törvény az államháztartásról szóló 1992. évi XXXVIII. törvény 88. § (2) bekezdésével hozza összhangba a Hvt. szabályait.

A 13. §-hoz

(Hvt. 76/A. §)

A válságkezelő és béketeremtő műveletekben résztvevő szervezeti egységek feladatainak önálló végrehajtásához nélkülözhetetlen feltétel azok jogi személyiséggel történő felruházása. A Polgári Törvénykönyvről szóló 1959. évi IV. törvény 30. §-a lehetővé teszi, hogy jogszabály, alapító határozat vagy alapító okirat jogi személyiséggel ruházza fel a jogi személy szervezeti egységét. Ezért a törvény a szövetségi és nemzetközi szerződésből eredő katonai kötelezettségeket teljesítő honvédelmi szervezetek válságkezelő és békeműveletekben résztvevő szervezeti egysége részére a munkáltatói jogok, a költségvetési előirányzatok feletti rendelkezési és kötelezettségvállalási jogkörök gyakorlása tekintetében jogi személyiséget ad.

A 14. §-hoz

[Hvt. 77. § (1) bekezdés]

A törvény a Hvt. hatálybalépése óta bekövetkezett szervezeti változásoknak megfelelő korrekciót tartalmaz.

A 15. §-hoz

(Hvt. 79. §)

A törvény a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény terminológiájához igazítja a Magyar Honvédség személyi állományára vonatkozó szabályokat.

A 16. §-hoz

[Hvt. 80. § (1) bekezdés]

A törvény az ösztöndíjas hallgató megnevezés helyett a honvéd tisztjelölt fogalmát vezeti be.

A 17-18. §-hoz

(Hvt. 83-83/A. §)

A hadkötelezettségen alapuló békeidőszaki sor- és tartalékos katonai szolgálat megszűnésével, a Honvédség tevékenysége tekintetében megnövekedett a tartalékos rendszer jelentősége. A törvény a Honvédség tartalékos rendszerének fejlesztése keretében differenciálni kívánja a különböző jellegű és eltérő kötöttséget jelentő önkéntes tartalékos szolgálati formákat. Megállapítja, hogy alkotmányos kötelezettségként vagy önkéntesség alapján kerülhet sor tartalékosi szolgálatra. Béke időszakában a szolgálatteljesítés alapja az önkéntes vállalás. A törvény megnevezi a tartalékosi rendszer elemeit és megállapítja az egyes elemekre vonatkozó legfontosabb szabályokat, továbbá a katonai esküt nem tett tartalékosok esküjének szövegét is rögzíti. A rendszer széleskörű kiépíthetőségének fontos eleme az önkéntes tartalékos szolgálatot teljesítők munkáltatóinak érdekeltté tétele abban, hogy munkavállalóik önkéntes tartalékos szolgálatot vállalhassanak. A törvény erre figyelemmel a Kormány feladatkörébe utalja a békeidőszaki munkáltatói ösztönző-kompenzációs rendszer kidolgozását.

A törvény lehetővé teszi, hogy a védelmi tartalékos, ha a Honvédség érdekében végez tevékenységet, úgy e tevékenység ellátása során katonai egyenruhát viseljen. Ilyen jellegű tevékenység egyik tipikus formája, a honvédségi objektumok, laktanyák őrzése. A törvény egyúttal a védelmi tartalékosra vonatkozó legfontosabb szerződési feltételeket is megállapítja.

A 19. §-hoz

(Hvt. 84. §)

A törvény korrigálja a hadfelszerelés biztosítására vonatkozó szabályt.

A 20. §-hoz

[Hvt. 88. § (2) bekezdés]

A törvény a katonai terminológiának megfelelő technikai jellegű kodifikációs pontosítást tartalmaz.

A 21. §-hoz

(Hvt. 95. §-a előtti cím)

A törvény pontosítja és következetesen végigvezeti a törvény szövegében az „irányítás” és a „felső szintű vezetés” használatát, figyelemmel az Alkotmány 40/B. § (3) bekezdésének megfogalmazására, valamint arra, hogy a Hvt. a Honvédség vezetését szintenként határozza meg.

A 22. §-hoz

(Hvt. 96. §)

A közigazgatási államtitkári funkció visszaállítása következményeként a korábbi törvénymódosítás a Hvt. 96. §-át úgy módosította, hogy a honvédelmi miniszter a szakirányítási jogkörét a közigazgatási államtitkár útján gyakorolja. Az integrált HM ugyanakkor feladatait eredményesen akkor tudja ellátni, ha a honvédelmi miniszter a szakirányítási jogkörét a katonai szakterületek tekintetében a Honvéd Vezérkar főnöke közreműködésével látja el. A törvény a Honvéd Vezérkar főnökének szakirányítási jogkörét is tartalmazza.

A 23. §-hoz

[Hvt. 97. § (1) és (3) bekezdés]

A törvény pontosítja a honvédelmi miniszter feladatait.

A honvédelmi miniszter a Honvédség irányítására vonatkozó jogkörei között - a hivatásos, szerződéses és önkéntes tartalékos állomány jogállását tartalmazó külön törvény szerinti jogosultságon és kötelezettségen felül - a Honvédség teljes személyi állománya tekintetében irányítási felelősséggel bír. A törvény a személyi állomány vonatkozásában pontosítja e felelősség tartalmát. A törvény a honvédelmi miniszter felelősségi körébe utalja az önkéntes tartalékosok tényleges katonai szolgálatra történő behívásának elrendelését, amennyiben az nem a tervezett kiképzés végrehajtására irányul.

A 24. §-hoz

(Hvt. 99. §)

A törvény rögzíti, hogy a HM központi államigazgatási szerv.

A 25. §-hoz

[Hvt. 100. § (2)-(3) bekezdése]

A Honvédség szakirányítását biztosító honvédelmi miniszteri jogkört segítő közigazgatási államtitkári, Honvéd Vezérkar főnöki hatáskör megosztására figyelemmel a törvény Hvt. 100. §-ára vonatkozó módosítása a közigazgatási államtitkár szakirányítással kapcsolatos feladatait rendezi.

A 26. §-hoz

[Hvt. 101. § (2) és (3) bekezdés, valamint az új (6)-(7) bekezdése]

A törvény a katonai terminológiának megfelelően határozza meg a kiegészítésben és a módosításban jelzett minősített időszakokban a hadkiegészítés kifejezéseket, egyúttal a Honvéd Vezérkar főnöke jogkörét kiegészíti a hadkiegészítés rendszerében a szolgáltatások igénybevételével, tervezésével és vezetésével. Mindezeken túl a szakmai feladatok pontosítását is tartalmazza a törvény.

A törvény a katonai terület szakirányításának felelősségét állapítja meg a Honvéd Vezérkar főnöke számára. E módosítással hatályon kívül helyezett jogkörök megfelelő pontosítással a Hvt. 110. § (1)-(2) bekezdésben kerültek megállapításra.

A törvény a HM működésében a Honvédség vezetésében és szakirányításban való közreműködésük és felelősségük arányában a Honvéd Vezérkar főnöke és helyettese illetménye és juttatásai szintjét állapítja meg.

A törvény rögzíti, hogy a Honvéd Vezérkar főnöke, mint a Honvédség első számú katonája egyúttal a Honvédség tényleges állományú katonáinak szolgálati elöljárója. E jogkört a (7) bekezdésben foglaltak szerint gyakorolja.

A 27. §-hoz

(Hvt. 101/A. §)

Az integrált minisztérium részét képező Honvéd Vezérkarnak a közigazgatási szervezeti felépítéstől eltérő NATO struktúra (a „J” rendszer) szerinti csoportfőnöki szervezeti felosztását állapítja meg a törvény. Emellett kifejezi azt is, hogy a minisztériumi főosztály és a csoportfőnökség azonos jogállású szervezet.

A 28. §-hoz

(Hvt. 102. §)

A Hvt. 95. §-nál megjelölt indok alapján a törvény a Hvt. 102. §-a előtti alcímben az „irányítása” kifejezés „vezetése” kifejezésre módosul. A törvény a külföldön hadműveleti irányítás alá helyezett katonai szervezet parancsnoki funkciója betöltésére vonatkozó rendelkezését módosítja.

A 29. §-hoz

[Hvt. 110. § (1)-(2) bekezdés]

A Hvt. belső rendelkezések kiadására vonatkozó rendelkezései alapvetően a szakirányítási hatáskörök változása, illetve a szakirányítás és a Honvéd Vezérkar főnök vezetési eszközeinek pontosítása miatt kerülnek módosításra. A törvény egyúttal szűkíti az intézkedés kiadására jogosultak körét is.

A 30. §-hoz

[Hvt. 111. § (1) bekezdés]

A Hvt. 111. § (1) bekezdése pontosításával a Honvédség vezetése feltételei között a kommunikációs rendszerek technikai elemeit jelöli meg a törvény.

A 31. §-hoz

[Hvt. 132. § (3) és (4) bekezdés]

A törvény az MH Légierő Parancsnokság megszűnése következtében szükségessé váló pontosításokat tartalmaz egyes jogkörök gyakorlása vonatkozásában.

A 32. §-hoz

[Hvt. 138. § (1) bekezdés]

A törvény a Honvédség nemzetközi együttműködésének kereteit bővíti a híradó, informatikai és információvédelmi területekkel.

A 33. §-hoz

[Hvt. 145. § (1)-(4) bekezdés]

A törvény a tartalékosi rendszer átalakításával összefüggésben kiegészíti az egyenruha viselésére és a rendfokozati jelzésekre vonatkozó szabályozást. Megteremti annak lehetőségét, hogy az önkéntes tartalékos a Honvédség érdekében végzett tevékenysége során a rendelkezésre állás időszakában is egyenruhát viselhessen, így is kifejezhesse a Honvédséghez tartozását.

Szabályozza továbbá az önkéntes védelmi tartalékos és az önkéntes műveleti tartalékos rendfokozatát.

A 34. §-hoz

[Hvt. 148. § (2) bekezdés]

A Hvt. 207. § (1) bekezdése a Kormány részére állapít meg szabályozási feladatot a NATO Válságreagálási Rendszerrel kapcsolatban. A hazai adaptációra felhatalmazó rendelkezés szerint a kormányrendeleti szabályozás részbeni végrehajthatósága érdekében a törvény a Hvt. 148. §-át módosítja. A módosítás alapján a Válságreagálási Rendszerrel összhangban álló olyan nemzeti intézkedésekkel kell a jövőben rendelkezni, amelyet önállóan, illetve a minősített időszakra vonatkozó rendkívüli intézkedésekkel összhangban kell alkalmazni. A NATO alárendeltségében lévő magyar alakulatok már e rendszert kötelezően alkalmazzák.

A 35. §-hoz

[Hvt. 204. § (1) bekezdés]

A törvény a honvédelmet érintő törvények alkalmazása tekintetében a „honvédelmi érdek” kifejezésre is törvényi értelmezést ad.

A 36. §-hoz

[Hvt. 207. § (1)-(2) bekezdései]

A Kormány és a honvédelmi miniszter hatáskörét bővítő módosítások végrehajthatósága érdekében állapít meg a törvény rendeletalkotási felhatalmazásokat.

A 37. §-hoz

A törvény a Hvt. mellékleteként felveszi a tartalékos katona esküjének szövegét.

A 38-51. §-hoz

(a Hjt. módosításaihoz)

A Hjt. módosítására vonatkozó rendelkezések a Honvédség önkéntes tartalékos rendszerének fejlesztéséhez kapcsolódnak. A tartalékos rendszer új fejlesztési koncepciója alapján 2011. január 1-jén megkezdi működését a tartalékos rendszer első komponensébe tartozó önkéntes védelmi tartalék, amelynek kapcsolódó jogállási rendelkezéseit tartalmazza a törvény.

A Hjt. módosítása kiterjed az önkéntes tartalékos szolgálati viszony létesítésére, az állomány felkészítésére és behívására, tényleges szolgálatteljesítésére, vezénylésére, az önkéntes tartalékosi szolgálati jogviszony megszüntetésére, valamint az állomány juttatásaira.

Az önkéntes tartalékos rendszer részét képező önkéntes műveleti és védelmi tartalék erők feltöltését több ütemben tervezi a tárca. Erre való tekintettel szükséges a jogállásra vonatkozó rendelkezéseket is szerepeltetni a Hjt.-ben, és 2011. január 1-jén hatályba léptetni; ezáltal megteremthető a tartalékos rendszer önkéntes komponensére vonatkozó szabályozás teljessége, az ütemezett feltöltés jogi alapja.

A törvény a Hvt. módosításokkal összefüggésben a Hjt. több rendelkezésének módosítását is tartalmazza.

A Hjt. legutóbbi módosítását 2010. október 18-án elfogadta az Országgyűlés, amely rendelkezések közül néhány az önkéntes tartalékos rendszerre vonatkozik, 2012. január 1-jei hatálybalépéssel. Figyelemmel azonban arra, hogy a tartalékos rendszer egyes elemeinek már 2011. január 1-jén működnie kell, az újonnan elfogadott szabályok hatálybaléptetése ezen időponttól indokolt. A törvény ennek megfelelően tartalmazza a Hjt. legfrissebb módosítása részét képező, az önkéntes tartalékos komponensre vonatkozó szabályok korábbi hatálybaléptetésének megoldását.

A Hjt. lehetővé teszi, hogy az ott meghatározott esetekben a hivatásos állomány tagjának szolgálati viszonyát méltatlanság címén szüntessék meg. Aki a hivatásos szolgálatra méltatlanná vált, nem tekinthető arra sem méltónak, hogy a Honvédség egyenruháját viselhesse a szolgálati viszony megszűnését követően. Ezért a törvény úgy rendelkezik, hogy méltatlanság megállapítása esetén a hivatásos állomány volt tagjának egyenruha viselési joga a törvény erejénél fogva megszűnik.

Az 52. §-hoz

A védelmi tartalékosok esetében a törvény lehetővé teszi, hogyha a tartalékos a Honvédség érdekében végez tevékenységet, katonai egyenruhát viseljen. A Honvédség érdekében végzett tevékenység egyik meghatározó formája a honvédségi objektumok őrzése. Annak érdekében, hogy ezt egyenruhában tehesse meg a védelmi tartalékos, módosítani szükséges a fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvényt.

Az 53. §-hoz

Jelenleg nem megoldott a katonai nemzetbiztonsági szolgálatok rendszerváltozást követő iratanyagának levéltárban történő elhelyezése, mivel a köziratokról, a közlevéltárakról és a magánlevéltári anyag védelméről szóló 1995. évi LXVI. törvény sem az általános, sem a szaklevéltár illetékességébe nem tartozónak minősítette a katonai nemzetbiztonsági szolgálatok iratanyagát. E törvény módosításával a Hadtörténelmi Levéltár szaklevéltári illetékességi körét kiterjeszti a katonai nemzetbiztonsági szolgálatokra is.

Az 54. §-hoz

A törvény a fegyveres biztonsági őrség tagjaihoz hasonlóan szabályozza a Honvédség objektumainak őrzését ellátó személyi és vagyonvédelmi tevékenységet végző személyek formaruha viselését.

Az 55. §-hoz

A Hvt. 80. § (1) bekezdésének módosítása csak keret jelleggel vezeti be a honvéd tisztjelölt fogalmát.

Ezzel egyidejűleg azonban szükséges a honvéd tisztjelöltek jogállására vonatkozó részletszabályokat a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény módosításával biztosítani.

Az 56. §-hoz

A módosítás célja a rehabilitációs hozzájárulás alóli mentesítéssel az önkéntes tartalékost foglalkoztató munkáltatók előnyben részesítése a közérdekű cél elismerése érdekében.

Az 57-58. §-hoz

A személyes adatok kezelésének törvényi szintű szabályainak megteremtése indokolja a módosításokat. A Hvt. módosításán túl az adatszolgáltatáshoz elengedhetetlen az adatkezelőre vonatkozó szabályoknál az adattovábbítás lehetőségét megteremteni. A szabályozás ezért szükségessé teszi az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény, valamint a közúti közlekedési nyilvántartásról szóló 1999. évi LXXXIV. törvény módosítását is.

-----STARTING---POINT---VEGE---

Az 59. §-hoz

A paragrafus hatálybalépést határoz meg.

A 60-61. §-hoz

A törvény e §-aiban a jogszabályi és a vezetés-irányítással kapcsolatban technikai módosításokat tartalmaz.

A Kormány hatáskörének módosulásával és a terminológiai változásokkal összefüggő pontosításokat tartalmaznak alapvetően a hatályát vesztő szövegrészek. A Hvt. 72. § (2) bekezdés szerinti szövegpontosítás eredményeként a Honvédség szállítóeszközeit és műszaki munkagépeit a jövőben nem csak az állami szerveknek lehet ideiglenesen átengedni.

A törvény a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosításával összefüggésben hatályon kívül helyezi a Hjt-nek a Szolgálati Jogviszonyban Állók Érdekegyeztető Fórumára vonatkozó rendelkezését.

A törvény szerinti Hvt. 101. § (6) bekezdésben foglaltak elfogadása következményeként módosítani szükséges a Hjt. 109/A. §-át is.

A 62. §-hoz

A törvény nem lépteti hatályba a Hjt. 2009. évi módosításának egyes rendelkezéseit, biztosítva az érintett rendelkezések eredetileg tervezett 2012. január 1. helyetti 2011. január elsejével történő hatályba lépését.