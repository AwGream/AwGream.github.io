2011. évi XI. törvény indokolása

az egyrészről az Európai Közösségek és tagállamai, másrészről az Üzbég Köztársaság közötti partnerség létrehozásáról szóló Partnerségi és Együttműködési Megállapodás, valamint az ahhoz csatolt jegyzőkönyvek kihirdetéséről

-----STARTING---POINT---ALTALANOS---

Általános indokolás

A Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új 10 tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. A Megállapodásokat, illetve a hozzájuk csatolt Jegyzőkönyveket azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni. Tekintve, hogy ezek a megállapodások Bulgária és Románia csatlakozásával újból módosításra kerülnek, ezért ezen módosító jegyzőkönyveket szintén ki kell hirdetni.

Jelen törvény célja az egyrészről az Európai Közösségek és tagállamai, és másrészről az Üzbég Köztársaság közötti partnerség létrehozásáról szóló Partnerségi és Együttműködési Megállapodás (a továbbiakban: Megállapodás), az egyrészről az Európai Közösségek és azok tagállamai, másrészről a Üzbég Köztársaság közötti partnerség létrehozásáról szóló partnerségi és együttműködési megállapodáshoz csatolt, a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz való történő csatlakozása figyelembevételéről készült Jegyzőkönyv(a továbbiakban: 1. Jegyzőkönyv), valamint a Jegyzőkönyv az egyrészről az Európai Közösségek és tagállamai, másrészről az Üzbég Köztársaság közötti partnerség létrehozásáról szóló partnerségi és együttműködési megállapodáshoz a Bolgár Köztársaságnak és Romániának a partnerségi és együttműködési megállapodáshoz történő csatlakozásának figyelembevételéről (a továbbiakban: 2. Jegyzőkönyv; együttesen: a jegyzőkönyvek) kihirdetése.

Az Európai Unió és az Üzbég Köztársaság kapcsolatát jelenleg az Európai Közösségek és tagállamai, valamint az Üzbég Köztársaság közötti partnerség létrehozásáról szóló partnerségi és együttműködési, 1996-ben aláírt, 1999. július 1-jétől hatályba lépett megállapodás szabályozza. Az Európai Unió és Üzbegisztán együttműködése szorosabbra vált az Európai Unió Közép-Ázsia stratégiájának (2007-2013) az elfogadásával és folyamatos érvényesítésével. Mind a partnerségi és együttműködési megállapodás, mind a Közép-Ázsia stratégia legfőbb prioritása az európai és a közép-ázsiai stabilitás és jólét biztosítása. Az EU és az Üzbég Köztársaság közötti partnerség létrehozásáról szóló partnerségi és együttműködési megállapodás olyan prioritásokra összpontosít, mint az EU energiaellátása, az emberi jogi párbeszéd és a demokratikus fejlődés előmozdítása; a piacgazdasági, pénzügyi, kutatási, oktatási, környezetvédelmi és vízgazdálkodási szektor és együttműködés fejlesztése, a határigazgatási szervekkel, a kábítószerügyi hatóságokkal való együttműködés kibővítése, a jogharmonizáció elősegítése. Az Európai Unió és Üzbegisztán közötti partnerségi együttműködés stratégiai jelentősége minden bizonnyal nőni fog, számos területet és lehetőséget kínálva az Uniónak, illetve Magyarországnak a szorosabb együttműködésre. Üzbegisztán a közép-ázsiai térség egyik fontos és egyre aktívabb szereplője. Az andizsáni események miatt az Európai Unió 2005 októberében szankciókat rendelt el Taskenttel szemben, ezek megtorpanást eredményeztek a kapcsolatainkban. A szankciókat 2008 októberében lényegében feloldották, a kétoldalú kapcsolatok fejlesztése lehetőségeinek felmérése folyamatban van.

Jelen Megállapodás egy úgynevezett Partnerségi és Együttműködési Megállapodás (PEM). Ilyen Megállapodást az Európai Közösség a Kelet-Európa és Közép Ázsia országaival, a volt Szovjetunió utódállamaival, így Oroszországgal, Ukrajnával, Moldáviával, Örményország, Grúziával, Azerbajdzsánnal, Kirgizisztánnal, Kazahsztánnal és jelen esetben az Üzbég Köztársasággal kötött. Ezeket a megállapodásokat az 1990-es évek közepén írta alá a Közösség és a tagállamok. A PEM-ek elsősorban a politikai párbeszéd kereteit teremtik meg, illetve a gazdasági és kereskedelmi együttműködés alapjait fektetik le.

A PEM-ek további sajátossága, hogy 10 éves időszakra jöttek létre, így 2007-2008-2009-ben lejárnak. A Megállapodások ugyan meghosszabbíthatóak, amennyiben egyik fél sem jelzi, hogy azt fel kívánja azt mondani, de 10 év alatt a Közösségben sok minden változott, ezért a PEM-ek megújításáról, illetve újabb, eltérő tartalmú Megállapodások megkötéséről már megkezdődött a politikai vita az Unió berkeiben.

A Megállapodás és a Jegyzőkönyv a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a mind a Megállapodást, mind pedig a Jegyzőkönyveket törvénnyel ki kell hirdetni.

A Megállapodás előtérbe helyezi a közösen vallott alapvető értékeket, mint az EU-üzbég kapcsolatok legfontosabb összetevőit. Meghatározza az intézményesített politikai párbeszéd kereteit; megállapítja a legfontosabb közös célokat a kereskedelem és befektetési politika, a harmonikus gazdasági kapcsolatok, a fenntartható fejlődés, a gazdasági, szociális, tudományos-technológiai és kulturális együttműködés fejlesztése területén. A Megállapodás fontos eszköz az üzbég és az uniós jogrendszer harmonizációjának elősegítésére annak érdekében, hogy az Üzbég Köztársaság minél közelebb kerüljön az EU-hoz.

A Megállapodások mind politikai, mind pedig gazdasági kapcsolatokban kiemelt szerepet töltenek be az Európai Unió és a tagállamok, így Magyarország számára is. A politikai párbeszéd intézményesítésével hozzájárulnak az adott harmadik állam demokratikus fejlődéséhez, és a segítik a kapcsolatok elmélyítését.

A törvénytervezet részét képezik a 10 új tagállam 2004-es, illetve a bolgár-román 2007-es csatlakozásáról szóló jegyzőkönyvek is. Tekintve, hogy ezen jegyzőkönyvek is elválaszthatatlan részét képezik a megállapodásnak, így azokat is ki kell hirdetni.

-----STARTING---POINT---RESZLETES---

Részletes indokolás

Az 1., 3. és 5. §-hoz

A Megállapodás és a jegyzőkönyvek tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

A 2., 4. és 6. §-hoz

A Megállapodás összesen XI címből, 102 cikkből, szerves részét képező 5 mellékletből és egy Jegyzőkönyvből áll. Az 1. cikk meghatározza az Európai Unió és az Üzbég Köztársaság közötti partnerség célkitűzéseit:

Megfelelő keret biztosítása a Felek közötti politikai párbeszédhez, amely lehetőséget nyújt a politikai kapcsolatok továbbfejlesztésére;

- az Üzbég Köztársaság függetlenségének és szuverenitásának támogatása;

- az Üzbég Köztársaság azon törekvéseinek támogatása, amelyek demokráciájának; megszilárdítására és gazdaságának fejlesztésére, valamint a piacgazdaságra való áttérés befejezésére irányulnak;

- megfelelő keret biztosítása a Felek közötti politikai párbeszédhez, amely lehetőséget nyújt politikai kapcsolatok továbbfejlesztésére;

- a Felek közötti kereskedelmi, befektetési és a harmonikus gazdasági kapcsolatok előmozdítása, és ezáltal a fenntartható gazdasági fejlődésük elősegítése;

- a jogalkotási, gazdasági, szociális, pénzügyi, nem katonai tudományos, technológiai és kulturális együttműködés alapjának megteremtése;

- a jogállamiságon alapuló civil társadalom létrehozásának megsegítése Üzbegisztánban.

I. cím: Általános Elvek. Ezen belül a 2-3 cikk felsorolja az EU és az Üzbég Köztársaság bel- és külpolitikájának, valamint partnerségének lényeges alkotóelemeit, irányadónak tekintendő elveit és szempontjait.

II. cím: Politikai Párbeszéd. A 4-7 cikk kitér a politikai párbeszéd kialakítandó formáira.

III. cím: Áruforgalom. A 8-18. cikk az áruk és szolgáltatások behozataláról, kiviteléről, vámkezeléséről, fizetési módjáról, értékestéséről, a legnagyobb kedvezmény elvének kölcsönös biztosításáról, a vonatkozó szabályok és előírások alkalmazásáról, a kishatárforgalom megkönnyítéséről, továbbá a nukleáris anyagok esetleges kereskedelmének szabályairól szól.

IV. cím: Az Üzleti Vállalkozásokat és a Befektetést Érintő Rendelkezések. I. Fejezet: Munkaügyi Feltételek. A 19-21. cikk a kölcsönös munkavállalási feltételeket szabályozza. II. Fejezet: A Társaságok Letelepedését és Működését Érintő Feltételek, illetve a társaságok létrehozásával és működtetésével kapcsolatos fogalmak a 22-28. cikkben kerülnek meghatározásra. III. Fejezet: Határokon Átnyúló Szolgáltatásnyújtás a Közösség és az Üzbég Köztársaság Között. Ennek a fejezetnek a 29-32. cikke a felek közötti szárazföldi, tengeri-folyami szállítási/szállítmányozási szolgáltatások nyújtását szabályozza. IV. Fejezet: Általános Rendelkezések. A fejezethez tartozó 33-39. cikk az üzbég társaságok közösségi leányvállalatainál vagy fióktelepeinél, a közösségi társaságok üzbég leányvállalatainál vagy fióktelepeinél, az üzbég társaságoknál vagy üzbég társaságok közösségi leányvállalatainál vagy fióktelepeinél alkalmazandó, illetve foglalkoztatandó személyekre/munkavállalókra vonatkozó feltételekről, jogszabályokról, ideiglenes munkaszerződésekről szól. V. Fejezet. Folyó Fizetések és Tőke A 40. cikk a Közösségben és az üzbég Köztársaságban honos személyek közötti, az áruforgalommal, valamint a szolgáltatások és személyek mozgásával összefüggő, a Megállapodás rendelkezéseivel összhangban teljesítendő folyó fizetésekről, illetve a kívánatosnak tartott monetáris és árfolyam politikáról rendelkezik. VI. Fejezet. A Szellemi, Ipari és Kereskedelmi Tulajdon Oltalma. A szóban forgó kérdésről a 41. cikk rendelkezik.

V. cím: Jogalkotási Együttműködés. A szóban forgó együttműködésről a 42. cikk rendelkezik.

VI. cím: Gazdasági Együttműködés. A 43-44. cikk a gazdaságpolitikai, az áruforgalom és szolgáltatások kereskedelme területén kialakítandó együttműködésről, a 45. cikk az ipari együttműködésről, a 46. cikk a beruházás-fejlesztési és beruházás-védelmi együttműködésről, a 47. cikk a közbeszerzés kérdéséről, a 48. cikk a szabványok és megfelelőség-értékelése terén folytatandó együttműködésről rendelkezik. A 49. cikk a bányászati és nyersanyag-együttműködésről, az 50. cikk a műszaki-tudományos együttműködésről, az 51. cikk az oktatási és szakképzési, az 52. cikk a mezőgazdasági és az agráripari együttműködésről, az 53. cikk az energetikai együttműködésről és energiapolitikáról, az 54. cikk a környezetvédelmi, katasztrófavédelmi és vonatkozó jogalkotási, az 55. cikk a közlekedési, közúti, vasúti, légi, vízi közlekedési/szállítási együttműködésről, ezen belül a kombinált szállítások támogatásáról és fejlesztéséről, valamint a közös kutatások és fejlesztések támogatásáról, a privatizációs programokban való részvételről szól. Az 56. cikk szerint a Felek szem előtt tartva a Közösség, annak tagállamai és az Európai Űrügynökség hatásköreit, indokolt esetben elősegítik a hosszú távú együttműködést a polgári űrkutatás, a fejlesztés és a kereskedelmi alkalmazások területén. Különös figyelmet fordítanak az űrtevékenységeik egymást kiegészítő jellegét teljes mértékben kihasználó kezdeményezésekre. Az 56. cikk a postai szolgáltatások és távközlés terén megvalósítandó együttműködésről, az 57. cikk a banki-pénzügyi szolgáltatási együttműködésről, az 58. cikk a vállalkozások átalakításáról és privatizálásáról, az 59. cikk a regionális fejlesztésről, a területfejlesztési, a területrendezési együttműködésről rendelkezik. A szociális együttműködést a 60. cikk, az idegenforgalmi együttműködést a 61. cikk szabályozza. A 62. cikk a kis- és középvállalkozásokra, a 63. cikk az információs és kommunikációs együttműködésre, az információkezelés korszerű módszereinek kifejlesztésére, a hatékony kölcsönös információcsere megvalósítására vonatkozik. Elsőbbséget kapnak azok a programok, amelyeknek az a célja, hogy alapvető tájékoztatással lássák el az általános közvéleményt a Közösségről és az Üzbég Köztársaságról, beleértve, ha lehetséges, az adatbázisokhoz való hozzáférést, a szellemi tulajdonjogok teljes tiszteletben tartása mellett. A 64. cikk a fogyasztóvédelmi szoros együttműködés kialakításáról szól, amelynek az a célja, hogy elérjék a fogyasztóvédelmi rendszereik közötti összeegyeztethetőséget. A 65. cikk a vámügyi együttműködésről rendelkezik. Célja az üzbég vámrendszernek a közösségi vámrendszerhez való közelítése. A 66. cikk a statisztikai együttműködés céljait és elemeit határozza meg, a 67. cikk a közgazdaságtudományi együttműködés ösztönzését és felgyorsítását szorgalmazza.

VII. cím: Együttműködés a Demokráciával és az Emberi Jogokkal Kapcsolatos Ügyekben. A 68. cikk szerint a Felek együttműködnek a demokratikus intézmények létrehozása vagy megerősítése szempontjából fontos összes kérdésben, beleértve azon intézményeket, amelyekre a nemzetközi jognak és az EBESZ elveinek megfelelően a jogállamiság, az emberi jogok és alapvető szabadságok védelmének megerősítése érdekében van szükség.

VIII. cím: Együttműködés az Illegális Tevékenységek Megelőzésében, Valamint az Illegális Bevándorlás Megelőzésében és Ellenőrzésében. A 69-72. cikk szerint a felek együttműködnek az illegális tevékenységek elleni fellépés terén (korrupció, pénzmosás, kábítószer-kereskedelem, illegális bevándorlás stb.).

IX. cím: Kulturális Együttműködés. A 73. cikk a felek kulturális együttműködéséről rendelkezik.

X. cím: Pénzügyi Együttműködés a Technikai Segítségnyújtás Területén. A 74-77 cikk az üzbég gazdasági transzformációhoz nyújtandó ideiglenes pénzügyi támogatásról, vonatkozó programok működtetéséről, továbbá a tagállamoktól, más országoktól és nemzetközi szervezetektől, például a Nemzetközi Újjáépítési és Fejlesztési Banktól, valamint az Európai Újjáépítési és Fejlesztési Banktól származó hozzájárulások lehetőségéről szól.

XI. cím: Intézményi, Általános és Záró Rendelkezések. A 78-102. cikk a Megállapodás érvényesítésével kapcsolatosan többek között arról rendelkezik, hogy a Megállapodással Együttműködési Tanács jön létre, amely felügyeli a Megállapodás végrehajtását. Az Együttműködési Tanács miniszteri szinten ül össze évente egy alkalommal. Az Együttműködési Tanács eljárási szabályzatában meghatározza az együttműködési bizottság feladatait, amelyek magukban foglalják az Együttműködési Tanács üléseinek előkészítését és a bizottság működésének módját. A Megállapodást egyrészről azokon a területeken kell alkalmazni, amelyeken az Európai Közösséget, az Európai Szén- és Acélközösséget, valamint az Európai Atomenergia-közösséget létrehozó szerződések alkalmazandóak, az azokban a szerződésekben meghatározott feltételekkel, másrészről az Üzbég Köztársaság területén. A Megállapodással parlamenti együttműködési bizottság jön létre. E fórum az Üzbég Parlament és az Európai Parlament tagjai számára biztosít lehetőséget a találkozásra és a véleménycserére. A Megállapodás letéteményese az Európai Unió Tanácsának főtitkára. A megállapodást a Felek saját eljárásaiknak megfelelően hagyják jóvá. A Megállapodás az azt a napot követő második hónap első napján lép hatályba, amelyen a Felek értesítik az Európai Unió Tanácsának főtitkárát az első bekezdésben említett eljárások befejezéséről. Hatálybalépésétől, az Üzbég Köztársaság és a Közösség közötti kapcsolatok tekintetében, e megállapodás lép az Európai Gazdasági Közösség, az Európai Atomenergia-közösség és a Szovjetunió között Brüsszelben, 1989. december 18-án aláírt, a kereskedelemről, valamint a gazdasági és kereskedelmi együttműködésről szóló megállapodás helyébe. A Megállapodás az első alkalommal 10 évre jött létre, időbeli hatálya évről évre automatikusan meghosszabbodik, kivéve, ha az egyik Fél a lejárat előtt hat hónappal írásban értesíti a másik Felet a Megállapodás felmondásáról.

A Megállapodáshoz kapcsolódik a Jegyzőkönyv a közigazgatási hatóságok közötti kölcsönös vámügyi segítségnyújtásról, amely 14 cikkből áll. A Jegyzőkönyv keretein belül a felek segítenek egymásnak a vámjogszabályok szabályszerű alkalmazásában, különösen a vámjogszabályokat sértő tevékenységek megelőzésében, felfedésében és kivizsgálásában. A Jegyzőkönyv alkalmazására illetékes közigazgatási hatóságoknak a Jegyzőkönyvben meghatározott vámügyi segítségnyújtást kell alkalmazniuk.

A 3-5. cikk rendelkezik a jogsegélyről megkeresés alapján, az önkéntes jogsegélyről, a kézbesítésről, valamint az értesítésről.

A 7. cikk a megkeresések végrehajtásáról tartalmaz rendelkezéseket, a 9. cikk taglalja a jogsegélynyújtási kötelezettség alóli kivételeket, kijelölve a jogsegélynyújtás korlátait.

A 13. cikk rendelkezik arról, hogy a felek a Jegyzőkönyv alkalmazásával egyrészről az Üzbég Köztársaság központi vámhatóságait, másrészről pedig az Európai Közösségek Bizottságának illetékes szolgálatait, és, adott esetben, a tagállamok vámhatóságait bízzák meg.

A 14. cikk szerint a Jegyzőkönyv kiegészíti és nem akadályozza bármely kölcsönös segítségnyújtási megállapodás alkalmazását, amely egy vagy több tagállam és az Üzbég Köztársaság között került vagy kerülhet megkötésre. Az Üzbég Köztársaság és az Európai Unió egy vagy több tagállama között létrejött kölcsönös jogsegélyre vonatkozó megállapodások nem érintik azokat a közösségi rendelkezéseket, amelyek az Európai Közösségek Bizottságának illetékes szolgálatai és a tagállamok vámhatóságai között az esetlegesen közösségi érdekű, vámügyekben szerzett információk közlését szabályozzák.

A Megállapodás tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

A Magyar Köztársaságnak az Európai Unióhoz történő csatlakozásáról szóló szerződés kihirdetéséről szóló 2004. évi XXX. törvény I. Mellékletében foglalt Csatlakozási Okmány 6. cikk (2) bekezdése, második albekezdése alapján az Európai Unió tagállamai nevében az Európai Unió Tanácsa jegyzőkönyvet (1. Jegyzőkönyv) kötött az Üzbég Köztársasággal.

Ezen Jegyzőkönyv révén az Európai Unióhoz 2004-ben csatlakozott tagállamok, köztük a Magyar Köztársaság, részes feleivé váltak Az Európai Közösségek és a tagállamok, valamint az Üzbég Köztársaság közötti partnerségről szóló partnerségi és együttműködési megállapodásnak.

Tekintettel arra, hogy a Jegyzőkönyv által a Magyar Köztársaság a Megállapodásban részes féllé vált, szükséges mind a Megállapodás, mind a Jegyzőkönyv kihirdetése.

A Jegyzőkönyvet az Üzbég Köztársaság, valamint a tagállamok nevében az Európai Unió Tanácsának képviselői 2004. április 30-án írták alá és a jóváhagyó okiratok letétbe helyezése után 2005. november 1-jén lépett hatályba. Továbbá, mivel Bulgária és Románia csatlakozásával újabb módosításra került sor a megállapodásban, szükséges a két új tagállam csatlakozása fényében létrehozott jegyzőkönyv (2. Jegyzőkönyv) kihirdetése is.

A Jegyzőkönyv 1. cikke kimondja, hogy az Európai Unióhoz 2004-ben csatlakozott tagállamok a Megállapodás részes feleivé válnak.

A Jegyzőkönyv 2. cikke arról rendelkezik, hogy tekintettel az Európai Unión belül lezajlott intézményi változásokra, az Európai Szén- és Acélközösséget létrehozó szerződés lejártát követően a megállapodásnak az Európai Szén- és Acélközösségre hivatkozó rendelkezései az Európai Közösségre hivatkozó rendelkezéseknek minősülnek.

E Jegyzőkönyv, annak 3. cikke alapján a Megállapodás szerves részét képezi. A 4. cikk tartalmazza a belső eljárásra vonatkozó szabályokat, míg az 5. cikk a hatályba lépés kérdését rendezi. A 7. cikk a nyelvi változatokról szól.

A 2. Jegyzőkönyvet 2008. május 20-án írták alá. Ez a Jegyzőkönyv nagyban követi az 1. Jegyzőkönyv felépítését.

A Jegyzőkönyv 1. cikke kimondja, hogy Románia és Bulgária az euro-mediterrán megállapodás részes feleivé válnak.

A 2. cikk kimondja, hogy a Jegyzőkönyv a Megállapodás szerves részét képezi, a 3. cikk pedig a lefolytatandó belső eljárásról rendelkezik. Az 4. cikk a hatályba lépést kérdését rendezi, míg a 6. cikk a nyelvi változatokról szól.

A 7. §-hoz

Tekintve, hogy jelen esetben olyan megállapodásról, illetve jegyzőkönyvekről van szó, melyek már hatályban vannak, így azoknak csak kihirdetése szükséges. Ennek megfelelően a 7. § alapján a törvény a kihirdetést követő nyolcadik napon hatályba lép.