2013. évi CXLVI. törvény indokolása

a Nemzetközi Migrációs Szervezet Alapokmányának és módosításainak kihirdetéséről

-----STARTING---POINT---ALTALANOS---

Általános indokolás

1. A törvény célja a Nemzetközi Migrációs Szervezet Alapokmányának (továbbiakban: Alapokmány) és módosításainak kihirdetése.

2. A Nemzetközi Migrációs Szervezetet (IOM) 1951-ben alapították, s jelenleg 151 tagállamot (közte 2006 óta valamennyi EU-tagot) számláló kormányközi szervezet rugalmas és gyors kormányközi szervezetként veszi ki részét a globalizálódó nemzetközi migráció kezelésének tevékenységéből, migránsokat támogató szolgáltatásait felkérés esetén projekt-alapon is nyújtja. Magyarország 1991 novemberében vált a Nemzetközi Migrációs Szervezet tagállamává, így hazánk már több, mint húsz éve konstruktív és kiterjedt együttműködést folytat az IOM-mel. Ezt követően az IOM Alapokmányát az akkor hatályos szerződéskötési jogszabály (az 1982. évi 27. törvényerejű rendelet) adta lehetőséggel élve két ízben is közzétették a Magyar Közlönyben: először 1992-ben (lásd: 1992/18. számú Nemzetközi Szerződés a belügyminisztertől), majd az Alapokmány későbbi módosításának következtében a 2066/2000. (III. 29.) Korm. határozat 3. pontjának felhívása alapján az akkor hatályos, egységes szerkezetű szöveget 2000-ben ismét (lásd: 2000/5. Nemzetközi Szerződés a belügyminisztertől).

3. A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 2012. január 1-jétől hatályos 15. § (3) bekezdése értelmében, ha egy nemzetközi szerződést az Nksztv. hatálybalépése (2005. június 1.) előtt hatályos szabályozás szerint közzétettek, de jogszabályban történő kihirdetésére nem került sor, akkor a szerződést - amennyiben nemzetközi jogilag még hatályos és Magyarországot kötelezi - tartalmának megfelelő jogszabályi formában (törvényben vagy kormányrendeletben) ki kell hirdetni a Magyar Közlönyben. A jogszabályi kihirdetés szükségessége az Alaptörvény Q) cikk (3) bekezdéséből fakad, továbbá az Nksztv. előbbi szabálya egyben az Alaptörvény Q) cikk (2) bekezdésének a végrehajtását is szolgálja, amely előírja a hazánk által vállalt nemzetközi jogi kötelezettségek és a belső jog közötti összhang megteremtését. Az Alapokmány kihirdetésére tehát dualista-transzformációs berendezkedésünk okán alkotmányjogi szempontból szükség van; annak érdekében, hogy az Alapokmány a belső jogban joghatást válthasson ki, s a jogalanyok azokra közvetlenül jogokat alapíthassanak, illetve őket azok alapján kötelezettségek terheljék. Hozzá kell tenni, hogy a Nemzetközi Migrációs Szervezet magyarországi jogállásáról szóló megállapodás - amely hivatkozik az Alapokmányra - korábban szintén jogszabályi formában került kihirdetésre [lásd: 44/1993. (III. 12.) Korm. rendelet a Magyar Köztársaság Kormánya és a Nemzetközi Migrációs Szervezet (IOM) között a szervezet magyarországi jogállásáról, kiváltságairól és mentességeiről szóló - 1992. április 7-én, Budapesten aláírt - Megállapodás kihirdetéséről]. A kihirdetésre kerülő Alapokmány-szöveg magában foglalja az Európai Migráció Kormányközi Bizottsága (a Szervezet korábbi megnevezése) 1953. évi október 19-i Alapokmányának 1987. május 20-án elfogadott módosításait, míg az IOM Tanács 1998. november 24-i ülésén elfogadott 997. (LXXVI) számú határozatában foglalt módosítások egyazon törvényben, de külön, önálló szövegként kerülnek kihirdetésre.

4. Ennek a régi közjogi adósságnak a törlesztése az IOM felé, illetve a nemzetközi színtéren is pozitív külpolitikai lépés, amely hazánknak a nemzetközi migráció területén való komoly elkötelezettségét sugallja.

-----STARTING---POINT---RESZLETES---

Részletes indokolás

Az 1. és a 3. §-hoz

A nemzetközi szerződésekkel kapcsolatos eljárásról szóló 2005. évi L. törvény által megteremtett, majd az Alaptörvény Q) cikk (3) bekezdése által megerősített dualista-transzformációs rendszernek megfelelően minden nemzetközi szerződést - tárgyköréhez igazodóan - törvényben vagy kormányrendeletben ki kell hirdetni a magyar jogban. Mivel az IOM Alapokmány Magyarországra nézve nemzetközi jogilag már 1991. november 26-án hatályba lépett, így a még elvégzendő belső jogi, szerződésjogi lépés az Alapokmány jogszabályi kihirdetése.

Ezen felül tekintettel arra, hogy az IOM még nem készített hiteles, egységes szerkezetű szöveget, amely inkorporálja a legutóbbi, a Tanács 997. (LXXVI) számú határozatában foglalt, 1998. november 24-én elfogadott módosításokat is, így ez utóbbi módosító határozatot egyazon törvényben belül, de külön kell kihirdetni a magyar jogban. Magyarország e módosító határozat kötelező hatályát 2000. május 19-én ismerte el.

Az Nksztv. 7. § (1) bekezdés a) pont, valamint (3) bekezdés b) pont együttes olvasata alapján az IOM Alapokmány és módosításai tartalmát tekintve az Országgyűlés feladat- és hatáskörébe tartozó kérdéseket rendeznek, így mivel e szerződések tárgyából kifolyólag az Országgyűlés a cselekvő belső jogi síkon, kihirdetésüknek törvény formájában kell történnie (Nksztv. 9. §; első mondat).

A 2. és a 4. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően e §-ok tartalmazzák a belső jogba transzformált Alapokmány, illetve az Alapokmány 1998. november 24-i módosításának hiteles angol nyelvű szövegét és azok hivatalos magyar nyelvű fordítását [hiteles, az IOM által készített egységes szerkezetű alapokmány-szöveg hiányában a Tanács 997. (LXXVI) számú módosító határozatát önálló szövegként, külön kell kihirdetni a magyar jogban].

Az IOM-et létrehozó, a legutóbbi módosításokkal együt olvasott szerződés-szöveg főbb rendelkezései a következőek: az Alapokmány 1. Cikke a Nemzetközi Migrációs Szervezet céljait és feladatait rögzíti. A II. Fejezetet alkotó cikkek az IOM tagjairól, a taggá válás feltételeiről, illetve a tagállamok kilépésének és kizárásának eljárásrendjéről rendelkezik. A III. Fejezet a Szervezet két fő intézményét rögzíti (a tagállamokat tömörítő Tanács, valamint a Szervezet operatív működtetését végző Igazgatóság), majd a IV. Fejezet a Tanács, míg az V. Fejezet az Igazgatóság feladat- és hatásköreit sorolja fel tételesen, kellő rugalmasságot biztosítva az IOM működéséhez. A VI. Fejezet megállapítja az IOM székhelyét (Genf), míg a VII. Fejezet a pénzügyeket és a költségvetési kérdéseket szabályozza (igazgatási - adminisztratív - költségek, működési költségek). A Nemzetközi Migrációs Szervezet önálló nemzetközi és belső jogi jogalanyiságáról, valamint jogi cselekvőképességéről az Alapokmány VIII. Fejezete szól. Végül a IX. Fejezet tartalmazza a vegyes és a záró rendelkezéseket (döntéshozatalhoz szükséges szavazattöbbség, az Alapokmány módosítása, vitarendezés feloszlatás, hatálybalépés, illetve hiteles nyelvek).

Az 5. §-hoz

E szakasz rendelkezik az Alapokmány és 1998. november 24-én kelt módosítása belső jogi hatálybalépésének napjáról. Ez jelen esetben - mivel az Alapokmány nemzetközi jogilag Magyarországra nézve már hatályba lépett (1991. november 26.) - az alap-instrumentum vonatkozásában nem esik egybe a nemzetközi jogi hatálybalépés időpontjával [amit főszabályként megkíván az Nksztv. 10. § (3) bekezdése], hanem a kihirdetést követő nap. Ugyanezen napon lép hatályba az 1998. november 24-i alapokmány-módosítás is.

Ezen felül a jogkereső közönség számára az eligazodást és a hatályos szerződésszöveg fellelését megkönnyítendő az Nksztv. 12/A. § (2) bekezdésének megfelelően felhatalmazást kap a belügyminiszter, hogy - a külpolitikáért felelős miniszter és az igazságügyért felelős miniszter egyetértésével - az Alapokmány módosításokkal egységes szerkezetbe foglalt szövegét a Nemzeti Jogszabálytárban közzétegye.