1996. évi CXX. törvény indokolása

a társadalombiztosítás pénzügyi alapjainak 1996. évi pótköltségvetéséről

-----STARTING---POINT---ALTALANOS--- 

A társadalombiztosítási alapok költségvetési helyzetét meghatározó egyes tényezők a tervezettől eltérően - annál kedvezőtlenebbül - alakultak. Emiatt mindkét alap várható hiánya meghaladja a pótköltségvetés benyújtására meghatározott mértéket.

Az Egészségbiztosítási Önkormányzat Közgyűlése által elfogadott pótköltségvetési törvényjavaslatot a Függelék tartalmazza.

Miután annak bevételi és kiadási előirányzata a reálisan számításba vehetőt egyaránt meghaladja, a Kormány attól eltérő pótköltségvetés beterjesztéséről rendelkezett.

A Nyugdíjbiztosítási Önkormányzat Közgyűlése az egyes rendelkezéseknél feltüntetett felvetésekkel tudomásul vette a pótköltségvetésre vonatkozó intézkedést.

-----STARTING---POINT---RESZLETES---

I. fejezet

A Nyugdíjbiztosítási Alap költségvetési előirányzatainak módosítása

Az 1. §-hoz

A Nyugdíjbiztosítási Alap bevételi főösszege az eredeti előirányzatnál 1,6%-kal alacsonyabb, 564 895 millió forint, kiadása 0.7%-kal kisebb, 586 087 millió forint, várható hiánya 31%-kal nagyobb, 21 192 millió forint.

A 2. §-hoz

A pótköltségvetési javaslat azzal számol, hogy a keresetek a vártnál jobban növekednek, a beszedés hatékonysága a tervezettnél mérsékeltebben javul. Így a rendszeres járulékbevételek a tervezettől valamelyest elmaradnak. Jelentős elmaradás - a vonatkozó törvényi rendelkezések életbe lépésének késedelmei miatt - a rendkívüli behajtás területén mutatkozik, ami miatt szükséges az előirányzat csökkentése.

A 3. §-hoz

A késedelmi pótlék és rendbírság előirányzata a tervezettnél valamelyest kedvezőtlenebbül alakul, emiatt az előirányzat 964 millió forinttal csökken.

A 4. §-hoz

A táppénzkiadások kedvező alakulása miatt az Egészségbiztosítási Alaptól átvett járulék összege 722 millió forinttal csökken.

Az 5. §-hoz

A rendkívül nagy mértékű hiány elkerülhetetlenül szükségessé teszi a Nyugdíjbiztosítási Alap vagyonának részbeni - 2 900 millió forint összegű - értékesítését. A Nyugdíjbiztosítási Önkormányzat a vagyonértékesítéssel nem ért egyet.

A 6. §-hoz

Az 1995. évi nettó keresetnövekedés mértéke elmarad a költségvetésben számított mértéktől. Emiatt a nyugdíjemelés kiadási többletigénye is kisebb. A nettó keresetnövekedést meghaladó mértékű egyszeri nyugdíjkifizetés forrását a központi költségvetés átvállalta. A két tényező együttes hatásaként a nyugdíjkiadások az eredetileg előirányzottnál 6 000 milliárd forinttal alacsonyabbak.

A 7. §-hoz

A hiány mérséklése érdekében a központi költségvetés területén sor került az előirányzatok részleges törlésére. Az előirányzat szűkítése kiterjed a Nyugdíjbiztosítási Alap működési költségvetésére is. Az intézkedéssel a Nyugdíjbiztosítási Önkormányzat nem ért egyet.

A 8. §-hoz

A tervezettnél kisebb nyugdíjkiadások miatt az Egészségbiztosítási Alapnak átadott járulék előirányzata 64 742 millió Ft, az eredeti előirányzat 99%-a.

A 9. §-hoz

A társadalombiztosítási alapok a törvényben meghatározott mértéket meghaladó Kincstári Egységes Számla igénybevétel esetén kamatot kötelesek fizetni. Mivel a Nyugdíjbiztosítási Alap 1995. évi, és az 1996. évi hiánya is meghaladja a tervezettet, 1 500 millió forintos kamatfizetési kötelezettség előirányozására van szükség.

II. fejezet

Az Egészségbiztosítási Alap költségvetési előirányzatainak módosítása

A 10. §-hoz

Az Egészségbiztosítási Alap bevételi főösszege 476 655 millió forint, az eredeti előirányzatnál 2,6%-kal kisebb. A kiadási előirányzat 515 579 millió Ft, a tervezettnél 3,5%-kal nagyobb. A hiány 38 924 millió forint.

A 11. §-hoz

A pótköltségvetési javaslat azzal számol, hogy keresetek a vártnál jobban növekednek, a beszedés hatékonysága a tervezettnél mérsékeltebben javul. Így a rendszeres járulékbevételek a tervezettől valamelyest elmaradnak. Az állami hozzájárulások teljesülnek.

Elmaradás a munkáltatói táppénz-hozzájárulás előirányzatnál és a rendkívüli behajtási előirányzatnál mutatkozik. Az alacsonyabb befizetés mindkét területen a jogcímek újszerűségére, a bevezetéssel összefüggő tervezési bizonytalanságokra, az ügyviteli folyamat időigényére (ld. fizetési meghagyások jogerőre emelkedése), és a költségvetésben számítottnál szűkebb körre kiterjedő hatályra vezethető vissza.

Az Egészségbiztosítási Önkormányzat pótköltségvetési javaslata azzal számol, hogy a költségvetési szervek tartozásai megfizetésével, illetve az állami tulajdonú vállalatok tartozásai megfizetésével teljesül a rendkívüli behajtási előirányzat. A Kormány ezt a lépést - mivel az államháztartási szintű hiány mértékén nem változtat, és a társadalombiztosítási alrendszerben mutatkozó feszültségek elől elvonná a figyelmet - nem támogatja.

A 12. §-hoz

A késedelmi pótlék és a rendbírság bevételek valamelyest elmaradnak a tervezettől. Ezért kerül az előirányzat csökkentésre.

A 13. §-hoz

A tervezettnél kisebb nyugdíjkiadások miatt a nyugdíjasok egészségügyi kiadásaira átvett járulék előirányzata 64 742 millió forint, az eredeti előirányzat 99%-a.

A 14. §-hoz

A nagy mértékű hiány szükségessé teszi az Egészségbiztosítási Alap vagyonának részbeni értékesítését.

A 15. §-hoz

A gyógyító megelőző ellátásokra fordítható kiadások előirányzata 224 835 millió forint. Az előirányzat a kórházi strukturális átalakítás tervezettnél későbbi megvalósítása miatt 8 445 millió forintot tartalmaz a bérmegállapodás teljesítésére. A javaslat rendelkezik a gyógyító megelőző ellátás globális előirányzatán belüli előirányzatok átcsoportosításáról is, annak érdekében, hogy a mutatkozó feszültségek kezelhetők legyenek. A változások részletezését a 6. számú melléklet mutatja.

Az Egészségbiztosítási Önkormányzat Közgyűlése által elfogadott pótköltségvetési javaslat a gyógyító-megelőző előirányzat 231 071 millió forintban történő megállapítását - tehát az eredeti előirányzat 13 571 millió forintos növelését - javasolja, ami az adott helyzetben nem elégíthető ki.

A 16. §-hoz

A költségvetés kialakításánál figyelembe vett gyógyszer és gyógyászati segédeszköz térítési díjemelési és támogatáscsökkentési intézkedés szakmai megalapozása elhúzódott, a Kormány az intézkedést ismétlődően elhalasztotta. Emiatt, és a jelentős térítési díjemelést szükségszerűen megelőző felvásárlási láz hatásaként a várható teljesítés meghaladja az előirányzatot. Az 1997. évi költségvetés megalapozottságának növelése céljából 1997. január 1-jével szükség van a támogatási szint 2-4%-os csökkentésére, ami 6-10%-os díjszintnövelést okoz.

A 17. §-hoz

A gyógyfürdő szolgáltatás előirányzatát 750 millió forinttal változtatni kell a jelentkező igények kielégítése érdekében.

A 18. §-hoz

A rokkantnyugdíjazási gyakorlat elvszerűbbé tétele, a szükséges ellenőrzési, felülvizsgálati mechanizmus kiépítése területén lassú az előrehaladás. Emiatt az idén nem realizálható a tervezett kiadási szint, így az előirányzatot közel 2 milliárd forinttal emelni szükséges.

A 19. §-hoz

Az egészségbiztosítás pénzbeni ellátási kiadásai, elsősorban a táppénzkiadások alacsonyabb növekedési üteme miatt elmaradnak az előirányzattól. Ebben szerepet játszik a táppénz-ellenőrzési rendszer elmúlt évben megkezdett kiépítése is.

A 20. §-hoz

Az utazási költségtérítés kiadásai a jogszabályi rendezés hiányában jobban nőttek a számítottnál.

A 21. §-hoz

A hiány mérséklése érdekében a központi költségvetés területén sor kerül megtakarításokat hozó intézkedésre. Az előirányzat szűkítése kiterjed az Egészségbiztosítási Alap működési költségvetésére is.

A 22. §-hoz

A kisebb pénzbeni ellátási kiadások miatt az ezek után a Nyugdíjbiztosítási Alapnak átadandó járulék összege is csökken.

A 23. §-hoz

Az Országgyűlés felhatalmazásának megfelelően a Kormány meghatározott feltételekkel hozzájárult a Nyugdíjigazgatás és Egészségbiztosítási Világbanki Program hazai költségeinek előirányzatához. Miután már ismert az 1996. évi program konkrét igénye, az előirányzat ennek figyelembevételével került meghatározásra.

A 24. §-hoz

Az egészségügyi szakellátás területén a működőképességet akadályozó eladósodások halmozódtak fel. A működőképesség helyreállítása érdekében, szigorú feltételek támasztásával szükség van részben visszatérítendő támogatás biztosítására. A törvényjavaslat szerint ezt az támogatást az Egészségbiztosítási Alap költségvetéséből kell biztosítani.

A 25. §-hoz

Az Egészségbiztosítási Alap a törvényben meghatározott mértéket meghaladó kincstári egységes számla igénybevétel esetén kamatot köteles fizetni. Mivel az 1995. évi, és az 1996. évi hiány is meghaladja a tervezettet, 2 000 millió forintos kamatfizetési kötelezettség keletkezik.

-----STARTING---POINT---VEGE---

A 26. §-hoz

A hatályos szabályok szerint a társadalombiztosítási alrendszer összevont bevételeit, kiadását és hiányát is meg kell állapítani. A rendelkezés az összevont főösszegeket mutatja.

A 27-28. §-hoz

A rendelkezések az önkormányzatok hatáskörében hozott előirányzat átcsoportosítások miatti változásokat mutatják be.