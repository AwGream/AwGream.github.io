2000. évi XLVI. törvény indokolása

az ólomfehérnek a festőiparban való alkalmazásáról szóló, a nemzetközi munkaügyi konferencia 1921. évi 3. ülésszakán elfogadott 13. számú Egyezmény kihirdetéséről

Indokolás

A Nemzetközi Munkaügyi Szervezet munkaegészségügyet, munkabiztonságot, valamint a baleseti kártérítést érintő egyezményei közül a belső épületek festésénél nem használható szereket határozza meg az ólomfehérnek a festőiparban való alkalmazásáról szóló, 13. számú Egyezmény.

Az Egyezmény értelmében a tagállamok kötelesek megtiltani az Egyezményben felsorolt anyagokat tartalmazó festékek alkalmazását az épületek belső festése során, valamint tilos a fiatalkorúak és nők foglalkoztatása az ilyen anyagokkal végzendő munka esetében.

Meghatározza továbbá e készítmények használata során követendő balesetelhárítási, egészségügyi és biztonsági követelmények szabályozására vonatkozó kötelezettségeket.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1956. június 8. napján megtörtént. Az Egyezmény rendelkezése értelmében a tagállamra nézve az egyezmény azon a napon lép hatályba, mikor a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1956. június 8. napjától kell alkalmazni.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.