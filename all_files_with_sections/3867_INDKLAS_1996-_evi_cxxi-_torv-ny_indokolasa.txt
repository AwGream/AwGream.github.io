1996. évi CXXI. törvény indokolása

az államháztartásról szóló 1992. évi XXXVIII. törvény és az ahhoz kapcsolódó egyes törvényi rendelkezések módosításáról

-----STARTING---POINT---ALTALANOS--- 

Az államháztartásról szóló 1992. évi XXXVIII. törvény elmúlt évben végrehajtott módosítása jelentős változtatásokat eredményezett az államháztartás pénzügyi rendszerében. Az 1995. évi módosítás eredményeként létrejött és működik a Magyar Államkincstár. 1997-től - az államháztartás pénzügyi rendszere reformja keretében bővül a kincstári kör és a Kincstárhoz számlatulajdonosként kapcsolódó szervek köre. Az 1996. évben hatályba lépett Áht. a gyakorlati munkában jó néhány gazdálkodási, eljárásbeli feszültségpontra világított rá, illetve a gyakorlat felvetette egyes új szabályok végrehajthatóságával kapcsolatos problémákat is. Ezek rendezése mellett Áht-ban indokolt megjeleníteni az elmúlt évek költségvetési törvényei által kiérlelt tartósnak bizonyult rendelkezéseket is. Rendezni az Munkaerőpiaci Alap kezeléséért felelős miniszter rendelkezési jogának - az alap önkormányzati jellegű tripartit irányításából következő - megosztását is. Az Áht. 1995. évi módosítása érdemben nem érintette a társadalombiztosítási alrendszerrel összefüggő rendelkezéseket. A társadalombiztosítás krónikussá váló és növekvő hiánya mára az államháztartás egészének finanszírozhatóságát veszélyezteti, továbbá a társadalombiztosítás önkormányzati igazgatásáról szóló 1991. évi LXXXIV. törvény módosításáról szóló 1996. évi XLVII. törvény új eljárási és állami felügyeleti szabályokat állapított meg a társadalombiztosítás pénzügyi alapjai költségvetésére és zárszámadására, ezért szükséges az Áht. ennek megfelelő módosítása, illetve a szabályozás részletezése, valamint a társadalombiztosítási alrendszerben a központi költségvetésre vonatkozó szabályokkal összehangolt szabályozás kialakítása. A területfejlesztésről és területrendezésről szóló 1996. évi XXI. törvény nem rendezte a törvényben életre hívott megyei és regionális területfejlesztési tanácsok jogállását, szervezeti hovatartozását. Az 1997. évi működőképesség érdekében az Áht. módosítása keretében javasoljuk e probléma rendezését is.

-----STARTING---POINT---RESZLETES---

Az 1. §-hoz

A javaslat - az egyes államháztartási alrendszerekre az előző §-okban adott definíciókhoz hasonlóan - meghatározza a társadalombiztosítási alrendszert alkotó költségvetéseket.

A 2. §-hoz

A kincstári körbe tartozók tekintetében a pénzmaradvány nem értelmezett, az „előirányzat- maradvány” megfogalmazást indokolt szerepeltetni.

A 3. §-hoz

A javaslat a költségvetési hiány megállapításakor számításba vehető tételek pontosítását, az államháztartáson belüli halmozódás kiszűrését célozza.

A 4. §-hoz

A javaslat a nemzetközi gyakorlattal és ajánlásokkal összhangban meghatározza, hogy a törlesztéskor realizált árfolyamveszteség vagy nyereség része a finanszírozási célú pénzügyi műveleteknek, a költségvetés hiányát nem növeli.

Az 5. §-hoz

A módosítás a személyi jövedelemadó 1%-ról történő rendelkezéssel összefüggésben szükséges, mivel ez a lehetőség meghatározza az egyébként a központi költségvetés felhasználási célhoz nem kötött adóbevételének rendeltetését.

A 6. §-hoz

A módosítás lehetővé teszi, hogy a törvényi szabályozást nem igénylő részletszabályokat a Kormány rendeletben határozza meg.

A 7. §-hoz

Az államháztartás egyes alrendszerei hiányából keletkező adósság elkülönült kezelése az Áht. fontos alapelve. Emellett is azonban - lehetőség szerint - el kell kerülni, hogy az egyes alrendszerek a finanszírozási műveletek során egymással versenyezzenek és az eltérő információk és felkészültség miatt a befektetők számára kockázatmentes állami adósság eltérő kamat mellett legyen finanszírozható. Ezért az alapok esetében a költségvetési törvényben már kimutatott, de külön nem rendezett hiány esetében a finanszírozást a központi költségvetés által nyújtott hitellel kell biztosítani, amely a központi költségvetés adósságát növeli.

Az 1997. évi költségvetési törvény várhatóan rendelkezni fog a központi költségvetés MNB-vel szembeni forintadósságának devizaadósságra cseréléséről. ezzel megszűnik a korábban az MNB által nyújtott lejárat nélküli kamatmentes hitel, ezért az erre vonatkozó szabályt hatálytalanítani kell. Ezzel szemben a központi költségvetés devizaadósságán folyamatosan nem realizált árfolyamveszteség vagy nyereség képződik, ami az adósságállomány átértékelődése miatt növeli vagy csökkenti a központi költségvetés forintban kifejezett adósságát. A javaslat az erre vonatkozó módosítással egészíti ki a rendelkezést.

A 8. §-hoz

Az (1) bekezdésben a javaslat a kincstári számlatulajdonos (amelyet ugyancsak e módosítási körben javaslunk szabályozni) megyei és regionális fejlesztési tanácsokat bevonja abba a körbe amelynek a Kincstár megelőlegezési hitelt nyújthat. Ennek a lehetőségnek a biztosítása révén áthidalhatók az esedékessé váló területfejlesztési kiadások és a privatizációs bevételek időben és esetleg összegszerűségében is eltérő felmerüléséből származó finanszírozási problémák.

A (2) bekezdésben a javaslat megteremti annak jogi alapját, hogy a Posta szolgáltatásainak költségeit a Kincstár továbbterhelje a kincstári ügyfelekre. Ugyanis a kincstári körhöz tartozó és a kincstári számlatulajdonos szervek készpénz átutalási forgalma a Magyar Postán keresztül bonyolódik, amely pénzügyi szolgáltatásért a Posta ügyfelenként részletezett díjat számít fel a Kincstárnak, mint számlavezetőnek. A Posta ezen szolgáltatásának igénybe vétele nem tartozik a Kincstár szolgáltatási körébe, a kincstári rendszer bevezetése előtt az érintett szervek saját költségvetésük terhére fizették ezeket a költségeket, amelynek fedezete jelenleg is a költségvetési szervek előirányzataiban megvan, ugyanakkor a Kincstár költségvetése ilyen célú előirányzatokat nem tartalmaz, ezért szükséges a költségek továbbhárítása. A kincstári rendszer továbbfejlesztése keretében, a személyi juttatások bankszámlára utalása és az intézményi kártya bevezetése következményeként a jövőben a készpénzforgalom várhatóan jelentősen mérséklődik.

Az Áht. 18/B. § (5) bekezdését bővíteni kell az 1995. évi CV. törvény 115. § (1) bekezdés b) pontja és a Kormány korábbi döntésének megfelelően az 1997. január 1-től a kincstári körbe tartozó szervekkel. Az 1995. évi CV. törvény 115. § (1) bekezdés b) pontja alapján az elkülönített állami pénzalapként működő Munkaerőpiaci Alapra az alapokra vonatkozó rendelkezések az érvényesek.

Az új (6) bekezdésre vonatkozó javaslat a társadalombiztosítás pénzügyi alapjai számláinak kincstári vezetésére vonatkozó sajátosságok külön jogszabályban (Kormány-rendeletben) történő meghatározását írja elő.

A 9. §-hoz

Az (1) bekezdésben a javaslat szerint bővül a kincstári számlatulajdonosok köre a Kormány korábbi döntésének végrehajtása érdekében. A javaslat adottnak veszi a megyei és regionális területfejlesztési tanácsok és ezek munkaszervezetei számlatulajdonosi státusát - figyelemmel az Áht-nak az 1996. évi költségvetési törvény módosítása során keretében végrehajtásra kerülő módosítására.

A jelzett szövegrész törlése a kincstári kör kibővülése miatt szükséges.

A további módosítás célja, hogy a közalapítványok kincstári rendszerbe vonását előrehozva - figyelemmel arra, hogy a Magyar Rádió Közalapítvány, a Magyar Televízió Közalapítvány és a Hungária Televízió Közalapítvány a Kormány korábbi döntése szerint számlatulajdonosi minőségben kapcsolódik a kincstári rendszerhez - a többi, jelentős nagyságrendű közpénzekkel gazdálkodó állami alapítású közalapítvány is számlatulajdonosként kapcsolódjon a kincstári rendszerhez.

A (2) bekezdésben javasolt módosítás a gyakorlati életben felmerülő helyzet jogi rendezésére szolgál.

A 10. §-hoz

A javasolt kiegészítés egyértelművé teszi, hogy a központi költségvetés bevételét csak a kizárólagos állami tulajdon működtetésére, illetve a kizárólagos állami tevékenységek gyakorlására alapított koncessziós szerződésekből származó bevételek képezik.

A 11. §-hoz

Az (1) bekezdésben javasolt kiegészítés egyrészt az érintett előirányzat-átcsoportosításhoz kapcsolódó hatásköri szabályok pontosítását szolgálja, másrészt a fejezeti hatáskörű előirányzat-átcsoportosítási hatáskörök egy részét - meghatározott feltételek mellett - intézményi hatáskörbe helyezi, mivel a fejezeti hatáskörű előirányzat-átcsoportosítások időigénye miatt a Kincstár 1997. évtől indításra kerülő előzetes előirányzati fedezetvizsgálata ezen változtatás nélkül jelentékeny fennakadásokhoz vezetne és az 1996. évi gyakorlat is egyértelműen jelezte a hatályos szabályozásból eredő feszültségeket.

A (2) bekezdésben a javaslat a fejezeti kezelésű előirányzatok céljellegét, annak törvényi szintű meghatározását deklarálja, illetve biztosítja a szabályozás összhangját a költségvetési törvénnyel.

A (3) bekezdésben javasolt módosítás az előirányzat-átcsoportosítással kapcsolatos joghézagot szüntet meg.

A 12. §-hoz

A javaslat az eddig a költségvetési törvényben szabályozott tartós rendelkezéseket emeli át az Áht-ba.

A 13. §-hoz

A tárgyévet megelőző évben befolyt, a jóváhagyott előirányzatot meghaladó bevételek, illetve az előző évi kiadási előirányzatok fel nem használt - külön szabályozott felülvizsgálat utáni - részének tárgyévi felhasználása a tárgyévi költségvetési kiadásokat - előirányzat-módosítási kötelezettség mellett - növeli. Ezzel összefüggésben nő a költségvetési hiány mértéke is. Ebből következik, hogy törvényben méghozzá célszerűen az adott év költségvetésének végrehajtásáról szóló zárszámadási törvényben kell rendelkezni az ez okból módosuló előirányzatokról, a hiány összegének változásáról és az így kialakuló hiány finanszírozásáról.

A 14. §-hoz

A javaslat az eddig költségvetési törvényben meghatározott, de tartós szabályokat emeli át az Áht-ba.

A 15. §-hoz

A javaslat egyértelművé teszi, hogy - figyelemmel a 7. § (2) bekezdésében foglaltakra - a költségvetési törvény - külön, a normaszövegben tételesen rögzített felhatalmazás nélkül is - maga a felhatalmazás a Kormány részére az abban előírt bevételek és kiadások teljesítésére.

A 16. §-hoz

Az (5) bekezdés rendelkezésének beépítését a kezesség vállalásának pontos elszámolási idejének meghatározása teszi szükségessé.

A 17. §-hoz

A Kormány hatáskörének a javaslat szerinti pontosítását indokolja, hogy az államháztartás alrendszereit érintően a Kormányra egyre nagyobb felelősség hárul mind az államháztartás hiányának kezelése terén. A javaslat az eddigi utólagos beavatkozási lehetőség mellett lehetőséget biztosít megelőző intézkedések végrehajtására is.

A javaslat megfelelő garanciák, illetve országgyűlési kontroll mellett kiterjeszti a Kormány intézkedési hatáskörét az alapokra a társadalombiztosítási alrendszerre is.

A 18. §-hoz

Az (1) bekezdésben a javaslat - összhangban a 98. § (3) bekezdésében szereplő módosítással - a pénzügyminiszter feladatkörében is megjeleníti a kincstári biztos kijelölésével összefüggő hatáskört. A kijelöléshez kapcsolódó és a kincstári biztos jogállásával, hatáskörével összefüggő szabályokat a Kormány rendeletben határozza meg.

A Kormányon belül az állami pénzügyekért elsődlegesen felelős pénzügyminiszternek az előkészítő, koordináló és végrehajtó tevékenységének érvényesülését biztosítja a javaslat (2) bekezdése.

A 19. §-hoz

A többletbevételekkel összefüggő előirányzat-módosítási hatáskörök javasolt módosításával összhangban változik a felügyeletet ellátó szerv hatásköre.

A 20. §-hoz

A hatályos rendelkezésben foglalt belső tervezési határidő nem igényel törvényi szintű szabályozást, ezért törlése indokolt.

A 21. §-hoz

A módosítási javaslat pontosítja a Kormánynak a költségvetési törvényjavaslat és annak prezentációs dokumentációja benyújtásával összefüggő kötelezettségét.

A 22. §-hoz

Az elkülönített állami pénzalapok és a központi költségvetésben megtervezett egyes fejezeti kezelésű célelőirányzatok felhasználása során igen jelentős nagyságrendű közpénzekről születnek döntések, amelyeket össze kell hangolni a párhuzamos finanszírozások elkerülése érdekében. Figyelemmel az egyes tárcák eltérő érdekeire az összehangolás szabályainak megalkotását a javaslat a Kormány hatáskörébe utalja.

A 23. §-hoz

A nettósításba vont előirányzatokat indokolt kiegészíteni azokkal a támogatási jogcímekkel, amelyeknek tartalmai elsődlegesen az intézmények működését szolgálják, így forrását jelentik a személyi juttatásoknak és azok közterheinek. A járulékreformmal összefüggésben indokolt megjeleníteni az új típusú közterhet is. A javaslat felhatalmazza a költségvetési törvényt, hogy az Áht-ban felsoroltakon túlmenően egyéb nettó módon finanszírozandó előirányzatokat is megállapítson.

A nettó finanszírozás körébe vont önkormányzatok egy része esetében a nettósításba vont előirányzatok időarányos hányada egyes időszakokban nem elegendő a személyi juttatások közterhei teljes körű levonásához. A (2) bekezdésben szereplő módosítás az ebben az esetben követendő eljárásról rendelkezik.

A 24. §-hoz

A hatályos rendelkezés javasolt módosításával egyértelművé válik, hogy minden jogtalanul igénybe vett támogatást vissza kell fizetni, nemcsak azt, amelynél 5 %-ot meghaladó mértékű a jogtalan támogatás igénybe vétel. A meghatározott mérteken felüli jogtalan igénybevétele esetén a jogtalanul igénybe vett összeget a költségvetési törvényben meghatározott mértékű kamattal megnövelten kell visszafizetni. A módosítás - az átláthatóság és az ellenőrizhetőség érdekében - rendelkezik a jogtalanul igénybe vett összeg visszafizetésének, mind az utána fizetendő kamatnak a jogcímenkénti nyilvántartásáról.

A 25. §-hoz

Célszerű a félévi beszámoló elkészítéséhez is legalább ugyanannyi időt hagyni, mint a háromnegyedéves helyzet ismertetéséhez. Ugyanis a féléves elemi költségvetési beszámolók benyújtására augusztus első heteiben kerül sor és e beszámolók felülvizsgálata és összesítése után készíthető csak el a hiteles testületi előterjesztés.

A 26. §-hoz

A könyvvizsgálatot alkalmazó önkormányzatok miatt javasoljuk a módosítást. (A beszámoló információs garnitúrák határideje - az országos mérlegek biztosítása érdekében - változatlan.)

A könyvvizsgálatot alkalmazó helyi önkormányzatok a könyvvizsgálati jelentést kötelesek megküldeni az Állami Számvevőszéknek.

A 27. §-hoz

Az államháztartási törvény legutóbbi módosítása óta a társadalombiztosítás pénzügyi alapjait érintő jogszabályi változások indokolttá teszik az államháztartási törvény rájuk vonatkozó szabályai összhangjának a megteremtését.

A javaslat meghatározza a társadalombiztosítási önkormányzatoknak, a Kormánynak a feladatát a társadalombiztosítási költségvetési irányelvek kidolgozására vonatkozóan.

A tervezési munka a következő évi gazdaságpolitikai elképzelésen alapuló költségvetési politika fő irányaival meg kell egyezzen.

A 28. §-hoz

A Kormány által elfogadott társadalombiztosítási költségvetési irányelv alapján a társadalombiztosítási önkormányzatok elkészítik az Alapok költségvetéséről szóló törvényjavaslatot, amelyet benyújtanak a Kormánynak és megküldenek az Állami Számvevőszéknek.

A javaslat biztosítja, amennyiben az Országgyűléshez benyújtott törvényjavaslat eltér a társadalombiztosítási önkormányzatok által elkészítettől, az Országgyűlés arra vonatkozó tájékoztatását is az indokolási részben. A javaslat a megalapozott döntéshozatalhoz elegendő időt biztosít a Kormány, az Országgyűlés és a Számvevőszék számára azáltal, hogy az eljárási szabályokat és határidőket rögzíti.

A 29. §-hoz

A központi költségvetéshez hasonlóan a társadalombiztosítási alapok esetében is az Országgyűlés törvényben hagyja jóvá úgy a költségvetést, mint a zárszámadást. A társadalombiztosítási szervek kincstári körbe vonása indokolja, hogy - a kincstári körhöz tartozó többi intézményhez hasonlóan - az intézményekre lebontott törvényi kiemelt előirányzatok a Kincstár részére átadásra kerüljenek.

A költségvetési és zárszámadási törvényjavaslatot - hasonlóan a központi költségvetéséhez - az Országgyűlés az Állami Számvevőszék jelentésével együtt tárgyalja meg.

A társadalombiztosítás állami garanciájából adódóan igen szoros a kapcsolata a központi költségvetéssel.

A hiány évközi finanszírozásához az Alapok jogosultak a Kincstári Egységes Számla igénybevételére hitelfolyósítási terv alapján, összhangban a központi költségvetési törvénnyel.

Az előbbiekben jelezett összefüggés miatt a társadalombiztosítási alapok hiányának végleges rendezése szorosan kapcsolódik a központi költségvetés zárszámadási törvényéhez, azzal összhangban kell legyen.

A 30. §-hoz

A javaslat szerint a zárszámadásról szóló törvényjavaslat benyújtásának eljárási rendje hasonló a költségvetési törvényjavaslat benyújtásáéhoz. A társadalombiztosítási önkormányzatok zárszámadásuknak könyvvizsgáló általi hitelesítését követően fogadják el zárszámadási törvényjavaslatukat, amelyet a Kormánynak és az Állami Számvevőszéknek egyidejűleg megküldenek.

A 31. §-hoz

A javaslat az államháztartás egységének biztosítása érdekében biztosítja az azonos elvek szerinti gazdálkodást azzal az eltéréssel, hogy az Alapok maradványa a zárszámadási törvényben foglaltak szerint és azt követően használható fel. Előfordulhat, hogy a társadalombiztosítási önkormányzatok, úgyszintén a Kormány és az Országgyűlés sem rendelkezik az év során felmerülő problémák teljes körének az ismeretével. Ez szükségessé teszi a jóváhagyott költségvetési törvény módosítása nélküli mozgástér biztosítását. A javaslat lehetőséget teremt a tartalékképzésre, amiről meghatározott szintig az önkormányzatok közgyűlései saját hatáskörben döntenek, e fölött az ellátásokat és a működési költségvetést érintő felhasználáshoz a Kormány egyetértése szükséges. A javaslat biztosítja a Kormány számára a társadalombiztosítási alapok vonatkozásában is a költségvetési egyenleg-tervezettől eltérő kedvezőtlen évközi alakulás esetén az előirányzatok zárolásának, csökkentésének a lehetőségét. A pénzellátás, az előirányzat felhasználás szabályai az államháztartás egészére azonos elvek alapján kell érvényesüljenek. A társadalombiztosítási alapokra is vonatkozik ez, összhangban a jóváhagyott költségvetési törvényükkel.

A 32. §-hoz

A társadalombiztosítási alapok vonatkozásában is megtörténhet az évközi egyensúly felbomlása, ezért szükséges annak helyreállítása miatt a pótköltségvetés rendjét az államháztartási törvényben is szabályozni. Elsődlegesen az önkormányzatok kísérik figyelemmel az Alapok gazdálkodását, a legfontosabb folyamatokat, amelyek a költségvetés teljesülését, a kitűzött célok elérését befolyásolják. Ezért a feszültségek feloldására szükséges biztosítani a költségvetés előkészítésének eljárási rendje szerint a Kormány útján a pótköltségvetésről szóló törvényjavaslatnak az Országgyűléshez való benyújtását.

A 33. §-hoz

A társadalombiztosítási alrendszerben a központi költségvetéshez hasonlóan az indemnitás és az ex lex állapot esete felmerülhet. Ezért a javaslat az átmeneti gazdálkodásra vonatkozó szabályokat, illetve az átmeneti gazdálkodásról szóló törvényjavaslat elkészítésének eljárási rendjét is tartalmazza.

A 34. §-hoz

A társadalombiztosítás pénzügyi alapjairól szóló 1992. évi LXXXIV. törvény módosítása tartalmazza az alapok címrendjét.

A 35. §-hoz

A társadalombiztosítási alrendszer költségvetési szerveire vonatkozóan a javaslat biztosítja az államháztartás többi alrendszeréhez kapcsolódó költségvetési szervekre vonatkozó rendelkezések - a sajátosságok figyelembe vételével történő - érvényesülését.

A 36. §-hoz

A javaslat a köztestületi költségvetési szerv alapításához és megszüntetéséhez is a pénzügyminiszter egyetértési jogát rögzíti.

A (2) bekezdésben jelzett módosítás a törvény pontosítását javasolja.

A 37. §-hoz

A hatályos szabályozás mind a többletbevételek, mind a maradvány felhasználását a felügyeleti szerv előirányzat-módosításához kötötte. Ez a megoldás a gyakorlatban komoly feszültségeket okozott a mind az intézményeknél mind a felügyeleti szerveknél és a Kincstárnál is. A javaslat a felügyeleti hatáskörű előirányzat-módosítás szűk keresztmetszetének oldását célozza a felügyeletei szintű rátekintés lehetőségének fenntartásával. Az előirányzat-maradványok felhasználásával összefüggésben az áthúzódó kötelezettségekkel összefüggő saját hatáskörű előirányzat-módosítás ((3) bekezdés) lehetőségére figyelemmel pontosítja a javaslat a hatályos rendelkezést.

A javasolt módosítások összhangban a költségvetési törvény tartósnak bizonyult szabályaival, rendelkeznek az év végi maradványok felhasználásáról.

A helyi önkormányzatok és intézményeinek a Kincstárhoz való kapcsolódásának - a nettó finanszírozás kivételével - módja egyelőre nincs eldöntve. Indokolt addig megtartani az intézményi gazdálkodás olyan mérvű rugalmasságának a lehetőségét, amelyet a képviselő-testület saját rendeletében határozhat meg. Ennek részletes szabályait majd az érintett kormányrendeletbe javasoljuk beépíteni.

A 38. §-hoz

A javaslat a társadalombiztosítási költségvetési szervekre is kiterjeszti a társadalmi szervezetek, alapítványok létrehozására és támogatására, gazdasági és közhasznú társaság alapítására, azokban való érdekeltség megszerzésére eddig csak a központi költségvetési szervekre vonatkozó szabályokat.

A javaslat törli a „fejezeti kezelésű speciális előirányzatot” a szövegből, mert az 1997-es költségvetési tervezés keretében ez megszüntetésre került.

A javaslat rendezi az egyébként az államháztartás alrendszereibe nem tartozó köztestületnek a költségvetési - a központi költségvetésben jóváhagyott előirányzatok - források terhére történő alapítvány rendelési, illetve gazdasági társaság alapítási szabályait.

A 39. §-hoz

A költségvetési szervek kötelezettségvállalásaikat saját hatáskörben - az Áht. vonatkozó szabályai szerint kell, hogy gyakorolják. Ezek a szabályok és a létrejött kincstári rendszer azonban önmagában nem szünteti meg az esetlegesen fedezet nélküli kötelezettségvállalás lehetőségét, nem garantálja a kialakult eladósodás felszámolását. A kincstári biztosi intézmény létrehozása a kincstári körben az adósságállomány fokozatos felszámolásának, illetve további keletkezésének egyik eszköze lehet. A javaslat kitér a Kormány irányítása és felügyelete alá nem tartozó szerveknél, testületeknél történő kincstári biztos kijelölésnek a sajátos szabályaira, valamint a helyi önkormányzatoknál hasonló szabály bevezetésére. A kincstári biztos jogállására (jogaira, kötelezettségeire, működési feltételeire) végrehajtási rendelet megalkotása szükséges. Tevékenységük megkezdése előtt felmérésre kerülne az eladósodott intézmények köre.

A 40. §-hoz

A javaslat a költségvetési törvényben foglalt szabályozással összhangban rendezi a helyi önkormányzatok részére nyújtott központi - főleg beruházási célú - támogatások maradványai elszámolását.

A javaslat a 63. § (2) bekezdésének módosításával való összhang biztosítását célozza, figyelemmel a járulékreform keretében életbe lépő új típusú közterhekre is.

A javaslat a 63. § új (5) bekezdésével összhangban szabályozza az OEP-körben a nettó finanszírozással kapcsolatos kérdéseket.

A 41. §-hoz

Az ún. „projektfinanszírozással”, és a személyi juttatások utáni közterhek központosított befizetésével összefüggésben a Kincstár által - a kincstári körbe tartozó szerv rendelkezése, illetve adatszolgáltatása alapján - bonyolított közvetlen finanszírozás kiterjesztése szükségessé teszi a kincstári körbe tartozó szerv közvetlen rendelkezésű előirányzat-felhasználási kerete megállapítási módjának módosítását.

A javaslat az Áht. 12. § (4) bekezdése alapján automatikusan túlléphető előirányzatok tekintetében lehetőséget ad a Kincstárnak, hogy előirányzati fedezet hiányában is teljesítsen kifizetést.

A 42. §-hoz

A kincstári vagyonra vonatkozó törvényi rendelkezésekkel való összhang teljes megteremtése érdekében szükséges az állami tulajdonban álló kincstári vagyonra vonatkozóan a nem központi költségvetési szerv vagyonkezelők miatt, továbbá a vagyonkezelés körében megköthető bérleti szerződések szabadsága érdekében válik szükségessé a szakasz módosítása, illetőleg pontosítása, amely módosítást indokol a mindennapi működéshez kapcsolódó viszonylagos szabadság biztosítása is.

A 43. §-hoz

A módosítás pontosítja a központi költségvetés külföldi követeléseivel való gazdálkodás területén a feladatkört, továbbá a hosszú távú költségvetési szempontok mellett rögzíti az adott viszonylatokhoz kapcsolódó külgazdaság-politikai meggondolások figyelembevételét is.

A külföldi követelések lebontása kapcsán szükségessé váló magánjogi szerződések pénzügyminiszter által meghatározott feltételek szerinti megkötésének Magyar Államkincstárra történő átruházása illeszkedik a Kincstár feladatköréhez, valamint az egyes viszonylatokban egyedi döntések alapján már kialakult gyakorlathoz.

A 44. §-hoz

A szakasz módosítására szintén a kincstári vagyonra vonatkozó rendelkezésekkel való teljes összhang megteremtésére van szükség.

A 45. §-hoz

A kincstári vagyonkör javasolt kiegészítését a következők indokolják. A muzeális emlékek védelméről szóló 1963. évi 9. tvr. 18. § (1) bekezdése alapján az ország történeti (régészeti) jelentőségű lelőhelyét, területét védelemben kell részesíteni. E területek a nemzeti kincs részét képezik, azonban ezek nem sorolhatók be teljes körűen a 109/B. § c) pontjába, mert az csak a létesítményekre, alkotásokra terjed ki. A kincstári vagyonba tartozó különböző minősítésű földterületeket a 109/B. § d) pont tartalmazza, ezért a történeti (régészeti) emlékeket és földterületeket is itt indokolt nevesíteni.

A 46. §-hoz

Az (1) bekezdésben foglalt javaslat a 109/B. § d) pont 5. alpontjában foglalt módosítással összhangban egészíti ki a hatályos rendelkezést.

A (2) bekezdésben javasolt módosítás a természetvédelmi és a műemlékvédelmi szakmai követelmények biztosítását célozza, különös figyelemmel arra, hogy a kincstári vagyon érintett tárgyai tekintetében a vagyonkezelő nem feltétlenül tartozik a vagyontárgyak védettségének jellege szerint illetékes miniszter felügyelete alá.

A 47 . §-hoz

Az állami követelés ellenében kincstári tulajdonba kerülő vagyon értékesítéséből származó bevétel az állami követelés rendezésére szolgál, ezért szükséges, hogy az e rendezést korlátozó előírás (e vagyon rendelt vagyonként való kezelése) hatályon kívül kerüljön.

Az államot megillető követelések be nem fizetett közterhek fejében kerültek állami tulajdonba ezért az ilyen követelések értékesítéséből - amelyet megállapodás alapján az ÁPV Rt. végez - származó bevétel a központi költségvetést illeti, az ÁPV Rt. privatizációval összefüggő befizetési kötelezettségétől függetlenül.

A 48. §-hoz

A módosításra az eredeti rendelkezés egységes értelmezése érdekében van szükség.

A 49. §-hoz

A Kincstár a központi költségvetéssel kapcsolatos tervezési és nyilvántartási feladatokat látja el, gondoskodik a kincstári egységes számla napi likviditásáról. Feladata a másodlagos állampapírpiac szervezése, illetve az azon való ügyletek kötése.

Az 50. §-hoz

A javasolt kiegészítést az indokolja, hogy ily módon érdemibb információ nyerhető a többéves kihatással járó döntésekről és a közvetett támogatásokról.

Az 51. §-hoz

A 116. §-sal kapcsolatos felsorolásban a 3. pont nem értelmezhető, ezért javasoljuk - szövegszerű megfogalmazással helyettesítve - elhagyni. A javasolt módosítás utal arra az értelemszerű eltérésre, ami az önkormányzati és a központi költségvetési mérlegek között fennáll azonos típusú, illetve adattartalmú mérlegek esetén is. A további javasolt kiegészítést az indokolja, hogy ily módon érdemibb információ nyerhető a többéves kihatással járó döntésekről és a közvetett támogatásokról.

Az 52. §-hoz

A javaslat pontosítja az Állami Számvevőszék ellenőrzési feladatait a helyi önkormányzatok vonatkozásában.

A kormányzati ellenőrzési szerv hatáskörét indokolt kibővíteni a központi költségvetésből és az alapokból juttatott pénzeszközök államháztartáson kívüli felhasználásának ellenőrzésével, mert ezzel lehetővé válik a központi (kormányzati) döntéssel államháztartáson kívülre juttatott közpénzek felhasználásának kormányzati szintű kontrollja; valamint - ugyanebből az okból - a nemzetközi szerződések alapján kapott támogatások és segélyek felhasználására.

Az 53. §-hoz

A Munkaerőpiaci Alap tripartit irányítása az elkülönített állami alapok általános szabályaitól eltérő megoldást tesz szükségessé az illetékes miniszternek az Alappal való rendelkezési jogosítványai tekintetében.

Az 54. §-hoz

A módosítást a Magyar Tudományos Akadémia köztestületi irányításával, a Magyar Tudományos Akadémiáról szóló 1994. évi XL. törvényben foglalt, illetve a társadalombiztosítási pénzügyi alapokra és költségvetési szervekre vonatkozó sajátos gazdálkodási rendelkezésekkel való összhang biztosítása indokolja.

A (2) bekezdés p)-sz) pontokban megfogalmazott módosítás a megelőző rendelkezésekben szabályozott hatásköröknek megfelelően hatalmazza fel a Kormányt a rendelet-alkotásra.

Az 55. §-hoz

A javaslat - a törvény által biztosított egyetértési jogot nem érintve - véleményezési jogot biztosít a társadalombiztosítási önkormányzatok közgyűlésének a társadalombiztosítást érintő kérdéseket tartalmazó jogszabályok vonatkozásában.

A javaslat az államháztartásról szóló törvénnyel összhangban kötelezővé teszi az önkormányzatok számára a társadalombiztosítási alapok költségvetése és zárszámadása készítésének, valamint a költségvetésük tartaléka felhasználásának eljárási szabályait.

A javasolt módosítás az Áht-ban rögzített szabályokkal teremti meg az összhangot.

A javaslat összehangolja az Öit. rendelkezéseit az Áht 38/A. §-ában foglalt szabályozással.

Az 56. §-hoz

A javaslat biztosítja az összhangot az államháztartási törvényben megfogalmazott szabályokkal.

Az 57. §-hoz

A területfejlesztésről és területrendezésről szóló 1996. évi XXI. törvény hatályos rendelkezései alapján önálló jogi személyként létrejövő megyei és regionális területfejlesztési tanácsok nem sorolhatók be egyetlen létező jogi szervezeti sémába sem. Működésükkel kapcsolatos gazdálkodásuk szempontjából azonban mindenképpen szükséges beilleszteni őket valamely létező rendszerbe.

Tekintettel arra, hogy a tanácsok működésével kapcsolatos költségek fedezete döntően államháztartási forrásokból származik, továbbá igen jelentős nagyságrendű közpénzek felett rendelkeznek, gazdálkodásukra - célszerűen - a költségvetési szervek gazdálkodásának szabályait kell az értelemszerű eltérések mellett is irányadónak tekinteni.

A javaslat rendezi - a területfejlesztésért felelős miniszterhez telepítve - a tanácsok beszámolási kötelezettségét is, figyelemmel a Kormány számára is előírt beszámolási kötelezettségre, anélkül azonban, hogy a miniszternek a tanácsok tekintetében felügyeleti jogosítványokat adna.

-----STARTING---POINT---VEGE---

Az 58. §-hoz

A javaslat az Áht. egyes új előírásait már az 1996. évi zárszámadás során is alkalmazni rendeli.

A Munkaerőpiaci Alap kincstári körbe tartozását az államháztartásról szóló törvény módosításáról szóló 1995. évi CV. törvény 115. § (1) bekezdésének b) pontja alapján egyedi megállapodással is szabályozni kell. A javaslat a megállapodás megkötésének határidejét rögzíti.

A társadalombiztosítás információs rendszerének csak a társadalombiztosítási önkormányzatokkal együttműködve, az államháztartás pénzügyi információs rendszerével összehangoltan lehet korszerűsíteni, e korszerűsítésnek a felelőse, csak az államháztartás pénzügyi információs rendszeréért felelős Kormány lehet.

Az államháztartási törvény biztosítja a társadalombiztosítási alapok számára a Kincstári Egységes Számla folyamatos igénybevételét, évközi hiányuk fedezésére az ellátások állami garanciája alapján. Indokolatlan emiatt a társadalombiztosítási alapoknál a likviditási tartalék képzése, továbbá a valós tartalék funkciót be nem töltő - csak számvitelileg értelmezhető - befektetések hozama tartalék és tartósan befektetett eszközök törvényben rögzített elkülönítése. A javaslat ezek megszüntetéséről rendelkezik.

Az (5)-(7) bekezdésekben foglalt javaslat a társadalombiztosítás pénzügyi alapjainak 1997. január 1-jétől megszűnő tartalékaival összefüggő átmeneti intézkedéseket szabályozza.

A (8) bekezdés alapján nem tartozik a Kincstár hatálya alá a társadalmi szervek és pártok vagyona.