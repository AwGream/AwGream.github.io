2015. évi IV. törvény indokolása

egyes törvényeknek a jövedéki biztosíték mértékével összefüggő módosításáról

-----STARTING---POINT---ALTALANOS--- 

Jelen törvény célja, hogy az egyes adótörvények és azokkal összefüggő más törvények, valamint a Nemzeti Adó- és Vámhivatalról szóló 2010. évi CXXII. törvény módosításáról szóló 2014. évi LXXIV. törvénnyel (a továbbiakban: Mód.tv.) az alkoholtermékek, a sör, a bor, a pezsgő és a köztes alkoholtermékek tekintetében megemelt jövedéki biztosíték mértékét 20 millió forintra csökkentse. Ez a 2014. évben hatályos 22 millió forint összegű jövedéki biztosítékának nagymértékű, közel 10%-os csökkentését jelenti, így a kisebb mennyiséggel kereskedő vállalkozók a csökkentett összegű biztosítékot ki tudják gazdálkodni, nem szorulnak ki a piacról.

-----STARTING---POINT---RESZLETES---

Az 1. §-hoz

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvényt (a továbbiakban: Jöt.) módosítja annak érdekében, hogy a jövedéki biztosíték összegét az alkoholtermékek, a sör, a bor, a pezsgő és a köztes alkoholtermékek tekintetében 20 millió forintra csökkentse a törvény.

A módosítás lehetővé teszi továbbá, hogy a 2015. január 1. után a Mód.tv. végrehajtása érdekében esetlegesen emelt összegben nyújtott, továbbá a jelen törvény által megcélzott csökkentés miatt visszajáró jövedéki biztosítékot a vámhatóság a törvény hatálybalépésekor haladéktalanul visszafizesse.

A 2. §-hoz

A módosítás alapján a Jöt.-nek a törvény által meghatározott rendelkezését már a törvény hatálybalépését megelőzően, azaz visszamenőleges hatállyal alkalmazni kell.

A 3. §-hoz

Az 1. §-ban foglalt módosításhoz kapcsolódó, technikai jellegű pontosítás.

-----STARTING---POINT---VEGE---

A 4. §-hoz

A hatályba léptető és deregulációs célú rendelkezés.