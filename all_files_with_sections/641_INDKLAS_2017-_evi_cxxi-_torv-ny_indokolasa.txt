2017. évi CXXI. törvény indokolása

az Országos Nyugdíjbiztosítási Főigazgatóságnak a Magyar Államkincstárba történő beolvadásához szükséges törvénymódosításokról

-----STARTING---POINT---ALTALANOS--- 

A központi hivatalok és a költségvetési szervi formában működő minisztériumi háttérintézmények felülvizsgálatával kapcsolatos intézkedésekről szóló 1312/2016. (VI. 13.) Korm. határozat (a továbbiakban: Kormányhatározat) 1. melléklet 1. pont o) alpontjában a Kormány úgy döntött, hogy az Országos Nyugdíjbiztosítási Főigazgatóság (a továbbiakban: ONYF) 2017. november 1-jétől beolvad a Magyar Államkincstárba (a továbbiakban: Kincstár). Jelen törvény az ehhez szükséges törvényi rendelkezéseket tartalmazza.

-----STARTING---POINT---RESZLETES---

Az 1. §-hoz

A személyes gondoskodást nyújtó szociális ellátások, szolgáltatások, valamint a személyes gondoskodást nyújtó gyermekjóléti alapellátások és gyermekvédelmi szakellátások finanszírozásának ellenőrzése céljából vezetett nyilvántartások Kincstárhoz kerülése miatt a törvény módosítja a polgárok személyi adatainak és lakcímének nyilvántartásáról szóló 1992. évi LXVI. törvényt.

A 2-5. §-hoz

A Kincstár költségvetése nem a Nyugdíjbiztosítási Alap része, ezért a törvény módosítja a társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvényt. A Nyugdíjbiztosítási Alap működtetésével kapcsolatos költségeket, valamint a Kincstárnak a nyugdíjbiztosítási feladatok ellátásával kapcsolatos egyéb működési költségeit továbbra is a Nyugdíjbiztosítási Alapból kell majd biztosítani. Az intézmény a költségvetésben az ún. technikai címben marad.

A 6-11. §-hoz

A törvény szerint a jelenleg az ONYF által vezetett szociális, gyermekjóléti és gyermekvédelmi nyilvántartások a Kincstárhoz kerülnek át. A törvény ennek érdekében módosítja a szociális igazgatásról és szociális ellátásokról szóló 1993. évi III. törvényt, a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvényt, a gyermekek védelméről és a gyámügyi igazgatásról szóló 1997. évi XXXI. törvényt, valamint a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvényt.

A 12. §-hoz

A törvény a társadalombiztosítás pénzügyi alapjainak és a társadalombiztosítás szerveinek állami felügyeletéről szóló 1998. évi XXXIX. törvényben is rögzíti, hogy a Nyugdíjbiztosítási Alap működtetésével kapcsolatos költségeket, valamint a Kincstárnak a nyugdíjbiztosítási feladatok ellátásával kapcsolatos egyéb működési költségeit továbbra is a Nyugdíjbiztosítási Alapból kell biztosítani.

A 13-14. §-hoz

A törvény biztosítja, hogy a Nyugdíjfolyósító Igazgatóság munkatársai azonos feltételek mellett dolgozhassanak tovább az integrációt követően is.

A 15. §-hoz

A nyugdíj- és az egészségbiztosítás közös alapadatbázisával, a TAJ alapnyilvántartással kapcsolatban pontosítja a létfontosságú rendszerek és létesítmények azonosításáról, kijelöléséről és védelméről szóló 2012. évi CLXVI. törvényt.

A 16. §-hoz

A törvény 6. §-ában foglalt módosítást át kell vezetni az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló törvényen is.

-----STARTING---POINT---VEGE---

A 17. §-hoz

A módosítások abban az időpontban - 2017. november 1-jén - lépnek hatályba, amelyet a Kormányhatározat az integrációra megállapított.