2004. évi IX. törvény indokolása

az általános forgalmi adóról szóló 1992. évi LXXIV. törvény módosításáról

-----STARTING---POINT---ALTALANOS--- 

Az Európai Unió a hozzáadott érték típusú forgalmiadó-rendszerek harmonizálásának szabályait - több módosítással együtt - a 77/388. (EGK), ún. 6. áfa irányelvben foglalta össze. Bár sok esetben széles körben biztosít a tagállamoknak szabad kezet egyes adózási részletszabályok kialakításában, vannak (különösen a besorolások tekintetében) kötelező rendelkezései is.

Mivel a hazai Áfa törvény jelenlegi harmonizáltsági szintje példa értékű, abban átfogó változtatás csak a belpiaci szabályok átvétele miatt indokolt. Természetesen az átfogó módosítással lehetőség nyílik kisebb jelentőségű pontosítások átvezetésére, a működés tapasztalatai alapján legális kiskapuk bezárására, valamint a hazai vállalkozások versenyképességének javítása érdekében az eddigi adólevonási jog liberálisabb érvényesíthetőségére.

A 6. Áfa irányelv rendelkezései jórészt a belpiaci szabályok miatt - változásokat eredményeznek az Áfa törvény egyes részterületein. Ezek közül az áfa alapú befizetést érintő változásokat a 2003. évben elfogadott, az adókról, járulékokról és egyéb költségvetési befizetésekről szóló törvények módosításáról szóló törvény tartalmazza, és 2004. január 1-jétől léptette hatályba. Az alábbi módosításoknak közvetlen EU-s vagy hazai költségvetési összefüggései nincsenek, de az adónem harmonizáltsága érdekében nélkülözhetetlenek.

Az Európai Unióhoz történő csatlakozás napjával kötelező átvennünk azokat az ún. belpiaci szabályokat, amelyek a tagállamok közti áruforgalom és szolgáltatásnyújtás általános forgalmi adóztatásának harmonizációját jelentik. A módosítás leglényegesebb eleme a tagállamok áruforgalmában az eddig megszokott termékimport-termékexport felváltása az önbevallással rendezendő, célország szerinti adózás elvével. (A csatlakozás után a vámhatóság tehát nem lépteti ki a más tagállamba szállítandó árut, hanem fő szabályként a hazai adóalany eladó áfa nélkül értékesít, és a más tagállambeli adóalany vevő önbevallással fizeti meg az ott előírt áfa terhet. A természetes személy nem adóalanyok - ugyancsak fő szabályként - a vásárlás helye szerinti áfát fizetik.) Ezzel az áruk tagországi adóalanyok közötti forgalma nem kerül hátrányosabb helyzetbe, mintha a vevő helyben vásárolt volna. (Az Unión kívüli területről érkező importra, oda irányuló exportra a jelenlegi szabályok lényegében változatlan formában maradnak fenn.)

A szolgáltatások esetében is kettősség lesz: az Unión kívüli ügyletekre a már megszokott szabályok érvényesek, a tagállamok egymás közti tranzakcióinál azonban különös szabályok lesznek irányadók.

Az Európai Unióhoz történő csatlakozás során alapvető követelmény, hogy az áruk és szolgáltatások szabad áramlását adózási oldalról is biztosítsuk. Ehhez át kell vennünk az Uniónak a hozzáadott érték típusú forgalmiadó-rendszerek harmonizálásáról szóló direktíváit a csatlakozási tárgyalásokon elfogadott eltérésekkel.

Önmagában az áfa rendszer harmonizációja nélkülözhetetlen ahhoz, hogy a gazdálkodók zökkenőmentesen, versenyhátrány nélkül tudjanak részt venni az Unión belüli külkereskedelemben. A levonási jog érvényesíthetőségénél számíthatnak könnyebbségre, hogy versenyképességük javulhasson (lehetővé válik a magáncélú és az adóalanyiságot eredményező tevékenységhez kapcsolódó beszerzések közti arányosítás, az egyébként tárgyi adómentes pénzügyi szolgáltatásoknál is lehet áfa-levonási jogot érvényesíteni, ha a megrendelő Unión kívüli illetőségű, a távmunkahelyek kiépítésének költségeinél az áfa arányos része levonható, stb.).

-----STARTING---POINT---RESZLETES---

Az 1. §-hoz

A törvény személyi hatályát kiterjeszti az adóalanyokon túl az adó megfizetésre kötelezett személyekre, mivel a csatlakozást követően a Közösségen belüli beszerzések tekintetében, illetve import esetében a nem adóalanyok is adófizetésre kötelezettek, más, az adóalanyokra egyébként vonatkozó kötelezettség azonban nem terheli őket, azonban az adólevonási joggal sem élhetnek.

A 2. §-hoz

Tekintettel arra, hogy az Európai Unió vámhatárok nélküli, egységes belső piacot alkot, az Unió másik tagállamából megvásárolt termékekre a továbbiakban nem a termékimport, hanem a Közösségen belülről történő termékbeszerzés szabályai vonatkoznak, így a törvény a tárgyi hatályt ennek megfelelően bővíti.

A 3. §-hoz

A törvény változatlanul megőrzi a közös tulajdon-közös használat alapján fennálló adóalanyiság intézményét. Pontosítja azonban az adóalanyisághoz fűződő jogok és kötelezettségek gyakorlására jogosult személyét abban az esetben, ha a tulajdonostársak annak személyéről nem rendelkeztek. Ennek megfelelően kijelölés hiányában a legnagyobb tulajdoni hányaddal rendelkező tulajdonostárs, egyenlő tulajdoni hányad esetén pedig az adóhatóság által kijelölt személy tekintendő a tulajdonközösség képviselőjének.

Az új közlekedési eszköz másik tagállamba történő értékesítése esetén mindig a célország szerinti adóztatás elve érvényesül, függetlenül az értékesítő, illetve a beszerző adójogi státusától, vagyis a közlekedési eszközt beszerző személynek, szervezetnek saját tagállamában ezen beszerzés után mindenképpen adófizetési kötelezettsége keletkezik. Az egyébként nem áfa alany személyek, szervezetek adóalanyiságának megteremtése ezen értékesítésük tekintetében egyrészt az adóhalmozódás elkerülését szolgálja (levonási jog illeti meg őket a továbbértékesítéskor).

A 4. §-hoz

Az Európai Unióhoz történő csatlakozás következtében megszűnnek a tagállamok közötti vámhatárok, ezáltal annak a lehetősége is, hogy a vámhatóság kivetéssel állapítsa meg az adót ezen beszerzések után. áfa alanyok tekintetében a kivetést az önbevallás váltja fel a csatlakozást követően. Önbevallással kell továbbá rendezni a Közösségen belülről történő beszerzés után fizetendő áfát az egyébként nem áfa alany jogi személyeknek is meghatározott beszerzési értékhatár felett. Azonban a nem áfa alany jogi személyek nem válnak adóalannyá, csupán adófizetésre kötelezettekké. Adófizetésre kötelezett továbbá új közlekedési eszköz Közösségen belülről történő beszerzése tekintetében a természetes személy és jogis személyiség nélküli szervezet is. A törvény továbbá egyértelművé teszi, hogy termékimport után a nem adóalany személy, szervezet is adófizetésre kötelezett, valamint az a nem adóalany személy, szervezet is, aki (amely) olyan bizonylatot bocsát ki, mely áthárított adót tartalmaz.

Az 5. §-hoz

A csoportos áfa-alanyiság feltételeinek megteremtése más uniós tagállamokban is szokásos gyakorlat. Bevezetése erősítheti, hogy hazánk Közép-Európán belül több hitelintézet, befektetési vállalkozás és biztosítótársaság regionális központja legyen.

A 6. §-hoz

Az irányadó 6. áfa irányelv értelmében a megrendelő által rendelkezésre bocsátott anyagokból történő más termék létrehozása termékértékesítésnek minősül, amennyiben annak alapja építési szerződés. Ezért a törvény a korábbi szabályozástól eltérően a termékértékesítés tényét a vállalkozási szerződésekről leszűkíti az építési szerződésekre.

A törvény megváltoztatja az apport áfa-rendszerbeli kezelését is. A hatályos szabályozás alapján az apport ellenérték nélküli átadásnak minősül, ebből következően egyrészt feltételes adóztatási pontot jelent (azaz csak akkor keletkezik az apportálónál áfa fizetési kötelezettség, ha az apportált termékhez levonható adó kapcsolódott), másrészt adóalapnak a forgalmi érték tekintendő, amely lehetőséget ad a felek, vagy akár a könyvvizsgáló által megállapított, a cégbíróság által elfogadott érték felülvizsgálatára az áfa kötelezettség megállapításakor. A gyakorlatban e téren tapasztalható bizonytalanságok megszüntetése érdekében a törvény ellenérték fejében létrejött ügyletként kezeli az apportot, így az áfa alapja főszabály szerint a felek által meghatározott értékhez igazodik.

A törvény egyértelműsíti a zálogszerződés alapján átadott termékek utáni adókötelezettséget. Az új értékesítési pont (zálogjog alapítása az adóalany zálogtárgy-tulajdonos és a zálogjogosult között) nevesítésével a hatályos szabályozásban kizárólag a termékértékesítés főszabályából következő tényállás jelenik meg a törvényben.

A 7. §-hoz

Import esetében az adófizetési kötelezettség keletkezése független volt attól, hogy a termékimport értékesítés következménye volt-e. A vámhatárok lebomlásával ez az elv a Közösségi szabályozásban fennmarad, vagyis a saját tulajdonban lévő termék tagállamok közötti „mozgatása” adóztatandó tényállást keletkeztet, azokkal a kivételekkel, melyek a termékimport esetén is adómentességet jelentettek volna (pl. ideiglenes behozatal), vagy amelyek a teljesítési helyre vonatkozó szabályokból következően értelemszerűen adódnak. Így nem keletkezik adófizetési kötelezettség a saját tulajdonban lévő terméknek egy másik tagállamba történő elszállítása után, amennyiben a termék egy fel-, vagy összeszerelés tárgyául szolgáló termék, vagy arra a távértékesítés szabályai vonatkoznak, vagy olyan termék, amelyet nemzetközi repülő-, vonat-, vagy hajójáratok fedélzetén szándékoznak értékesíteni. Nem keletkezik adófizetési kötelezettség továbbá, ha a fuvarozott termék termékexportot, vagy azzal egy tekintet alá eső termékértékesítést, vagy Közösségen belüli adómentes értékesítést valósít meg, illetve, ha a terméket megmunkálás céljából viszik át másik tagállamba, és azt követően visszahozzák, vagy azzal végeznek el munkát és visszahozzák, vagy ha egyébként ideiglenes behozatali jogcím vonatkozna a termékre, amennyiben a behozatal import jogcímén történne (pl. kiállításra kiviszik a terméket és visszahozzák). Ez a rendelkezés biztosítja részben azt is, hogy amennyiben az importált terméket nem abban a tagállamban bocsátják vámjogi szabad forgalomba, amelyben ténylegesen használják, fogyasztják, akkor is a fogyasztás helye szerinti tagállamban, az ott érvényes adómértékkel kell az adót megfizetni.

A 8. §-hoz

Magyarországnak az Európai Unióhoz történő csatlakozásával megszűnnek a tagállamok közötti vámhatárok, ezáltal a tagállamok közötti áruforgalom vámhatóság által történő ellenőrzésének, és az import áfa vámhatóság által történő beszedésének lehetősége. A tagállamok közötti áruforgalom tekintetében ezért a kivetéses adózás helyett az önadózás lép, vagyis az adóalanyoknak, és meghatározott esetben a nem adóalany személyeknek, szerveknek a másik tagállamból vásárolt termék után be kell vallaniuk és meg kell fizetniük az áfát. Éppen ezért a törvény egy új fogalmat vezet be, az ún. Közösségen belülről történő beszerzés fogalmát, ez esetben kell ugyanis a vevőnek a belföldi adót bevallani és megfizetni.

Beszerzés címén adófizetési kötelezettséget keletkeztet tehát az az ügylet, ha egy belföldön nyilvántartásba vett adóalany egy másik tagállambeli adóalanytól vásárol terméket, és a termék igazoltan elhagyja az eladó tagállamát. Ez alól azonban vannak kivételek a termékértékesítés típusától, illetve az értékesítő, vagy a beszerző fél adózói státusától függően.

A termékértékesítés típusától függő kivétel a távértékesítésre vonatkozó szabályozás alá tartozó, és a fel- vagy összeszerelés tárgyául szolgáló termékeket érinti, ilyen termékek tagállamon átnyúló értékesítésére nem a Közösségen belüli beszerzés szabályait kell ugyanis alkalmazni. Nem minősül továbbá Közösségen belüli beszerzésnek, tehát nem keletkeztet adófizetési kötelezettséget az az eset, ha az értékesítő fél a saját tagállamának joga szerint alanyi adómentességet élvez. És végezetül, nem minden esetben minősül Közösségen belüli beszerzésnek, ha a beszerző fél kizárólag adólevonásra nem jogosító tevékenységet végző adóalany (alanyi adómentességet választott, vagy kizárólag tárgyi adómentes tevékenységet végez), illetve mezőgazdasági tevékenységet folytató különleges jogállást választott adóalany. Ez az adóalanyi kör más tagállamból történő beszerzései vonatkozásában a nem adóalany jogi személyekkel esik egy tekintet alá.

Az előbb említett adóalanyi kör, illetve a nem adóalany jogi személy más tagállamból történő termékbeszerzése akkor minősül Közösségen belülről történő termékbeszerzésnek, és keletkeztet belföldön adófizetési kötelezettséget, ha a szóban forgó személy, szervezet más tagállamból beszerzett termékeinek adó nélkül számított összesített értéke éves szinten a tárgyévben és a tárgyévet megelőző adóévben a 10 000 eurónak megfelelő forintot meghaladta. Amennyiben az előbb meghatározott beszerzések összértéke időarányosan számítva ezt az értékhatárt bármelyik évben meghaladta, a beszerző adóalanynak, illetve nem adóalany jogi személynek a beszerzése után adófizetési kötelezettsége keletkezik. Tekintettel arra, hogy az új közlekedési eszközök és a jövedéki adó hatálya alá tarozó termékek más tagállamból történő beszerzésének esetére eltérő szabályok vonatkoznak, ezen termékek beszerzésének értékét figyelmen kívül kell hagyni a 10 000 eurós értékhatár számításánál.

Ez a különleges jogállású adóalanyi kör, illetve a nem adóalany jogi személyek dönthetnek úgy is, hogy ezen 10 000 eurónak megfelelő forint értékhatár alatt megfizetik az adót a másik tagállamból történő beszerzéseik után. Ezen választásukat az adóhatósághoz be kell jelenteni, és ettől két évig nem térhetnek el.

Az új közlekedési eszköz beszerzése - függetlenül attól, hogy a beszerző fél adóalany, különleges jogállású adóalany, vagy nem adóalany személy, szervezet (tehát magánszemély is - minden esetben Közösségen belüli termékbeszerzésnek minősül, tehát - amennyiben a közlekedési eszköz belföldre kerül - az adót a beszerző félnek Magyarországon kell megfizetnie, a magyar adómértékkel.

Jövedéki termékek másik tagállamból történő beszerzése esetén szintén nem kell figyelembe venni a 10 000 eurónak megfelelő forint küszöbértéket a különleges jogállású adóalanyok, illetve nem adóalany jogi személyek esetében, ugyanis ez esetben az adót belföldön kell megfizetni, amennyiben a jövedéki adófizetési kötelezettség is belföldön keletkezik.

Nem minősülnek Közösségen belülről történő beszerzésnek azon esetek, melyekben a termékértékesítés, ha az belföldi felek között jönne létre, adómentességet élvezne (ideértve az utólagos adóvisszatérítéssel történő adómentesítést is). Így nem minősül Közösségen belülről történő beszerzésnek, ha nemzetközi közlekedésben résztvevő légijármű, tengeri hajó, ezek alkatrészeinek, valamint ezek ellátására szolgáló termékek beszerzése történik, illetve ha a diplomáciai és konzuli képviseletek és azok tagjai, valamint az ezekkel egy tekintet alá eső nemzetközi szervezetek és azok tagjai szereznek be terméket (kivéve az új közlekedési eszközt) másik tagállamból. Nem keletkezik adófizetési kötelezettség Közösségen belüli beszerzés jogcímén meghatározott termékek másik tagállamból való beszerzése után, amennyiben az a NATO szükségleteit szolgálja.

A 6. áfa irányelv további kisegítő rendelkezéseket tartalmaz arra az esetre, ha a terméket harmadik országból hozzák be a Közösség területére nem adóalany jogi személyek, annak érdekében, hogy a beszerzés a Közösségen belül abban a tagállamban adózzon, ahol azt ténylegesen használják, fogyasztják, melyet természetesen a törvény is átvesz.

A törvény bizonyos kivételekkel termékértékesítésnek minősít azt is, ha az adóalany az adóalanyisága körében használt terméket az egyik tagállamból a másik tagállamba átszállítja. Ezért a termékértékesítés inverzeként meg kellett határozni, hogy minden olyan esetben, amikor egy ügylet az egyik tagállam vonatkozásában termékértékesítésnek minősül, az termékbeszerzésnek minősüljön a másik tagállam szemszögéből. Továbbá a törvény szabályozza azt az esetet, hogy ha a Magyar Honvédség a NATO csapat részeként másik tagállamban adómentesen szerez be terméket, majd azt belföldre behozza, akkor ez után adófizetési kötelezettség keletkezik, amennyiben erre az esetre nemzetközi szerződés alapján nem vonatkozna az import esetén vám- és adómentesség.

A 9. §-hoz

A törvény újra rendszerezi a szolgáltatásnyújtás fogalmát, és egy §-ban határozza meg azokat, függetlenül attól, hogy ellenérték fejében, vagy ellenérték nélkül nyújtják azokat. Ezen túlmenően a szolgáltatásnyújtás köre a vonatkozó irányelvvel összhangban bővül, azaz adófizetési kötelezettséget keletkeztet az a tény, ha az adóalany adót vont le olyan szolgáltatással kapcsolatban, melyet saját maga számára nyújt.

A 10. §-hoz

A törvény a szolgáltatásnyújtásként nem adóztatandó tényállások kapcsán egyrészt pontosítja, hogy a készpénzzel vagy készpénzhelyettesítő eszközzel történő fizetés csak akkor nem adóztatandó, ha azt névértéken fogadják el (ebből következően a nem névértéken vásárolt érmék értékesítése adókötelezettség alá esik), másrészt - mivel az értelmező rendelkezések között új elemként megjelenik a közcélú adomány fogalma - az annak megfelelő ügylet sem tekintendő szolgáltatásnyújtásnak.

A 11. §-hoz

A törvény lényegében egységesíti az Áfa törvénynek a jogutódlással történő megszűnésre vonatkozó eseteit azzal, hogy egyértelműsíti, mind az egyéni cég gazdasági társasággá történő átalakulás keretében, mind pedig a mezőgazdasági őstermelő tevékenységét folytató özvegy, örökös, törvényes képviselő részére történő vagyonátadás - a törvényben meghatározott feltételek mellett - mentesül az áfa fizetési kötelezettség alól. A törvény továbbra is megőrzi azon, a hatályos szabályozásban érvényesülő elvet, hogy az átadott vagyon részét nemcsak termékek, hanem az Áfa törvény szerint szolgáltatásnak minősülő jogok is képezhetik.

A 12. §-hoz

Termékimport a csatlakozás után a Közösség területén kívülről a Közösség területére behozott termékek esetében történik. Tekintettel arra, hogy a Közösség forgalmi adó szempontjából vett területe és vámterülete nem teljes mértékben egyezik meg egymással, tehát van olyan terület, mely a Közösség vámterületét képezi, de harmadik ország területének minősül a forgalmi adózás szempontjából, termékimportnak minősülnek az ezen területekről behozott termékek is.

A 13. §-hoz

Termékexportról a csatlakozás után már csak a Közösségen kívülre eladott és kifuvarozott termékek esetében beszélhetünk, mivel a másik tagállamba értékesített termékekre a Közösségen belüli ügyletekre vonatkozó szabályozást kell alkalmazni. A termékexport tényállásához továbbra is szükséges, hogy a termék a vámhatóság által igazolt módon, az értékesítés következményeként elhagyja a Közösség területét. Változatlan feltételként fennáll, hogy a terméknek harmadik országba a teljesítés időpontját magába foglaló hónap végét követő három hónapon belül ki kell lépnie. Az uniós előírások következtében új elemként jelenik meg ugyanakkor, hogy nem tekinthető termékexportnak azon közlekedési eszköz (különösen a sportrepülőgép, sporthajó) alkatrésze, felszerelése, üzemeltetéséhez használt terméknek harmadik ország területére történő értékesítése, mely a vevő adóalanyiságán kívüli célt szolgál.

A 14. §-hoz

A törvény értelmében a termékexporttal egy tekintet alá esnek, ezáltal adólevonási jog mellett mentesek a bizonyos külföldi elemet magába foglaló termékértékesítések és szolgáltatások, melyek az alábbiak.

Ez eddigi szabályozástól eltérően a törvény nevesíti, hogy mentes a külföldi megrendelő részére, a megrendelő tulajdonában maradó terméken, anyagon végzett megmunkálás, feldolgozás, amennyiben a termék a bérmunkát követően a vámhatóság által igazolt módon harmadik ország területére kerül. Az eltérés a korábbi szabályozáshoz képest, hogy a külföldi részére történő bérmunka abban az esetben lehetett mentes, ha az értékesítés termékértékesítésnek minősült, és termékexportként adózott.

Némileg változik a nemzetközi közlekedésben résztvevő közlekedési eszközökhöz kapcsolt mentesség. A törvény értelmében ugyanis nem a tranzitterületre kiléptetett termék, illetve a tranzitterületen értékesített termék az adómentes, hanem a túlnyomórészt a nemzetközi közlekedésben résztvevő repülőgép, a tengeri hajó, a hadihajó értékesítése, valamint ezek alkatrészeinek, felszereléseinek értékesítése, ezek bérbeadása, javítása, karbantartása, valamint ezek üzemeltetéséhez közvetlenül kapcsolódó szolgáltatás.

Változatlanul adómentes marad az Észak-atlanti szerződés tagállamainak és az 1995. évi LXVII. törvényben kihirdetett Békepartnerség más részt vevő államainak Magyarországon tartózkodó fegyveres erői részére értékesített üzemanyag, illetve a NATO Biztonsági Beruházási program keretében történő termékértékesítések és szolgáltatásnyújtások. Ugyancsak adómentes a termékexportot és termékimportot megvalósító teherközlekedés, még akkor is, ha ezeket másik tagállamban teljesítik. Termékexport és termékimport esetében azonban nem csak az ezeket megvalósító teherközlekedés adómentes, hanem adómentessé válnak azok a szolgáltatások, melyek közvetlenül kapcsolódnak a termékexporthoz, illetve amelyek igazoltan beépülnek a termékimport adóalapjába. Nem vonatkozik ez a mentesség ugyanakkor azokra a szolgáltatásokra, melyek tárgyi adómentességet élveznek (pl. biztosítás).

Új elemként jelenik meg az adómentes körben a Központi Bankok részére történő arany értékesítése, illetve a fentebb felsorolt termékértékesítések szolgáltatásnyújtások közvetítésében való közreműködés. A mentesség alól azonban kivételt képez az utazási ügynök közvetítői tevékenysége, ha az az utas nevében és javára történik, és a közvetített szolgáltatást másik tagállamban teljesítik.

A 15. §-hoz

Magyarország derogációt kapott a nemzetközi személyszállítás adómentességére, így a csatlakozást követően is fenntarthatja a külföldre (Közösségen belülre és kívülre egyaránt) irányuló, illetve onnan induló személyszállítás esetén az adómentességet.

Ezen túlmenően a 77/388/EGK irányelv értelmében a tagállam döntésétől függően bizonyos vámeljárásokhoz mentességeket kapcsolhat. A törvény amennyiben lehetséges követi a jelenlegi nemzetközi ügyletekhez társított mentességek rendszerét. Így mentes a közvámraktárba, vámszabadterületre, vámszabadraktárba történő termékértékesítés, illetve ha a terméket az értékesítés közvetlen következményeként vámraktározási vagy aktív feldolgozás felfüggesztő eljárás alá vonják, illetve azok a termékértékesítések, mely során a termék a felsorolt eljárások valamelyike alatt marad. Új elemként jelenik meg, hogy a jövedéki termék importja esetén, annak jövedéki adóraktárba történő betárolása esetén az import mentes az áfa alól, valamint mentes annak a terméknek az értékesítése is, mely külső közösségi árutovábbítási eljárás, illetve a teljes vámmenteséggel járó ideiglenes behozatali eljárás alatt áll. Ehhez kapcsolódóan mentes az adó alól az a teherközlekedés is, mely az előbb részletezett értékesítéseket valósítja meg, illetve a vámszabadterületen, vámszabadraktárban vagy a vámraktárban történő raktározás.

Némileg átalakul a repülőtereken (tranzitterületeken) található üzletek adójogi helyzete. A repülőtéren található üzletek ugyanis belföldről nem szerezhetnek be a 6-os direktívával összhangban adómentesen terméket, és csak azoknak az utasoknak értékesíthetnek adómentesen, akik elhagyják a Közösség területét. Az adómentesség kiterjed továbbá azokra a nemzetközi (Közösségen belüli is) repülőgép- vagy hajó fedélzetén történő termékértékesítésekre is, mely a fedélzeten elfogyasztható termékekre irányul.

A 16. §-hoz

Az értelmező rendelkezéseket a törvény több ponton módosítja. Ennek keretében az apport áfa-rendszerbeli kezelésével összefüggésben módosul az ellenérték fogalma, amely alatt apport esetén a könyvvizsgáló által elfogadott értéket, annak hiányában pedig a tagot terhelő nem pénzbeni hozzájárulás értékét kell érteni; a termékértékesítés tárgyát képező birtokba vehető dolog fogalmánál egyértelművé válik, hogy az csak a névértéken elfogadott pénzt nem foglalja magában (azaz a névértéktől értérő értéken átadott érme termékértékesítésként adóztatandó).

A 17. §-hoz

A termékértékesítés teljesítésének helyére vonatkozó rendelkezések a korábbi szabályozástól lényegében nem térnek el csak kibővülnek a nemzetközi járatokon értékesített termékek teljesítési helyének szabályaival. A teljesítési hely szabályozza, hogy az adófizetési kötelezettség melyik országban keletkezik. Elfuvarozott vagy feladott termék esetében a teljesítési helynek változatlanul az a hely minősül, ahol a terméket fuvarozásra feladják, abban az esetben azonban, ha a terméket fel- vagy össze kell szerelni a teljesítés helyének az a hely minősül, ahol a terméket ténylegesen fel vagy összeszerelik. Új elemként jelenik meg azon termékek értékesítésének teljesítési helye, melyet Közösségen belüli vasúti, vízi vagy légijárat során értékesítenek, ez esetben a teljesítés helyének az a hely minősül, ahol a személyszállítás megkezdődik. Ezen járatok során az oda és a vissza utat külön útként kell kezelni. Egyéb esetekben a teljesítés helyének azt a helyet kell tekinteni, ahol a termék az adófizetési kötelezettség keletkezésének időpontjában található.

A 18. §-hoz

A törvény a 6. áfa irányelvben foglaltaknak megfelelően azt az esetet szabályozza, hogy hol keletkezik az adófizetési kötelezettség, amennyiben egyik tagállambeli adóalany értékesít lényegében postai csomagküldő szolgálat igénybevételével terméket másik tagállambeli nem adóalany vevőnek, vagy különleges jogállású adóalany vevőnek (távértékesítés). Alapesetben a termékértékesítés teljesítés helye, így az adófizetési kötelezettség is abban a tagállamban keletkezik, ahol a terméket feladják. Tekintettel a vevői körre ez azt jelenti, hogy a termékértékesítés utáni adót az eladó országában, az eladó fizetné meg. Így a teljesítési hely változatlansága mellett a magasabb adómértékkel rendelkező tagállamok nem adóalany vevőinek és különleges jogállású adóalanyainak lényegében megéri más tagállamból megrendelni az árukat. A 6. áfa irányelv értelmében ezért, amennyiben az eladó adóalany azonos illetőségű más tagállambeli vevői részére értékesített termékeinek adó nélküli összértéke az adott évben meghaladja, vagy a megelőző évben meghaladta a 100 000 eurót, az eladónak adóalanyként regisztráltatnia kell magát a vevő tagállamában, mivel a teljesítés helye ebben az esetben megfordul, vagyis nem a termék feladás, elfuvarozás kezdetének helye lesz az, hanem a termék feladásának, elfuvarozásának rendeltetési helye. A hivatkozott irányelv lehetőséget biztosít a tagállamok számára, hogy az említett 100 000 eurós értékhatárt 35 000 euróban határozzák meg, mellyel a törvény szerint Magyarország is él. Így, ha egy másik tagállambeli adóalany magyar illetőségű - fentebb említett - vevők részére történő értékesítéseinek adó nélkül számított összértéke az adott évben a 35 000 eurónak megfelelő forintértéket meghaladta, Magyarországon be kell jelentkeznie adóalanynak, és a továbbiakban belföldön, magyar adómértékkel teljesíteni az adófizetési kötelezettséget.

Azonban az adóalanyok számára biztosított annak a lehetősége is, hogy a tagállamonként megadott értékhatár alatt is bejelentkezhessenek adóalanynak. Ezen döntésüket a magyar adóalanyoknak a magyar adóhatósághoz be kell jelenteniük és ettől két évig nem térhetnek el. A törvény továbbá tartalmaz egy olyan teljesítési hely megállapítására vonatkozó rendelkezést, melynek célja, hogy, ha a megrendelt terméket a Közösségen kívülről adják fel vagy fuvarozzák el, akkor az adóztatás mindenképpen a Közösségen belül történjen.

A távértékesítés szabályait nem lehet alkalmazni az új közlekedési eszközökre, és a fel- vagy összeszerelés tárgyául szolgáló termékekre, ezért ezeket értelemszerűen nem kell beleszámítani az értékhatárba. A jövedéki termékek esetében a teljesítés helye értékhatártól függetlenül a vevő illetősége (ahová a termék kerül) szerinti tagállam, ezért a jövedéki termékek ellenértékét is figyelmen kívül kell hagyni az értékhatár számításánál.

A 19. §-hoz

A Közösségen belüli termékbeszerzés új fogalma miatt szabályozni kell azt is, hogy ilyen beszerzés esetében hol van a teljesítés helye, vagyis melyik tagállamban keletkezik a beszerzés után az adófizetési kötelezettség. Főszabály szerint a teljesítés helye Közösségen belülről történő beszerzés esetén abban a tagállamban van, ahová a terméket elfuvarozzák.

A tulajdonjog átszállása és a termék fizikai mozgása nem követi egymást minden esetben, így például az ún. háromszögügylet esetén, amikor is a termék értékesítése három különböző tagállambeli adóalany között történik, a termék azonban az első értékesítőtől rögtön a lánc végén álló vevőhöz kerül. A 6. áfa irányelv erre az esetre egyszerűsítési szabályt alkalmaz, melynek hiányában a lánc közepén álló adóalanynak adóalanyként regisztráltatnia kellene magát a vevője tagállamában és ott megfizetni az adót egyszer a Közösségen belüli beszerzés után, egyszer pedig egy belföldinek minősülő termékértékesítés után. Ezt elkerülendő teljesítési helyként az első értékesítésnek megfelelő Közösségen belüli termékbeszerzés esetén az értékesítési lánc közepén álló vevő illetősége szerinti tagállamot kell tekinteni, ennek azonban feltétele, hogy a lánc végén álló vevő a saját tagállamában az ún. fordított adózásra irányadó szabályok szerint a második értékesítés után az áfát saját nevében megfizesse, illetve, hogy a lánc közepén álló értékesítő fél ezt az ügyletet háromszögügyletként bevallja az összesítő jelentésében.

A 20. §-hoz

A törvény termékimportnak minősít minden olyan esetet, amikor a terméket harmadik országból a Közösség területére behozzák. Azt, hogy melyik tagállamban kell ezután az adót megfizetni, a teljesítés helye szabályozza. Fő szabály szerint a termékimport utáni adófizetési kötelezettség abban a tagállamban keletkezik, amelyikbe a termék először kerül a Közösség területére. Abban az esetben azonban, ha a termék a Közösség területére történő belépéskor vámszabadterületre, vámszabad-raktárba, vámraktárba kerül, vagy aktív feldolgozás felfüggesztő eljárás, teljes vámmentességgel járó ideiglenes behozatal, illetve külső árutovábbítási eljárások valamelyike alatt, azaz vámjogi ellenőrzés alatt áll, a teljesítés helyének azt a tagállamot kell tekinteni, ahol a terméket vámjogi szabadforgalomba bocsátják.

A törvény arra az esetre is rendelkezik a teljesítés helyéről, ha a terméket a Közösség vámterületének, de az áfa alkalmazásának szempontjából harmadik országnak minősülő területről hozzák be. Ebben az esetben a teljesítés helye az a tagállam, ahová a terméket az áfa szempontjából Közösség területének minősülő területre behozzák.

A 21. §-hoz

A szolgáltatásnyújtások teljesítési helyét teljes mértékben harmonizálni kellett a 6. áfa irányelvvel. Főszabály szerint a szolgáltatás teljesítési helyét a szolgáltatásnyújtó székhelye, telephelye, ennek hiányában lakóhelye határozza meg. A főszabálytól eltérő esetekben a teljesítési hely megítélése alapvetően harmonizált volt, azonban a törvény egyes szolgáltatástípusoknál a meghatározást pontosította, illetve ahol szükségessé vált, a Közösségen belüli és Közösségen kívüli illetőségű vevők közötti különbségtételt alkalmazza. A direktívával összhangban változik a közlekedési eszközök bérbeadásának teljesítési helye, valamint kibővül a megrendelő helye szerinti teljesítési hely alapján adózó szolgáltatások köre a rádiós és televíziós műsorszolgáltatással, valamint az elektronikusan teljesített szolgáltatásokkal. A hatályos szabályozáshoz képest eltérést jelent az is, hogy a megrendelő szerinti teljesítési hely alkalmazása a felsorolt szolgáltatások esetében csak akkor alkalmazható, ha a megrendelő harmadik országbeli illetőségű adóalany vagy nem adóalany személy, szervezet, vagy egy olyan adóalany, akit (amelyet) a szolgáltatást nyújtó adóalany illetősége szerinti tagállamtól eltérő tagállam vett nyilvántartásba.

Az elektronikusan teljesített szolgáltatások esetében azonban, ha a szolgáltatás nyújtója harmadik országbeli illetőségű és az igénybevevő belföldi illetőségű nem adóalany személy, szervezet, a teljesítés helyének a fenti szabálytól eltérően belföld minősül. Az uniós szabályozás célja annak elkerülése, hogy a harmadik országbeli Internetes szolgáltatók az áfa szempontjából jobb helyzetbe kerüljenek, mint a Közösségen belüli szolgáltatók, hiszen nem minden országban van az Unióban alkalmazott hozzáadottérték-adóhoz hasonló adó.

Ezen túlmenően a 6-os direktívával összhangban a törvényben megjelenik, hogy amennyiben a telekommunikációs vagy rádiós és televíziós műsorszolgáltatást harmadik országbeli illetőségű szolgáltatja, a szolgáltatás igénybevevője pedig belföldi illetőségű nem adóalany személy, szervezet, és a szolgáltatás tényleges használata, élvezete belföldön történik, a szolgáltatás teljesítési helye eltérően a fentebb leírt alapszabálytól belföld. A törvény rendelkezik továbbá arról is, hogy amennyiben a többi, a megrendelő székhelye, telephelye szerinti teljesítési hellyel adózó szolgáltatás esetében a szolgáltatás tényleges használata, élvezete belföldön történik, de a teljesítés helye a vonatkozó szabályok szerint harmadik ország területére esne, akkor ez esetben a teljesítés helyének belföldet kell tekinteni. Továbbá, ha a szolgáltatás tényleges használata, élvezete harmadik ország területén történik, de a teljesítési hely a vonatkozó szabályok szerint belföldre esne, akkor a teljesítési helynek harmadik országot kell tekinteni, de csak abban az esetben, ha ez nem vezet kettős adóztatáshoz, vagy az adózás elkerüléséhez.

A 22. §-hoz

Egyes, Közösségen belül teljesített szolgáltatások esetében a törvény a 77/388/EGK irányelv alapján az általános szabályoktól eltérő teljesítési helyet határoz meg az adófizetési kötelezettség könnyebb teljesítése érdekében. Ilyen szolgáltatás a Közösségen belüli teherközlekedés, az ehhez kapcsolódó járulékos szolgáltatások, valamint mindezen szolgáltatások közvetítése, illetve a termék javítása, karbantartása, megmunkálása.

Közösségen belüli teherközlekedés történik, ha a fuvarozás megkezdésének és befejezésének pontja két különböző tagállam területére esik. Az eddigiekben a nemzetközi teherfuvarozásra irányadóaktól eltérően a Közösségen belüli teherfuvarozás teljesítési helyét a fuvarozás megkezdésének helye határozza meg, illetve abban az esetben, ha a megrendelő a fuvarozás megkezdésének helyétől eltérő tagállamban adóalany, akkor a teljesítés helye a megrendelő adóalanyisága szerinti tagállam. A többi, felsorolt szolgáltatás esetében is tejesül, hogy ha a megrendelő nem adóalany a szolgáltatás általános szabályok szerinti teljesítési helye szerinti tagállamban, egy másik tagállamban viszont igen, akkor a teljesítési hely áttevődik a megrendelő adóalanyisága szerinti tagállamba. Ezen rendelkezésekkel elkerülhető, hogy a szolgáltatást teljesítő által a megrendelőre egyébként áthárított áfát az a külföldi adóalanyok számára adható áfa-visszatérítés szabályai szerint visszaigényelje. Ehelyett a teljesítésre kötelezett, amennyiben nem adóalany a megrendelő tagállamában nem számít fel adót, míg a megrendelő a saját tagállamában ezt önadózással rendezi.

A 23. §-hoz

A törvény pontosítja az időszakonkénti elszámoláshoz kötött, vagy a rendszeresen ismétlődő jelleggel, meghatározott időszakra megállapított ellenérték fejében végzett termékértékesítés, nyújtott szolgáltatás esetén, valamint a közös jogkezelés körében kezelt szerzői jogdíjak után az adófizetési kötelezettség keletkezésének időpontját, továbbá lehetővé teszi, hogy nem csak a koncessziós, hanem minden vagyoni értékű jog átengedése esetén az adófizetési kötelezettség a fizetési részletekhez igazodjon.

A törvény rendezi továbbá, hogy mikor keletkezik az adófizetési kötelezettség apport, zálogjog alapítás esetén. Bérbeadás, illetve folyóirat előfizetés esetén a törvény visszaállítja az egyes részkifizetések esedékességéhez kötődő teljesítési időpontot. Rendezi továbbá, hogy minden olyan esetben, amikor a felek közötti ellenértéket hatóság, bíróság határozattal állapítja meg (pl. az igazságügyi szakértők díja), a teljesítés időpontja a határozat jogerőre emelkedésének napja. A gyakorlatban tapasztalható bizonytalanság miatt a törvény egyértelműsíti, hogy az építési szerződés esetén az egyes munkaszakaszok elvégzéséhez a felek megállapodásában kikötött teljesítési időpont is részteljesítésnek minősül.

A 24. §-hoz

A saját tulajdonban lévő áru tagállamok közötti mozgatása esetén nem történik polgári jogi értelemben teljesítés. Tekintettel erre, meg kellett jelölni egy időpontot, mely teljesítési időpontnak tekinthető, és amelyhez az adófizetési kötelezettség keletkezésének időpontja köthető.

A 25. §-hoz

A Közösségen belüli kereskedelemben lezajlott ügyletekre más adófizetési időpontok vonatkoznak, mint a belföldi ügyletekre. A tagállamok közötti ügyletek áfa fizetésének ellenőrizhetősége szempontjából egyrészt mind a Közösségen belülről történő beszerzés, mind a Közösségen belülre történő értékesítés esetére meg kellett határozni az adófizetési kötelezettség időpontját, mely időpontoknak meg kell egyezniük. Ez az időpont pedig a teljesítés napját magába foglaló hónapot követő hónap 15. napja, illetve amennyiben a számlát, vagy egyéb a gazdasági eseményt hitelesen dokumentáló bizonylatot ennél az időpontnál hamarabb bocsátották ki, akkor a számla, dokumentum kibocsátásának időpontja.

A 26. §-hoz

Az import esetén az adófizetési kötelezettség időpontja lényegében változatlan marad, elnevezésében a közösségi jogszabálynak megfelelően változik, vagyis a vámjogi szabad forgalomba bocsátásról szóló árunyilatkozat elfogadásának napján keletkezik. Abban az esetben, ha a terméket a Közösség vámterületéről, de a törvény értelmében vett harmadik ország területéről hozzák be, akkor az adófizetési kötelezettség a terméknek a vámjogi szabad forgalomba történő bocsátásakor keletkezik, illetve akkor, amikor a terméket szabad forgalomba bocsátottnak kell tekinteni.

A 27. §-hoz

A törvény rendezi, hogy az ellenérték teljes visszatérítése esetén nem az adóalap csökkentés szabályait kell alkalmazni, valamint a vásárlásösztönző eszközök (pl. pontakciók) áfa-rendszerbeli megítélését a vonatkozó irányelvvel hozza összhangba. A törvény továbbá adóalapot határoz meg a zálogjog alapítása (zálogjogosult kielégítése) esetén keletkező adófizetési kötelezettséghez.

A 28. §-hoz

A törvény pontosítja csere esetén az adóalap megállapítás szabályait, tekintettel arra, hogy a hatályos szabályozásban a tárgyi mentesség alá tartozó értékesítésért cserébe végzett tevékenység adóalapjának meghatározása félreérthető.

A 29. §-hoz

A távmunka esetében a munkáltató a munkavállaló részére egy meghatározott idő elteltével ellenérték nélkül tulajdonba adja a munkavállaló által használt terméket. Az ellenérték nélkül tulajdonba adott termékhez korábban már kapcsolódott levonható adó, melyet a munkáltató olyan arányban vonhatott le, amilyen arányban átvállalta a munkáltató költségeit. Ezért az adóalap az ellenérték nélkül átadott termék esetében a termék adó nélküli forgalmi értékének az a része, amilyen részben a munkáltató a munkavállaló távmunka-végzéssel kapcsolatos költségeit átvállalta, illetve amilyen mértékben az átadott termék vonatkozásában a levonási jogot érvényesítette.

A 30. §-hoz

A törvény külön rendelkezik a Közösségen belüli ügyletek esetén az adó alapjának megállapításáról. Ebben az esetben is a belföldi ügyletek esetében szokásos módon történő adóalap megállapítási módszereket kell alkalmazni. Rendelkezik a törvény azon Közösségen belüli termékértékesítések minősülő ügylet adóalapjának megállapításáról is, ahol nincs ellenérték, valamint a jövedéki termék értékesítése esetén a jövedéki adó miatti korrekciókról, illetve a háromszögügyletek esetén a lehetséges adóalap korrekciókról.

A 31. §-hoz

A termékimport adóalapjának megállapításánál a törvény a 77/388/EGK irányelv értelmében kiegészíti az adóalap korrekciós tételeket az első Közösségi rendeltetési helyet követően felmerülő ismert járulékos költségekkel, illetve kimondja, hogy az adó alapjába nem tartozik bele az árengedmény és a visszatérítés. Továbbá a törvény a vámtörvény helyett a csatlakozást követően hatályba lépő Közösségi vámjogszabályokra utal.

A 32. §-hoz

A termékexport, azzal egy tekintet alá eső termékértékesítés, valamint a nemzetközi közlekedéshez és a termékek nemzetközi forgalmához közvetlenül kapcsolódó termékértékesítés és szolgáltatásnyújtás esetén az eddig alkalmazott 0%-os kulcsot a Közösségi jogszabályoknak megfelelően felváltja a tartalmában ezzel teljesen azonos levonási jog melletti adómentesség.

A 33. §-hoz

A Közösség másik tagállamába irányuló termékértékesítés négy esetben élvezhet levonási jog melletti adómentességet a 6. áfa irányelvvel összhangban. A törvény értelmében így adómentes a termékértékesítés, ha az értékesített termék másik tagállamba kerül, és a vevő közösségi adószámmal rendelkező adóalany, vagyis a saját tagállamában, ezen beszerzés után adófizetésre kötelezett. Nem vonatkozik azonban ez a szabály az alanyi adómentességet élvező adóalanyokra, mivel az ő értékesítéseikre az alanyi adómentesség szabályait kell alkalmazni. Ez azt jelenti, hogy másik tagállamba irányuló termékértékesítésük után ugyan nem keletkezik adófizetési kötelezettség, de adólevonási jog sem gyakorolható.

Új közlekedési eszköz Közösségen belülre történő értékesítése esetén kivétel nélkül a célország szerinti adóztatás elve érvényesül, ezért ez esetben mindig a vevő az adófizetésre kötelezett személy, függetlenül adójogi státusától, így ebben az esetben az eladó adómentes értékesítést végez. A jövedéki termékek értékesítése kivételes elbírálást élvez, így ez esetben a jövedéki termék értékesítése akkor lesz adómentes, ha a jövedéki adót is a beszerző tagállamában kell megfizetni, mivel az áfa fizetési kötelezettség ott keletkezik, ahol a jövedéki adó fizetési kötelezettség. A negyedik eset azt szabályozza, amikor az adóalany a tulajdonában lévő terméket mozgatja a tagállamok között. Ez az eset ugyanis bizonyos kivételek mellett termékértékesítésnek minősül. Ebben az esetben akkor adómentes a termékértékesítés, ha egy másik tagállamban beszerzés jogcímén ez a termékmozgatás adóköteles.

A 34. §-hoz

A törvény az adómentes Közösségen belüli beszerzéseket szabályozza. Egyrészt mentes az adó alól azon termék beszerzése, melyek termék formájában jelenik meg, de szolgáltatást testesít meg, mint például a telefonkártya, a postabélyeg, az autópálya matrica, vagy a részvény, hiszen ebben az esetben a szolgáltatások adóztatására vonatkozó szabályokat kell követni, így a mentesség kimondása nélkül kettős adóztatás alakulhatna ki, továbbá mentes az adó alól a pénz behozatala is, amennyiben az névértéken történik. Adómentes az a Közösség másik tagállamából történő termékbeszerzés is, amely adómentes lenne, ha azt importból szereznék be. Ezen rendelkezés hiányában ugyanis a Közösség területén kívülről és a Közösség másik tagállamából történő termékbeszerzés nem minden esetben részesülne adózási szempontból egyenlő elbírálásban. Szintén adómentesség vonatkozik a törvény értelmében azon másik tagállamból történő beszerzésekre, amikor a beszerzést terhelő áfa levonható lenne és a terméket adómentes tevékenységhez, vagy külföldön teljesített szolgáltatáshoz veszik igénybe, illetve, ha a külföldön nyilvántartásba vett adóalany adó-visszatérítésre lenne jogosult ezen beszerzése után. A törvény továbbá szabályozza, hogy az úgynevezett háromszögügyletek esetén az értékesítési lánc második helyén álló adóalany beszerzését. Ez a beszerzés ugyanis adómentes lehet abban az esetben, ha az azt követő termékértékesítés esetében az adót a vevő a saját tagállamában a fordított adózás szabályai szerinti rendezi.

A 35. §-hoz

A Tanácsi rendelet jogilag és szakmailag lektorált, hivatalos címe a Tanács vámmentességek közösségi rendszerének létrehozásáról szóló 1983. március 28-i 918183/EGK rendeletén alapuló vámmentes termékimport. A 771388/EGK tanácsi irányelv mellett, a 77/388/EGK irányelv 14. Cikk (1) bekezdése d) pontja hatályának bizonyos termékek végleges behozatalára kivetett hozzáadottérték-adó alóli mentességek tekintetében történő meghatározásról szóló 83/181/EGK tanácsi irányelv, és a harmadik országokból származó nem kereskedelmi jellegű kis áruszállítmányok behozatalának adómentességéről szóló 78/1035/EGK tanácsi irányelv rendelkezik arról, hogy mely termékimport lehet adómentes, melyet harmonizációs kötelezettségünknél szintén figyelembe kell venni.

A 36. §-hoz

A törvény a csatlakozás miatt megváltozó ügyletekhez társít levonási jogot. Így a belföldi beszerzés során áthárított adó, a saját rezsis beruházás, valamint a termékimport és a szolgáltatásimport után megfizettet adó mellett, levonási jog illeti meg az adóalanyt a Közösségen belülről történő beszerzés, a közvetett vámjogi képviselő által áthárított adó, valamint minden olyan esetben, amikor az adót a termékértékesítés, beszerzés után az adóalanynak a saját nevében kell megfizetnie. Illetve a törvény átvezeti a tagállam és a harmadik ország területe közötti megkülönböztetést.

A 6. áfa irányelv alapján levonási jog illeti meg a pénzügyi és biztosítási szolgáltatás nyújtóját, amennyiben ezen szolgáltatást harmadik országbeli illetőségű megrendelőnek nyújtja. A törvény további, az irányelvben biztosított levonási jogról is rendelkezik. Így azon adóalanyt is megilleti a levonási jog, mely csak új közlekedési eszköz másik tagállamba történő értékesítése miatt válik adóalannyá, azonban az adóalany levonásba helyezhető adója sohasem haladhatja meg azt az adóösszeget, mely akkor keletkezne, ha a járművet belföldön értékesítené. A törvény továbbá lehetővé teszi az arányos levonást azon beszerzések tekintetében, melyeket részben adóalanyiságot eredményező, részben azon kívüli tevékenységhez használnak, hasznosítanak.

A 37. §-hoz

A törvény rendezi, hogy részben levonható legyen azon beszerzéseket terhelő adó, melyeket részben gazdasági részben magáncélra használnak. Továbbá a lakóautó kölcsönző tevékenységet folytató adóalanyok esetén feloldja a lakóautó beszerzését terhelő áfa levonási tilalmát, ezáltal biztosítja a külföldi kölcsönzőkkel való versenyfeltételek egyenlőségét. Továbbá lehetővé válik, hogy a távmunka esetén a munkáltató által a munkavállaló rendelkezésére bocsátott termékek áfáját a munkáltató levonásba helyezze, azonban csak olyan mértékben, amilyen mértékben a munkavállaló távmunkával kapcsolatos költségeit átvállalja.

A 38. §-hoz

A törvény a levonási jog tárgyi feltételeit a megváltozott konstrukciókhoz igazítja.

A 39. §-hoz

Az új tényállások miatt szükség volt a kapcsolódó adólevonási jog keletkezési időpontjának meghatározására. A törvény egyértelművé teszi, hogy a levonási jog megnyílását követően az adóalany az elévülési időn belül bármikor élhet levonási jogával, azonban ezt csak a levonási jog keletkezésének időpontjában hatályos szabályok szerint teheti.

A 40. §-hoz

A hatályos szabályozás alapján kizárólag az Áfa törvény hatálya alá tartozó tevékenységek (tárgyi mentes, illetve adóköteles) között lehet az arányosítás szabályait alkalmazni. Az adózói körökben régóta várt módosítás, hogy a gazdasági és magáncélra (tehát áfa-körön kívüli tevékenységhez) egyaránt használt beszerzéseket terhelő áfa megosztására is lehetőség nyílik.

A 41. §-hoz

A törvény a direktívával összhangban bővíti azon esetek körét, amikor a teljesítésre kötelezett helyett a terméket beszerző, szolgáltatást igénybevevő adóalany lesz az adófizetésre kötelezett személy, továbbá rögzíti, hogy pénzügyi képviselő megbízása esetén a pénzügyi képviselőt terheli az adófizetési kötelezettség.

A 42. §-hoz

A törvény rendezi, hogy az Áfa törvény a csatlakozást követően hatályossá váló eljárási szabályokra hivatkozzon.

A 43. §-hoz

A közösségi jogszabály értelmében változnak a számlázással kapcsolatos rendelkezések. A változás legfőbb pontjai, hogy az adóalany mindig köteles számlát kibocsátani, amennyiben egy másik adóalanynak értékesít, vagy Közösségen belüli adómentes termékértékesítést végez, illetve ha távolsági értékesítés történik. Lehetővé válik továbbá, hogy a kizárólag tárgyi adómentes tevékenységet végző adóalany a számla helyett egyéb számviteli bizonylattal tegyen eleget bizonylatadási kötelezettségének. A törvény rendezi, hogy amennyiben ellenérték nélküli ügylet történik, erre a számlában szövegesen is utalni kell, és az adóalapot fel kell tüntetni. A törvény a 6. áfa irányelvvel összhangban lehetővé teszi, hogy a számlakibocsátását a terméket értékesítő, szolgáltatást nyújtó fél helyett a vevő, vagy harmadik személy átvállalja, de ebben az esetben a számlát kibocsátó és a teljesítésre kötelezett egyetemlegesen felelnek a bizonylatokkal kapcsolatos kötelezettségekért (megőrzés, tárolás, rendelkezésre bocsátás). A törvény lehetővé teszi a papíralapú bizonylat mellett az elektronikus számlázást is. Elektronikus számla esetén a fokozott biztonságú elektronikus aláírás vagy az elektronikus adatcsere rendszerben (EDI) továbbított számla fogadható el adóigazgatási szempontból.

A 44. §-hoz

A törvény a 6. áfa irányelvben a számlázásra vonatkozó előírásoknak megfelelően a mentességre, illetve a fordított adózásra történő utalás tényét rögzíti, valamint a bizonylat megőrzésére vonatkozó rendelkezéseket vezet be.

A 45. §-hoz

A törvény a helyesbítő számlára vonatkozó pontosító rendelkezéseket tartalmazza, melynek keretében egyrészt pontosítja a helyesbítő számla adattartalmát, másrészt egyértelműen rendezi, hogy a számlahelyesbítés adójogi következményeit a számla kiállítója és befogadója mely bevallási időszakban rendezze.

A 46. §-hoz

A törvény a stornó számla kibocsátásának eseteit, valamint adattartalmát rögzíti.

A 47. §-hoz

A törvény az adó megállapításának módjait rögzíti, azaz termékimport esetén a nem adóalanyi körben a kivetés, míg adóalanyi körben, valamint az új közlekedési eszközt beszerző természetes személy esetén, továbbá Közösségen belülről történő beszerzésnek minősülő termékbeszerzés tekintetében az adóalanynak nem minősülő jogi személy esetén az önbevallás érvényesül.

A 48. §-hoz

A törvény a levonási jogra vonatkozó szabályozással összefüggésben pontosítja az adott időszaki elszámolandó adó megállapításának szabályait.

A csatlakozás miatti fogalomváltozások miatt a visszaigénylési értékhatár számításánál szükséges a Közösségen belüli adómentes értékesítések feltüntetésére is. Továbbá a visszaigénylési értékhatárba a törvény értelmében beleszámítható a nemzetközi és Közösségen belüli teherközlekedés és személyszállítás esetén a teljesítés adó nélküli ellenértéke, tekintettel a jelentősen megváltozott teljesítési helyi szabályokra, valamint a visszaigénylési értékhatárnak az alanyi adómentesség alsó értékhatárával történő generális összekötésére.

A módosítással egyértelművé válik, hogy az az adóalany, aki külföldi adóalanytól igénybevett szolgáltatások után adófizetésre kötelezett, e szolgáltatások adóalapját a visszaigénylési összeghatár tekintetében nem veheti figyelembe. A visszaigénylési határt nem összegszerűen, hanem az alanyi adómentesség választására jogosító mindenkori összeghatárhoz viszonyítva határozza meg a törvény, ami a jelen gyakorlathoz képest változást nem okoz, tekintettel arra, hogy az alanyi adómentességi határ 2004. január 1-jétől 4 millió forintra nő. 2004. május 1-jétől megteremtődik a személyi jövedelemadó törvény, illetve a számviteli törvény hatálya alá tartozó adóalanyok tárgyi eszköz beszerzésre alapított visszaigénylése feltételeinek összhangja is. A tárgyi eszközre alapított visszaigénylés további egyértelműsítése érdekében az Áfa törvény kiegészül eddig csak APEH-iránymutatásban rögzített szabályokkal. Pontosítja az Áfa törvény azt is, hogy a jogutód nélküli megszűnés esetén a visszaigénylési jog a záró adóbevallás benyújtásakor keletkezik. Fontos változás végül, hogy a megfizetettség vitás kérdései is rendeződnek azzal, hogy a jövőben - törvényi előírás által - a visszaigénylés tekintetében megfizetettnek minősül majd minden olyan ügylet, melynek vonatkozásában a terméket beszerző/szolgáltatást igénybevevő adóalany tartozása a terméket értékesítő/szolgáltatást nyújtó felé megszűnik. A megfizetettségi szabály alól kivételt képez a zárt végű lízing, a termékimport, és az import szolgáltatás esete, mivel ez esetben elegendő az adó megfizetése is a feltétel teljesítéséhez. A csatlakozást követően a termékimport egy része Közösségen belülről történő beszerzéssé válik, illetve bővül azon esetek köre, amikor az adót a külföldi értékesítő helyett a beszerzőnek kell bevallania és megfizetnie. Ezért a törvény ezekkel az új esetekkel bővíti a kivételek körét, vagyis amikor a negatív adó visszaigényléséhez elegendő, hogy csupán az adót, és ne a teljes adóval növelt ellenértéket fizessék meg.

A 49. §-hoz

A törvény a 6. áfa irányelvvel összhangban az alanyi adómentességhez figyelembe vett bevételi értékhatár számításának módját tartalmazza.

Az 50. §-hoz

A törvény az új tényállásoknak megfelelően átvezeti, hogy alanyi adómentesség esetén mikor keletkezik adófizetési, illetve bizonylatadásai, bevallási kötelezettség. Továbbá a vonatkozó irányelvvel összhangban rendelkezést tartalmaz arról, hogy alanyi adómentességet választott adóalany a 10 000 eurós küszöbhatár alatt is választhatja a Közösségen belülről történő beszerzés után az adófizetési kötelezettséget, valamint arról, hogy az új közlekedési eszközök Közösségen belüli értékesítésére az alanyi adómentesség rendelkezései nem alkalmazhatóak.

Az 51. §-hoz

A fejezet címébe került a mezőgazdasági termelők különleges jogállásának rögzítése.

Az 52. §-hoz

A törvény a mezőgazdasági termelő bizonylatadási kötelezettségét rendezi.

Az 53. §-hoz

A törvény a felvásárló által kifizetett kompenzációs felár utáni levonási jog keletkezését rendezi, egyúttal rendezi azt is, hogy a kompenzációs felár részbeni kifizetése esetén is lehetőség nyílik az adó részleges levonására.

Az 54. §-hoz

A törvény a különleges jogállású mezőgazdasági termelő Közösségen belülre történő értékesítése esetén a kompenzációs felár fizetésére vonatkozó szabályokat tartalmazza.

Az 55. §-hoz

A közösségi szabályok értelmében, ha magyar adóalany vásárol másik tagállambeli mezőgazdasági termelőtől kompenzációs felárra jogosító terméket, köteles az eladó tagállama szerinti kompenzációs felárat a termelőnek kifizetni, és az általa kifizetett kompenzációs felárat az eladó tagállama szerinti adóhatóságtól igényelheti vissza.

Az 56. §-hoz

A 6-os direktíva értelmében a különbözet szerinti adózás szabályait nem lehet alkalmazni az új közlekedési eszköz Közösségen belülre történő értékesítésére, továbbá arra a termékre, melyre a különbözet szerinti adózás rendelkezéseit alkalmazták nem értékesíthetőek a távértékesítésre, valamint a Közösségen belüli adómentes értékesítésre vonatkozó szabályok szerint. Ez biztosítja, hogy egy termékre nézve ne keveredjenek az adólevonási jog melletti, és az adólevonási joggal nem járó adómentes értékesítés szabályai. A törvény továbbá rendezi a különbözet szerinti adózás alá vont termékek tagállamok közötti kereskedelmét.

Az 57. §-hoz

A törvény a korábbi idegenforgalmi tevékenység helyett utazási irodákat nevesíti, mint ezen különleges adózási mód alá eső adóalanyokat. A törvény továbbá külön rendelkezik, hogy mit kell teljesítési időpontnak tekinteni kiutazásnál, beutazásnál és rendezvényszervezésnél. A 6-os direktívával összhangban mentesek az adó alól az utas javára megrendelt, Közösségen kívül teljesített szolgáltatások, illetve ha a szolgáltatásokat részben teljesítik harmadik ország területén, akkor a mentesség csak részben vonatkozik az adott szolgáltatásra.

Az 58. §-hoz

Az utazási irodák üzletviteli sajátosságait veszi figyelembe a törvény, és lehetővé teszi, hogy az utazási irodák választásuktól függően adó-megállapítási időszakonként állapítsák meg az árrésüket, vagyis az adóalapjukat. Választásuk adóévre szól, melyet az adóhatósághoz bejelentenek. Ha az utazási iroda a pozíciószám szerinti árrés számításról az adó-megállapítási időszak szerint számított árrésre akar áttérni, köteles a pozíciószámos árrés számítását lezárni.

Az 59. §-hoz

A csatlakozást követően vámjogi kérdésekben a hatályos szabályozást a vámtörvény helyett a Közösségi Vámkódex tartalmazza, ezért a törvény ennek megfelelően hivatkozik a vámszabályokra. A törvény egyértelművé teszi, hogy a közvetett vámjogi képviselő áthárított adóról számlát nem bocsáthat ki hamarabb, mintahogy a termékimport utáni adófizetési kötelezettsége keletkezik. A törvény rendezi továbbá, hogy a közvetett vámjogi képviselőnek adófizetési kötelezettsége keletkezik az áthárított adót tartalmazó számla kibocsátásának napján. Az áthárított adót közlő bizonylat adattartalma a korábbi szabályozáshoz képest változatlan marad, azonban amennyiben a vámhatározat tartalmazza az importált termékek felsorolását és besorolási számát, úgy a határozat másolatával is eleget lehet tenni a felsorolásnak, nem szükséges az adatokat még egyszer külön feltüntetni a bizonylaton.

A 60. §-hoz

A 6. áfa irányelv értelmében a külföldön nyilvántartásba vett adóalanyok számára lehetővé kell tenni, hogy belföldön keletkező adófizetési kötelezettségüket - választásuktól függően - pénzügyi képviselő útján gyakorolják. A pénzügyi képviselő tehát a megbízója nevében, több megbízó esetén elkülönítetten teljesíti azok belföldi adófizetési kötelezettségét, illetve gyakorolja adólevonási jogukat. Nem bízhat meg pénzügyi képviselőt belföldi adófizetési kötelezettségével kapcsolatban a harmadik országbeli illetőségű elektronikus szolgáltatás végző adóalany, tekintettel arra, hogy erre az esetre az egyetlen bejelentkezési hely szabályai vonatkoznak.

A 61. §-hoz

A törvény általános adómentességet ír elő a befektetési célú arany mindennemű értékesítésére (ideértve olyan aranyalapú pénzügyi műveleteket is, amelyek a befektetési célú arany megrendelőjét tulajdonosként való rendelkezésre jogosítják), Közösségen belüli beszerzésére, valamint importjára. Adómentes ezen ügyletek esetén a megbízója nevében és javára eljáró közvetítő szolgáltatása is.

Az adómentes értékesítés mellett a törvény lehetőséget biztosít az általános szabályok szerinti adózás választására a befektetési célú arany előállítójának (és közvetítőjének) más adóalany részére történő értékesítése esetén, illetve azon adóalanynak, aki általában ipari célokra értékesít aranyat. A törvény ezen kívül meghatározott esetkörben adólevonási jogot biztosít a beszerző adóalany számára is. Adólevonási jog elsődlegesen azt az adóalanyt illeti meg, aki adózást választótól szerez be befektetési célú aranyat, illetve aki befektetési arany előállításához szerez be aranyat vagy vesz igénybe szolgáltatást.

Az adóalannyal szemben támasztott követelmény még, hogy a fejezet hatálya alá tartozó értékesítéseit köteles elkülönítetten kimutatni nyilvántartásaiban, illetve hogy ezen termékértékesítéseiről kiállított bizonylatnak - az általános követelményeken felül - minden esetben tartalmaznia kell a megrendelő nevét és címét.

Eltérő rendelkezések vonatkoznak a nemesfémpiacon zajló értékesítésekre, melyek adókötelesek. Jelenleg külön törvény által szabályozott nemesfémpiac ténylegesen nem működik, ezért a törvény e rendelkezései még nem alkalmazhatóak, csupán biztosítják egy esetleges jövőbeli működés esetére a megfelelő szabályozási hátteret.

A 62. §-hoz

A törvény a jogharmonizációs záradékot pontosítja azzal, hogy az Áfa törvénynek mely irányelvekkel kell összhangba kerülnie.

A 63. §-hoz

A törvény szerinti felhatalmazó rendelkezés a más helyett történő számlakibocsátás részletes szabályainak meghozatalát, valamint az elektronikus számlázásra vonatkozó részletszabályok megalkotását teszi lehetővé.

A 6. áfa irányelv rendelkezéseivel összefüggésben a méltányossági alapon történő áfa visszatérítés csak a karitatív tevékenységet végző szervezetnek a harmadik ország területére kifuvarozott, kiküldött és ott szétosztott belföldi termékbeszerzéseire vonatkozik.

A 64. §-hoz

A törvény az új melléklet beiktatásával a Közösség áfa szempontjából vett területi hatályát rögzíti.

A 65. §-hoz

A törvény az arányosítás szabályainál meghatározza, hogy eseti jellegűnek minősül az értékpapír, üzletrész eladásból származó bevétel, ha az nem éri el az összbevétel 10%-át.

A 66. §-hoz

A közösségi szabályoknak megfelelően a mezőgazdasági termelő nem csak termékértékesítése, de szolgáltatásnyújtása után is kompenzációs felárban részesül. A törvény ennek megfelelően kiegészíti az Áfa törvényt a kompenzációs felárra jogosító a szolgáltatások körével, és az ezekhez tartozó kompenzációs felár mértékével.

-----STARTING---POINT---VEGE---

A 67. §-hoz

A csatlakozási szerződés technikai adaptációjának értelmében a 6. áfa irányelvben euróban kifejezett értékeket a csatlakozó országoknak a csatlakozás napján érvényes árfolyamon kell megállapítaniuk. Így a Közösségen belüli beszerzés, illetve a távértékesítés értékhatárára a csatlakozás napján érvényes MNB hivatalos devizaárfolyam matematikai szabályoknak megfelelően 100 ezer forintra kerekített értékét kell venni.

A 68. §-hoz

A törvény megszünteti a számlát helyettesítő okmányt, mint bizonylati forma elnevezést azzal, hogy az eddigi, számlát helyettesítő okmánnyal kísért ügyletek esetén a számla, vagy az egyszerűsített számla szolgál bizonylatul.

Az alanyi adómentesség értékhatárának 4 millió forintra történő emelése miatt a kereskedelmi szálláshelyadásra vonatkozó különleges adózási mód lényegében létjogosultságát veszti, így a törvény annak megszűntését irányozza elő a megfelelő átmeneti rendelkezés biztosításával.

A 69. §-hoz

A csatlakozás után Magyarország az Európai Unió vámterültének részévé válik, ezáltal vámszempontból közömbös lesz, hogy a termék melyik tagállamból származik. A csatlakozást követően lesznek olyan közösségi termékek, melyeket olyan vámeljárások alá helyeztek a csatlakozást megelőzően, mely vám- és áfa alóli mentességet vontak maguk után. A csatlakozást követően ezek a termékek közösségi státuszuk igazolása után vámfizetés nélkül kerülhetnek szabad forgalomba, azonban az adófizetési kötelezettség alól nem mentesülnek. Ebben az esetben az adófizetési kötelezettség a termék vámjogi sorsának rendezéséről szóló határozat közlésének napján keletkezik. Az adót az adóalanyi kör önbevallással, nem adóalanyi kör kivetéssel rendezi. Az adófizetésre kötelezett a termék tulajdonosa, ennek hiányában pedig a csatlakozásig hatályos vámjogszabályok szerinti vámfizetésre kötelezett személy.

A 70. §-hoz

Annak érdekében, hogy a Közösségen belülről történő termékbeszerzés esetén a beszerzési értékhatár számítása már a csatlakozástól kezdődően alkalmazható legyen, a csatlakozást megelőző időszakra is rendelkezni kellett arról, hogy mit kell a Közösség másik tagállamából történő beszerzésnek tekinteni.

Tekintettel arra, hogy az Áfa törvény módosítása év közben lép hatályba, az éves szinten figyelendő összeghatároknál indokolt a tört évre vonatkozó korrekció. Másrészt, mivel a mezőgazdasági termelésre vonatkozó adózási mód választását az adóhatósághoz be kell jelenteni, az évközi hatályba lépés miatt szükséges erre vonatkozóan átmeneti rendelkezést biztosítani.

A 71. §-hoz

A csatlakozást követően a tagállamok közötti vámellenőrzések megszűnnek, így megszűnik annak a lehetősége, hogy a terméket a vámhatóság másik tagállamba kiléptesse. A teljesítés és a kiléptetés egymástól elválló időpontjai miatt előfordulhat, hogy nem minden a csatlakozás megelőzően értékesített termék esetében történik kiléptetés. Ezért a kiléptetés helyett ebben az esetben kivételesen elfogadható a külföldi vámhatóság, illetve az engedélyezett címzett visszaigazolása arról, hogy a termék a rendeltetési helyére megérkezett.

A módosítás egyértelművé teszi, hogy az adókról, járulékokról, és egyéb költségvetési befizetésekről szóló törvények módosításáról szóló 2003. évi XCI. törvény 211. § (7) bekezdése kizárólag a címzett vagy céltámogatásban részesülő adóalanyokra vonatkozik, más adóalanyok esetén nem alkalmazható.

Egyértelművé válik továbbá, hogy a 2004. január 1-jét megelőzően kiírt PHARE- és ISPA-pályázatok nyerteseinek - az e támogatásokból finanszírozott - termékbeszerzéseit, illetve igénybevett szolgáltatásait még a 0%-os áfa-kulcs „terheli”. Mivel ezen módosítások a jelenlegi jogszabályi megítélésen nem változtatnak (mindössze pontosítást jelentenek), már 2004. január 1-jétől alkalmazhatóak.

A fentieken túl a módosítás könnyítést jelent az egyes mezőgazdasági támogatásokban, valamint a PHARE, valamint SAPARD-forrásból nyújtott támogatásban részesülő adóalanyokra nézve, tekintve, hogy e támogatások tekintetében (még abban az esetben is, ha a támogatás tényleges kiutalása 2004. január 1-jét követi) mentesülnek az áfa-arányosítási kötelezettség alól. Egyúttal megakadályozza, hogy az arányosítási szabályok alkalmazásakor önmagába visszatérő módon kelljen a le nem vonható hányadot megállapítani.

A 72. §-hoz

A rendelkezés a külföldiek magyarországi befektetéseiről szóló 1988. évi XXIV. törvény módosítását tartalmazza. Egyértelművé teszi, hogy amennyiben a külföldinek a társasági adóról szóló törvény szerint nem keletkezik belföldön telephelye, abban az esetben fióktelep alapítási kötelezettség sem terheli.

A 73. §-hoz

Az Eva tv. választási feltételeinek pontosítása érdekében a törvény rendezi a mezőgazdasági tevékenységet végző, kompenzációs felárat érvényesítő adózóra vonatkozó kizáró feltétel értelmezését. Ennek következtében nem lesz jogszerűtlen 2003. évre visszamenőlegesen az olyan Eva tv. hatálya alá történő bejelentkezés, amelyet kompenzációs felárat érvényesítő adózó tett és ezáltal adókötelezettségének az Eva tv. szabályai szerint tehet eleget. Az adózó azonban a 2003. évre dönthet úgy is, hogy adókötelezettségeit nem az Eva tv. szabályai szerint teljesíti. Azon adózók, akik a kompenzációs felár érvényesítése miatt nem jelentkeztek be az Eva tv. hatálya alá a 2004. évre, úgy azt a törvény kihirdetését követő 45 napon belül pótlólag megtehetik. Ezzel összefüggésben az Áfa törvényből is indokolt a kompenzációs felárra jogosultság feltételeit szigorító rendelkezések elhagyása, valamint a hatályos törvény szerinti fogalom visszaállítása.