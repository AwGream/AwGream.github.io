2003. évi LXX. törvény indokolása

a Magyar Köztársaság és Kuwait Állam között a kettős adóztatás elkerülésére a jövedelem- és vagyonadók területén a gazdasági kapcsolatok előmozdítására Kuwaitban, 1994. január 17-én aláírt Egyezményt módosító, Kuwaitban, 2001. december 9-én aláírt Jegyzőkönyv kihirdetéséről

Indokolás

Az Egyezmény törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint a kihirdetésre törvényben van mód.

A Jegyzőkönyv rögzíti, hogy melyek azok a tevékenységek, amelyekből származó nyereség után az anyavállalatnál keletkezik az adófizetési kötelezettség és nem a telephelynél.

A Jegyzőkönyv alapján mérséklődik az ingatlanvagyonból származó jövedelem adója. E rendelkezés azon befektetők számára jelent kedvezményt, akik az egyik szerződő államban építkeznek. Az ilyen épület után fizetendő adó mértékét az adóztatás jogát gyakorló állam 50%-kal csökkenti.

Új rendelkezésként került az egyezménybe az igazgatók tiszteletdíjáról szóló cikk, amely szerint a tiszteletdíj után a tisztségviselő abban az államban adózik, ahol rezidens.

A Jegyzőkönyvet az Országgyűlés a 71/2002. (X. 29.) OGY határozattal erősítette meg. A Jegyzőkönyv - a 7. pontjában foglalt rendelkezés szerint - 2003. május 6-án hatályba lépett, és 2003. január 1-jétől kell alkalmazni.