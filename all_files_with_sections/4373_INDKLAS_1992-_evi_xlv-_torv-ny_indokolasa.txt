1992. évi XLV. törvény indokolása

a postáról

-----STARTING---POINT---ALTALANOS--- 

A postai tevékenységeket a postáról és távközlésről szóló - többször módosított - 1964. évi II. törvény szabályozza.

A törvény hatálybalépésétől eltelt hosszú idő alatt jelentős változások következtek be a társadalmi és a gazdasági rendben. Az 1989-1990-es évek politikai rendszerváltása a változási folyamatokat nemcsak felgyorsította, hanem alapvetően át is alakította. Előtérbe került a társadalmi igényeket jobban szolgáló, magántulajdonra épülő tulajdoni rendszer alapjainak megteremtése, jogi feltétel-rendszerének kialakítása, és általában az állami monopóliumok körének jelentős szűkítése mind a termelés, mind a szolgáltatások területén.

A posta és a távközlés szervezeti változása következtében előbb az államigazgatási feladatok különültek el a Magyar Posta szervezetétől, majd a posta és távközlés is szétvált; gazdaságilag, funkcionálisan és szervezetileg teljesen elkülönült, kapcsolataikat polgári jogi szerződések szabályozzák.

Mindezek a folyamatok szükségessé tették a posta és a távközlés teljes körű újraszabályozását, mégpedig külön a postára és külön a távközlésre vonatkozó törvények megalkotása útján.

A postáról szóló törvényjavaslat (továbbiakban: javaslat) figyelembe veszi a postai szolgáltatások sajátosságait, nemzetközi összefüggéseit, megfelelő postai szolgáltatásokhoz fűződő társadalmi-gazdasági érdekeket, az ellátás kiemelkedő fontosságát, és mindezen keretek között a vállalkozás, szolgáltatásbővítés lehetőségeit.

Magyarországon a postaszolgálat - hosszú történelmi előzmények után - a XVI. sz.-tól állami intézményként működik, előbb postaregáléként, majd 1722-től jogszabályban rendezett módon. Ilyen értelemben rendelkezik a postáról az 1936. évi XXXV. törvény, majd a jelenleg is hatályos - többször módosított - 1964. évi II. törvény.

A postai szolgáltatások és a szervezet történelmi időtávot átölelő fennállása óta számos, nemzetközi egyezményekben is rögzített időtálló alapelv alakult ki. Az egyes postaigazgatások ezeket az elveket egyre szélesebb körben emelték be és alkalmazták saját jogrendszerükben, így ma már gyakorlatilag a postai hálózat igazgatási és technológiai szempontból, egységes világhálózat.

A nemzetközileg alkalmazott elvek közül kiemelést érdemel az, hogy az Egyetemes Postaegyesület alapokmányát aláíró országok egységes postaterületet alkotnak. Az országok között az átszállítás szabad, a tagországok állami szinten garantálják a küldemények kölcsönös eljuttatásának biztonságát, ezzel tulajdonképpen ellátási felelősséget vállalva. Ugyancsak általánosan érvényesülő alapelv - a világ összes postáinál - a postai tevékenység jellegével összhangban lévő kárfelelősségi rendszer.

Az időtálló és a posta fejlődési folyamatában kialakult elveket a törvényjavaslat továbbra is érvényre juttatja, azonban a merev szervezetcentrikus szabályozás helyett a korszerűbb - a társadalom és gazdaság fejlődési színvonalához jobban igazodó - tevékenységcentrikus szabályozásra tér át.

A szabályozásnak ezzel a módszerével lehetővé válik a versenysemlegességet biztosító fokozatos piacépítés, az irányítási és ellenőrzési mechanizmusok korszerűsítése.

A postai tevékenységek törvényi szabályozásánál elkerülhetetlen a tevékenységek egy részének kizárólagos állami monopóliumban tartása; ide tartozik a bélyegkiadás, valamint a nemzetközi levélküldemény-forgalom ellátása. Ezeket a tevékenységeket még koncesszió útján sem gyakorolhatja más. Ugyancsak indokolt, hogy jellegüknél fogva a levélküldeményekkel, valamint a pénzküldeményekkel kapcsolatos postai feladatok állami monopóliumot képezzenek.

A postáról szóló törvény tervezetének elkészítésénél a lakossági igény, illetve a szolgáltatások választékának bővítésére irányuló általános társadalmi igény mellett figyelembe kellett venni a vállalkozói oldalon egyre jobban élénkülő érdeklődést és szolgáltatási készséget.

Ez a spontán vállalkozói készség természetesen a vállalkozói érdekekre alapozva a gazdaságilag, piaci szempontból értékesebb területek, szolgáltatások iránt mutatkozik. Figyelembe kell azonban venni a nagyobb ráfordítást igénylő feladatok (ritkán lakott települések) ellátását is, mert a tevékenység - szolgáltatók közötti - megosztása az utóbbiak díjszintjének emelését eredményezi.

A szabályozásnál és a feltételrendszer egyéb módon történő kialakításánál alapvető szempontként kell figyelembe venni, hogy a vállalkozás igénybevétele nem cél, hanem eszköz a szolgáltatások ellátása és minőségének, választékának javítása terén.

Ezeket az érdekeket csak a szolgáltatások folyamatosságát, biztonságát, a versenylehetőséget garantáló törvényi szabályozással lehet összehangolni.

Ezeket a szempontokat érvényesíteni kell a koncessziós pályázat kiírásánál, a koncessziós szerződés megkötésénél. Mindez jelentős és újszerű állami, ágazatirányítási felelősséggel jár.

A postatörvény társadalmi jelentőségére tekintettel a javaslat elkészítését széleskörű egyeztetés előzte meg. E munka során megtörtént a jogalkotásról szóló törvény által előírt államigazgatási egyeztetés, a munkáltatókkal és a munkavállalókkal az érdekegyeztetés, valamint az ország több régiójában a fogyasztók és önkormányzatok képviselőivel való megbeszélés.

Ezen egyeztetések során elhangzottakra is tekintettel készült el a törvényjavaslat végleges tervezete. A törvény megfelelő végrehajtását az elsősorban szakmai-technikai kérdéseket szabályozó kormányrendelet szolgálja, amelynek tervezete a törvényjavaslattal együtt kerül előterjesztésre.

A törvény - a kormányrendelet mellett - az előző szabályozástól eltérően - a postai szolgáltatások, tevékenységek alacsonyabb szintű szabályozására nem ad lehetőséget. Ezért rendeli el a törvény a szolgáltatási szerződések szellemét jobban tükröző üzletszabályzatok és a technológiai követelményeket rögzítő szabványok, műszaki előírások elkészítését és alkalmazását.

A törvény nem vonja hatáskörébe a hírlapterjesztést, azzal a monopólium mind az előfizetés, mind az árusítás útján történő terjesztésre vonatkozóan megszűnik.

Ez összhangban van a kiadói szabadsággal, amelyet a hatályos sajtótörvény is deklarál, valamint azzal a ténnyel, hogy a hírlapterjesztés szabályozását az új sajtótörvény fogja alkalmazni. A hírlapterjesztést illetően eddig is jelentős ellentmondásokkal kellett szembenézni, egyrészt a már említett kiadói szabadság és az ezzel ellentétes hatásokkal járó terjesztési monopólium miatt, valamint amiatt, hogy a terjesztési monopólium mellett a terjesztési tevékenység szabadáras kategóriába tartozott, illetve tartozik.

Továbbá nem szabályozza a pénzforgalmi, ill. a takarékbetétek be- és kifizetésével kapcsolatos közvetítőszolgálatot, annak ellenére, hogy ellátása továbbra is szükséges-, mert ennek szabályozása más ágazati törvény keretében indokolt.

-----STARTING---POINT---RESZLETES---

Az 1. §-hoz

A javaslat a hatályos törvénytől eltérően nem szervezetre, hanem tevékenységre irányuló szabályozással biztosítja az ellátáshoz fűződő társadalmi érdekeket, és a vállalkozói versenyegyenlőséget.

A 2. §-hoz

A javaslat a nemzetközi egyezményekkel összhangban határozza meg és vezeti le a szolgáltatások fogalmát, ezért a postai küldemény, a postai tevékenység és a postai szolgáltatás egyértelmű meghatározását fogalmazza meg. Rendszerében ezáltal is pontosabb a hatályos törvényhez képest.

A 3. §-hoz

A nemzetközi szabályozással összhangban - a tevékenység jellegére tekintettel - rendelkezik a törvény úgy, hogy postabélyeget és postai értékcikket kibocsátani, forgalomba hozni, illetve forgalomból kivonni, valamint postai küldeményeket nemzetközi forgalomban átadni és átvenni kizárólag az állam, illetve a miniszter által alapított szervezet jogosult.

E tevékenységek még koncessziós szerződés útján sem gyakorolhatók.

A 4. §-hoz

A javaslat egyik legfontosabb feladata, hogy megfelelő garanciát adjon arra, hogy Magyarország területén mindenki hozzájuthat az alapvető postai szolgáltatásokhoz.

Alapvetően új fogalomként vezeti be a törvény a postai alapszolgáltatásokat és az alapellátást. E meghatározások alapvető fontosságúak a további szabályozás szempontjából; a javaslat ily módon megszabja az ágazati irányítás körét és kereteit.

Ennek szervezeti feltételeit a közlekedési, hírközlési és vízügyi miniszter vállalatalapítás, illetve az állami monopólium körébe tartozó alapszolgáltatások koncesszióba adásával hozza létre.

Jelentősége és jellege miatt koncessziós tevékenységként nem végezhetők a bélyeg és értékcikk kibocsátással - valamint a nemzetközi forgalommal kapcsolatos feladatok. Ebben a körben kiemelkedő jelentőségű és nemzetközi garanciát jelent a folyamatos és közvetlen államigazgatási, állami tevékenység.

A javaslat a koncesszióra vonatkozó törvényjavaslattal összhangban az állami monopólium körébe tartozó feladatok ellátását szigorú feltételekhez kötött koncessziós szerződés keretében is lehetővé teszi.

Alapmegoldásként ajánlja a törvénytervezet az e célra létrehozott állami szervezet útján történő ellátást, de fenntartja azt a lehetőséget, hogy nem kellően ellátott területek ellátása, a szolgáltatások ellátásának és a szolgáltatásokhoz való jobb hozzájutás érdekében koncessziós módszerek is alkalmazhatók legyenek. A koncessziós szerződés biztosítaná, hogy ezeknél a szolgáltatásoknál korlátozott és államilag ellenőrzött verseny, illetve piac alakuljon ki.

A koncessziós terület(ek egymás közti) és az állami szolgáltatóval szükséges kapcsolatrendszere szervezési intézkedéseket, szerződéseket igényel, többletráfordításait a koncessziós feltétel-rendszerben figyelembe kell venni.

A postai szolgáltatások - és ezen belül az alapszolgáltatás jelentőségére tekintettel - az esetleges koncessziós pályázat kiírásánál és a koncessziós szerződés megkötésénél széleskörű társadalmi kontrollt is biztosítani kell.

A postai szolgáltatások folyamatosságának biztosítása, közellátást biztosító jellege, a nemzetközi egyezmények alapján fennálló állami kötelezettségek indokolják, hogy a postai tevékenység végzésére alapított gazdálkodó szervezet estében speciális államigazgatási irányítás érvényesüljön.

Az irányítás elsődleges eszközei a gazdasági, az árszabályozó rendszeren keresztül hatnak, azonban a törvény felhatalmazást ad konkrét ágazatirányítói, illetve kormányintézkedések megtételére is.

Amennyiben a törvényi szinten garantált alapellátásokhoz az eszközök (működési-, fejlesztési fedezet) az eredményből nem finanszírozhatók, a költségvetés támogatása szükséges.

Az 5-7. §-hoz

A koncessziós szerződés kogens szabályait a koncesszióról szóló törvény tartalmazza. A postai koncesszió és pályázat feltétel-rendszerét az ágazati sajátosságok, a szolgáltatás jellegéhez igazodóan a folyamatosság biztosításának figyelembe vételével tartalmazza a javaslat.

A postai szolgáltatáshoz fűződő széleskörű társadalmi érdekek indokolják a javaslat azon rendelkezéseit is [6. § (2)-(4) bek.], amely a pályázat értékelésére létrehozandó bizottságra, valamint az eljárási szabályok közzétételére vonatkozik, illetve országos koncesszió esetén a szerződés megkötéséhez az Országgyűlés hozzájárulását írja elő.

A 8. §-hoz

A javaslat széles körben teszi lehetővé valamennyi szolgáltatás esetén közreműködő igénybevételét, akár vállalkozási, akár megbízási vagy más polgári jogi szerződés alapján.

A tevékenység körében az összeférhetetlenség általános elve, hogy a közreműködő egyéb tevékenysége nem sértheti a postai szolgáltatások közszolgáltatói jellegét, a közszolgáltatótól elvárható magatartást.

A 9. §-hoz

Állampolgári jogként garantálni kell, hogy bizonyos alapvető szolgáltatásokhoz (alapszolgáltatás, 4. §) az ország bármely lakott területén, meghatározott módon, illetve mértékben hozzá lehessen jutni.

A törvénynek biztosítania kell, hogy az infrastruktúra egyik fontos részét képező postai szolgáltatásokhoz Magyarország területén mindenki hozzájuthasson.

Ennek érdekében határozza meg a törvény az alapszolgáltatásokat és azok mértékét, amelyet - alapellátásként - az állam garantál. A garancia eszközei elsősorban közvetett szabályozási eszközök; s csak kivételesen kerülhet sor egyéb közvetlen pénzügyi, illetve szervezeti beavatkozásra.

Az alapellátás törvényi szintű megfogalmazására és meghatározására eddig a magyar jogalkotásban nem került sor. A nemzetgazdaság és a társadalom fejlettségének jelenlegi szakaszában ez elkerülhetetlen. Különös jelentőséggel bír az elmaradt infrastruktúrájú térségek tekintetében.

Az alapellátás legalacsonyabb szintje sem jelenthet a szolgáltatások tekintetében visszalépést (1. bek.), mindössze a kihasználatlan készenléti idő megszüntetését és gazdaságosabb ellátási mód alkalmazását teszi lehetővé a törvény.

Ennek megfelelően a szolgáltató csak akkor térhet át egyik szolgáltatási módról egy lehetséges másikra, ha annak feltételeit előzetesen, teljeskörűen megteremtette és a szolgáltatások folyamatossága nem szenved sérelmet (technológia kiépítése, előzetes tájékoztató).

Az alapszolgáltatás körében az állandó szolgáltatóhelyek működtetésére vonatkozó előírások lényegében megegyeznek a jelenlegi postahivatali ellátottsággal.

Fejlesztése a jelenlegi díjszintből nem biztosítható. Működtetésének egyik módja az alapellátást jelentő gazdaságtalan tevékenységek postai díjakban történő fokozottabb figyelembe vétele.

A (4) bekezdésben a törvény gondoskodik az alapellátás folyamatosságáról, egyben lehetőséget nyújtva az új ellátási rendszer kiépítésére.

A 10-11. §-hoz

Az állam törvényi szinten garantálja, hogy Magyarország területén bárki jogosult a rendszeresített szolgáltatások igénybevételére és ezt megfelelő tájékoztatási rendszer is elősegíti. A korlátozásra csak a törvényben meghatározott rendkívüli körülmények esetén és garanciák mellett kerülhet sor.

A 12-14. §-hoz

A postai hatósági engedélyezési eljárásra az államigazgatási eljárás általános szabályai az irányadók.

Ennek megfelelően a javaslat a hatósági engedélyhez kötött tevékenységeket, az engedély személyi és tárgyi feltételeit, a postahatóság speciális feladatait, ellenőrzési jogkörét és az ennek alapján megtehető intézkedéseket tartalmazza. A javaslat a vállalkozók jogi védelme érdekében az engedély visszavonása, illetve a tevékenység megtiltása esetén lehetőséget ad a másodfokú határozat bíróság előtti megtámadására.

A 15. §-hoz

Alapvető állampolgári érdek fűződik ahhoz, hogy a szerződéses jogviszonyokat egységes, áttekinthető, magasszintű jogszabályok rendezzék. A postai szolgáltatások területén általában a Polgári Törvénykönyv rendelkezéseit kell alkalmazni, és azoktól eltérni csak a postáról szóló törvény kifejezett rendelkezése esetén szabad.

A javaslat törvényi szintre emeli mindazon szabályokat, amelyek a postai szolgáltatási szerződés létrejöttére, tartalmára, teljesítésére, megszűnésére vonatkoznak.

A 16-17. §-hoz

A törvényjavaslat részletesen szabályozza a postai szerződések létrejöttének módozatait, a ráutaló magatartás eseteit [16. § (2) bek.] az ellenérték megfizetésének lehetséges módját, valamint a díj visszatérítésére vonatkozó szabályokat.

A 18. §-hoz

A törvény abból indul ki, hogy a küldemény átvételével, illetve a szolgáltatás elvállalásával (könyvelt küldemény) postai szerződés létrejött, amelynek teljesítése a küldemény kézbesítésével történik meg. A szolgáltatást igénybevevőt közvetlenül nem érinti a továbbítás, ezért csak általánosságban írja elő a törvényjavaslat a biztonságra és a továbbítás útvonalára vonatkozó követelményt.

A 19-22. §-hoz

A javaslat általános követelményként írja elő a címzett részére történő kézbesítési kötelezettséget. Kivételesen lehetővé kívánja tenni azonban a kézbesítést, illetve jogszerű átvételt mások részére is.

Ezeknek a személyeknek a körét konkrétan meghatározza. Ugyancsak általános követelmény a feladó által meghatározott címen történő kézbesítés. Ettől eltérni szintén csak a törvényben meghatározott esetekben és módon lehet. A javaslat szerinti kivételek elsősorban az ügyfél érdekében szükségesek, abból a célból, hogy a lehető leghamarabb és legkényelmesebben jusson hozzá a küldeményhez átmeneti akadályoztatása, távolléte, vagy szervezeti sajátosságaiból adódó kézbesítési nehézségek esetén is.

Törvényes garanciák szükségesek a kézbesíthetetlenség eseteire is. A javaslat két alapvető esetben mondja ki a kézbesíthetetlenséget; egyrészt valamilyen objektív okból (címzési hiányosságok), másrészt a szerződés létrejöttének a hiányából (ellenérték megfizetésének hiánya). Általános kötelezettségként írja elő a javaslat a szolgáltató részére a kézbesíthetetlen küldemények őrzését, illetve értékesítését, valamint a nem értékesíthető küldeményekre vonatkozó megsemmisítést.

A szolgáltató személyétől függetlenül, az értékesítésből befolyó díjat - illetve pénzküldemény esetén az utalvány szerinti pénzösszeget - a kiadások levonása után az állam javára kell befizetni.

A törvényjavaslat foglalkozik a hivatalos iratokkal [17. § (2) bek.], de nem tárgyalja a kényszerkézbesítést, tekintettel arra, hogy az nem szolgáltatási jogintézmény: ennek megfelelően a szolgáltatót nem lehet felruházni kényszerítő intézkedésekre, az erre vonatkozó jogi védelmen alapuló szabályokat más jogszabályok tartalmazzák.

A 23-26. §-hoz

A kártérítés szabályainak kialakításánál a szerződésen kívül okozott károk esetében a Polgári Törvénykönyv szabályai az irányadók. Ugyanazok az általános szabályok érvényesek a kamatfizetési kötelezettségre.

A szerződések teljesítésért fennálló felelősségi rendszert azonban a jelenleg is érvényes speciális szabályok szerint kellett kialakítani. A hatályos postatörvényhez képest változást jelent bizonyos küldeményfajták esetén a kártérítés törvényi szintű meghatározása és az összeg felemelése.

A kártérítés összege - a tervezet szerint - a küldemény díjához, illetve a feladó által feladáskor meghatározott értékéhez igazodik, ezzel biztosítva a gazdaságban jelentkező ár- és értéktendenciák érvényrejutását. A kártérítési igény elévülésére a javaslat egy évet ír elő. Ez az időtartam összhangban van a felek jogos érdekeivel, a kézbesíthetetlen küldemény őrzési időszakával, a bizonyítási eljárás lehetőségeivel.

A 27-28. §-hoz

A postai szolgáltatások területén különös jelentősége van a titoktartásnak. A javaslat ennek törvényi garanciáit fogalmazza meg, széles személyi körre vonatkoztatva a titoktartási kötelezettséget.

A titoktartás nemcsak lezárt, hanem nyílt küldeményekre (levelezőlap), valamint egyéb adatokra (levelezési viszonylat, küldemények gyakorisága stb.) is kiterjed.

A titokvédelem céljából általános és szigorú törvényi tilalmat tartalmaz a javaslat a küldemények felbontására, tanulmányozására. Felbontásra, tanulmányozásra kizárólag akkor kerülhet sor, ha ez az ügyfelek érdekében szükséges, vagyis a küldemény kézbesítése, állagának, tartalmának megóvása érdekében elkerülhetetlen.

Az esetleges visszaélések megelőzését szolgálja a bizottsági bontás, ennek jegyzőkönyvezése, valamint a felbontás tényéről és okáról a feladó értesítése.

A 29. §-hoz

Az ingatlanhasználati jogokra az általános jogi előírások vonatkoznak.

Kiemelten kezeli a javaslat az alapszolgáltatások céljából szükséges épületek, létesítmények mint közszolgáltató létesítmények elhelyezését, kimondva, hogy a településrendezési és -fejlesztési terveket erre figyelemmel kell elkészíteni.

Ez összhangban van a lakosság, az önkormányzatok és a szolgáltatók érdekeivel, és jól szolgálja az állam ellátási feladatait.

A 30-31. §-hoz

A postai tevékenység állami irányítása a világ valamennyi postájánál érvényesül. A javaslat ezzel összhangban, de a hazai viszonyokra, államháztartási összefüggésekre és a postai vállalkozási rendszer működőképességére is tekintettel határozza meg a konkrét állami feladatokat. A javaslat kerüli a konkrét állami beavatkozás lehetőségét a vállalati, vállalkozási szférában. Ezt kizárólag rendkívüli helyzetben vagy honvédelmi okból teszi lehetővé. Ugyanakkor a szolgáltatások folyamatos biztosítása, fejlesztése érdekében az államnak (meghatározott szervei útján) figyelemmel kell kísérnie a szolgáltatások helyzetét, a vállalkozások és vállalatok működési feltételeit, gazdálkodási környezetét.

A 32. §-hoz

A törvényjavaslat a postakürtöt törvényi szinten védi oly módon, hogy függetlenül annak alkalmazási módjától, csak az állam által létrehozott [3. § (1) bek.] szervezet jogosult használni. Ennek különös jelentősége van egyéb vállalkozási formák elterjedése esetén, valamint a nemzetközi postai kapcsolatokban.

-----STARTING---POINT---VEGE---