2010. évi XIII. törvény indokolása

a környezet védelmének általános szabályairól szóló 1995. évi LIII. törvény módosításáról

-----STARTING---POINT---ALTALANOS--- 

A környezet védelmének általános szabályairól szóló 1995. évi LIII. törvény (a továbbiakban: Kvt.) módosításáról szóló jelen törvény a következő célokat szolgálja:

1. A törvény szerinti módosítással meghatározásra kerülnek az egybefoglalt környezethasználati engedélyre vonatkozó törvényi rendelkezések. Az egybefoglalt környezethasználati engedély kiadására azon környezethasználatnak minősülő tevékenységek esetében kerülhet majd sor, amelyekhez környezetvédelmi engedély vagy egységes környezethasználati engedély nem szükséges, mivel a környezeti hatásvizsgálati, illetve az egységes környezethasználati engedélyezési eljárásról szóló 314/2005. (XII. 25.) Korm. rendelet (a továbbiakban: Khvkr.) 1-3. számú mellékletében meghatározott küszöbértékeket nem érik el, illetve az ott meghatározott kritériumoknak nem felelnek meg, ugyanakkor kizárólag a környezetvédelmi, természetvédelmi és vízügyi felügyelőség (a továbbiakban: felügyelőség) hatáskörébe tartozó valamilyen környezetvédelmi tárgyú engedély (pl. helyhez kötött légszennyező pontforrás létesítési engedély, hulladékkezelési engedély) birtokában folytathatók. A felügyelőség ezeket a hatáskörébe tartozó engedélyeket - amelyek körét külön jogszabály határolja majd le - az ügyfél kérelmére egy eljárás keretében, összevontan, egy döntésbe foglaltan adhatja ki egy külön kormányrendeletben megállapított eljárási szabályok alapján.

2. A törvényben szereplő módosítás megteremti továbbá annak lehetőségét, hogy bizonyos környezethasználattal járó tevékenységek a felügyelőség engedélyezési eljárásának lefolytatása nélkül, a hatóságnak történő bejelentést követően lehessenek gyakorolhatók. Azon tevékenységek körét, amelyek tekintetében bejelentéssel élhet a környezethasználó, a környezetvédelmi tárgyú külön jogszabályok határozzák majd meg. Ide csak olyan tevékenységek tartozhatnak, amelyek folytatásához környezetvédelmi vagy egységes környezethasználati engedély nem szükséges, valamint amelyek tekintetében egybefoglalt környezethasználati engedély kiadására nem kerülhet sor. A módosítás alapján a felügyelőségnek történt bejelentést követően a tevékenység egy meghatározott idő elteltével kezdhető meg. E határidő alatt, illetve a tevékenység megkezdésének időpontjában a felügyelőség ellenőrzi, hogy a környezethasználatra vonatkozó jogszabályi feltételek teljesülnek-e. Ha a környezethasználó e követelményeknek nem tesz eleget, a felügyelőség megtiltja a tevékenység megkezdését, illetve az idő előtt megkezdett tevékenység folytatását, valamint annak felfüggesztését rendelheti el. Jogszabálysértés esetén környezetvédelmi bírság kiszabására kerülhet sor. A bejelentés formáját, tartalmát és a részletes eljárási szabályokat majd külön kormányrendelet határozza meg. A Kvt. módosítása megteremti annak a lehetőségét is, hogy a bejelentésekért igazgatási szolgáltatási díj megállapítására kerülhessen sor. Tekintettel arra, hogy e tevékenységek esetében - engedély hiányában - a környezetvédelmi hatóságnak folyamatosan ellenőriznie kell a jogszabályi feltételek betartását, a módosítással a bejelentéshez kötött tevékenységek vonatkozásában éves felügyeleti díj meghatározására is sor kerül.

3. Pontosításra kerülnek a Kvt.-ben az előzetes vizsgálatra vonatkozó rendelkezések, tekintettel arra, hogy a Khvkr. 2009. augusztus 1-jével módosítására került. Az módosítással a Khvkr. 1., illetve 2. számú mellékletének hatálya alá tartozó tevékenységek esetében lehetővé vált, hogy a környezethasználó az engedélyezés gyorsítása érdekében az előzetes vizsgálati eljárás helyett előzetes konzultációt kezdeményezzen, amelynek lefolytatása kevésbé formális keretek között és rövidebb határidővel történik. Így a Kvt. 67. §-át érintő módosítások a törvény és a Khvkr. összhangjának megteremtését szolgálják.

4. A Kvt. módosításával kibővítésre kerül azon tevékenységek köre, amelyek esetében a környezetvédelmi hatóság környezetvédelmi felülvizsgálatra kötelezheti az érintettet. A hatályos szabályozás alapján erre jelenleg csak a már felépült és működő létesítmények vonatkozásában van lehetőség, azoknál viszont nem, amelyeknél a létesítmény megépítéséhez szükséges építési és egyéb előkészítő munkálatok még folynak. A módosítás megteremti a lehetőséget arra, hogy a hatóság olyan esetekben is felülvizsgálatra kötelezhesse a beruházót, amikor a környezetvédelmi vagy egységes környezethasználati engedélyhez kötött tevékenységhez kapcsolódó előkészítő építési munkákat megkezdték. Ezen túlmenően a Kvt.-ben bővítésre kerülnek a felülvizsgálat tartalmi szempontjai a környezeti hatások becslésével és értékelésével, valamint megerősítésre kerül, hogy azokban az esetekben, amelyeknél a felülvizsgálatra a környezetvédelmi vagy egységes környezethasználati engedély hiánya miatt kerül sor, a nyilvánosság véleményének megismerése érdekében kötelező közmeghallgatást tartani, összhangban az irányelvi szabályozással.

Végül kibővülnek a környezetvédelmi teljesítményértékelés esetkörei is. Az új szabályok alapján a környezethasználó felmérheti és értékeltetheti a környezetvédelmi hatósággal a tevékenységét akkor is, ha észleli, hogy tevékenységét környezetvédelmi vagy egységes környezethasználati engedély nélkül kezdte meg. Ekkor a felülvizsgálat tartalmi szempontjai szerint kell eljárnia, és ha a tevékenysége megfelel a jogszabályi előírásoknak, a környezetvédelmi hatóság működési engedélyt ad ki számára.

-----STARTING---POINT---RESZLETES---

Az 1. §-hoz

A Kvt. 66. §-a tartalmazza azoknak az engedélyeknek a felsorolását, amelyek jogerőssé válását követően kezdhető meg, illetve folytatható a környezethasználat. A törvény 1. §-a ezek közé az engedélyek közé helyezi el az egybefoglalt környezethasználati engedélyt, továbbá megteremti annak törvényi lehetőségét, hogy a környezethasználat külön kormányrendeletben meghatározott esetekben engedélyezés helyett a tevékenységnek a környezetvédelmi hatóság részére történő bejelentését követően lehessen folytatható. A § a bejelentés jogintézményének bevezetése miatt módosítja továbbá azon jogi aktusok körét, amelyekről a környezetvédelmi hatóság nyilvántartást köteles vezetni.

A 2. §-hoz

A törvény az előzetes konzultációra vonatkozó rendelkezésekkel egészíti ki a Kvt. 67. §-át a Khvkr. 2009. augusztus 1-jén hatályba lépett módosítására tekintettel. A módosítás alapján azon tevékenységeknél, amelyek kizárólag a Khvkr. 1., illetve 2. számú mellékletének hatálya alá esnek, megszűnik a kötelező előzetes vizsgálat, helyette a környezethasználó előzetes konzultációt kezdeményezhet. A Khvkr. 3. számú mellékletébe is tartozó tevékenységeknél az előzetes vizsgálati kötelezettség továbbra is fennmarad. Az előzetes konzultáció során a környezetvédelmi hatóság véleményt ad, és az eljárással kapcsolatos jogsérelmek orvoslását a környezetvédelmi engedélyezési eljárás vagy az egységes környezethasználati engedélyezés végén hozott döntés elleni fellebbezés biztosítja. A konzultációt 45 napon belül kell lefolytatni, és abban az érintett közigazgatási szervek 15 napon belül tehetnek észrevételt. Az eljárás ideje nem hosszabbítható meg, abban közmeghallgatásra nem kerül sor, a nyilvánosság értesítésére vonatkozó rendelkezések viszont tartalmukban megegyeznek az előzetes vizsgálat előírásaival.

A 3. §-hoz

A törvény a Kvt. 72/A. §-ának és az azt megelőző címnek a módosítását tartalmazza, és ezzel bevezeti az egybefoglalt környezethasználati engedély jogintézményét, amelyet a környezetvédelmi hatóság a környezethasználó kérelmére ad ki, külön jogszabály szerinti esetekben.

A 4. §-hoz

A törvény a Kvt.-be egy új 72/B. §-t iktat be, amely a környezethasználat bejelentésére vonatkozó törvényi szintű rendelkezéseket szabályozza. A környezethasználat a környezetvédelmi hatóságnak történő bejelentést követően akkor kezdhető meg, ha a környezethasználó a bejelentésben meghatározott időpontban a külön jogszabályban meghatározott követelményeket teljesíti. A (2) bekezdés elhatárolja a Kvt. alapján történő bejelentéseket a szolgáltatási tevékenység megkezdésének és folytatásának általános szabályairól szóló 2009. évi LXXVI. törvényben meghatározott bejelentésektől.

Az 5. §-hoz

A törvény a Kvt. 73. § (2) bekezdés a) pontjának módosításával kibővíti azon tevékenységek körét, amelyek esetében a környezetvédelmi hatóság környezetvédelmi felülvizsgálatra kötelezheti az érintettet. A hatályos törvényi szabályozás alapján erre jelenleg csak a már felépült és működő létesítmények vonatkozásában van lehetőség, azoknál viszont nem, amelyeknél a létesítmény megépítéséhez szükséges építési és egyéb előkészítő munkálatok még folynak. A módosítás megteremti a lehetőséget arra, hogy a hatóság olyan esetekben is felülvizsgálatra kötelezhesse a beruházót, amikor a környezetvédelmi vagy egységes környezethasználati engedélyhez kötött tevékenységhez kapcsolódó előkészítő építési munkákat megkezdték.

A 6. §-hoz

A törvény a Kvt. 74. § (2) bekezdésének c) pontját módosítja a Khvkr.-rel való összhang megteremtése érdekében. A környezeti hatásvizsgálat rendszerét 2005-ben a Khvkr. szabályozta újra. Az eljárások egyszerűsítése miatt leszűkült azoknak az eseteknek a köre, amikor környezetvédelmi engedély kiadására kerül sor, mert azon tevékenységekhez, amelyeknél az előzetes vizsgálatban megállapítják, hogy nem várható jelentős környezeti hatás, környezetvédelmi engedélyre nincs szükség. Ezt a változást azonban a Kvt. környezetvédelmi felülvizsgálatra vonatkozó rendelkezései nem tükrözik. Így ha valamely előzetes vizsgálatra kötelezett tevékenységnél elmulasztják az előzetes vizsgálatot, vagy ha az olyan határozattal zárul, amely alapján a tevékenység nem lenne megkezdhető, viszont erre mégis sor kerül, a Kvt. hatályos szabályai alapján ezekben az esetekben környezetvédelmi felülvizsgálat és a működési engedély megszerzése nem írható elő. A módosítás az ehhez szükséges rendelkezéseket pótolja. E szerint a környezetvédelmi hatóság az érdekeltet tevékenysége környezetre gyakorolt hatásának feltárása érdekében - teljes körű vagy részleges - felülvizsgálatra kötelezi akkor is, ha a környezeti hatásvizsgálat, illetve az egységes környezethasználati engedélyezés hatálya alá tartozó tevékenységet előzetes vizsgálat vagy előzetes konzultáció, illetve környezetvédelmi engedély vagy egységes környezethasználati engedély nélkül kezdte meg vagy folytatja.

A 7. §-hoz

A törvény pontosítja a Kvt. 75. § (1) bekezdésben a teljes körű környezetvédelmi felülvizsgálat tartalmi szempontjait, valamint azok bővítésre kerülnek a környezeti hatások becslésével és értékelésével. Ezek alapján a környezetvédelmi felülvizsgálat során a környezethasználat és a környezeti hatások teljes körű bemutatására kötelezheti a környezetvédelmi hatóság az érintettet.

A 8. §-hoz

A törvény a Kvt. 77. §-ának módosításával kibővíti a környezetvédelmi teljesítményértékelés esetköreit. Az új szabályok alapján a környezethasználó felmérheti és értékeltetheti a környezetvédelmi hatósággal a tevékenységét akkor is, ha észleli, hogy tevékenységét környezetvédelmi vagy egységes környezethasználati engedély nélkül kezdte meg. Ekkor a felülvizsgálat tartalmi szempontjai szerint kell eljárnia, és ha a tevékenysége megfelel a jogszabályi előírásoknak, a környezetvédelmi hatóság működési engedélyt ad ki számára.

A 9. §-hoz

A Kvt. 79. § (3) bekezdésének módosítása a környezetvédelmi teljesítményértékelés szabályainak módosításával áll összefüggésben. A módosítás lehetővé teszi, hogy a Kvt. új 77. § (2) bekezdésben foglalt esetekben a környezetvédelmi hatóság működési engedélyt adjon ki az általános szabályokkal ellentétben, amelyek szerint egyszerűsített jóváhagyó határozat kiadására kerül sor, ha a környezethasználat megfelel a jogszabályi követelményeknek.

A 10. §-hoz

A törvény közmeghallgatás tartását írja elő azokban az esetekben, ha az érintett azért végez teljesítményértékelést, mert észleli, hogy tevékenységét környezetvédelmi vagy egységes környezethasználati engedély nélkül kezdte meg. A nyilvánosság bevonására ezekben az esetekben az egyes köz- és magánprojektek környezetre gyakorolt hatásainak vizsgálatáról szóló 85/337/EGK irányelvre tekintettel kerül sor.

A 11. §-hoz

A törvény a Kvt. 82. §-ának pontosítását tartalmazza annak érdekében, hogy fogalmilag elhatárolja az engedélyekben és a tulajdonosok személyében bekövetkezett változások bejelentését, mint változás-bejelentést az új 72/B. §-ban szabályozott bejelentésektől, amelyek a környezethasználattal járó tevékenységekre vonatkoznak.

A 12. §-hoz

A törvény lehetővé teszi, hogy a környezetvédelmi és természetvédelmi hatóság az általa lefolytatott hatósági eljárások mellett az igazgatási jellegű szolgáltatásokért, valamint a bejelentések elbírálásáért is igazgatási szolgáltatási díjat szedhessen az illetékekről szóló 1990. évi XCIII. törvény 67. §-ának (1) bekezdésével összhangban.

A 13. §-hoz

A törvény a Kvt. 96/B. §-ában a felügyeleti díjra vonatkozó rendelkezéseket módosítja. Mivel a bejelentéshez kötött tevékenységek esetében - engedély hiányában - a környezetvédelmi hatóságnak folyamatosan ellenőriznie kell a jogszabályi feltételek betartását, e tevékenységekre éves felügyeleti díjat szükséges meghatározni. Az éves felügyeleti díjat minden év február 28-ig kell megfizetni, és a környezetvédelmi hatóság bevételeként a működési költségek fedezetére szolgál. A felügyeleti díjat a 30 napot meghaladó tevékenységek esetében kell csak megfizetni. A 30 nap kikötése az egyszeri és a folyamatosan végzett tevékenységek közti elhatárolást célozza tekintettel arra, hogy az egyszeri, rövid ideig tartó környezethasználat esetében nem szükséges a tevékenység folyamatos felügyelete.

A 14. §-hoz

A törvény megteremti a felhatalmazó rendelkezéseket arra, hogy kormányrendeleti szinten kerülhessen sor az egybefoglalt környezethasználati engedély keretében összevonható engedélyek körének és az engedély kiadása részletes szabályainak meghatározására, valamint a bejelenthető tevékenységekre és a bejelentés ellenőrzésére, valamint az alkalmazható jogkövetkezmények megállapítására, továbbá a bejelentésekre vonatkozó igazgatási szolgáltatási díj megállapítására.

-----STARTING---POINT---VEGE---

A 15. §-hoz

A törvény e §-ában szereplő módosítások pontosító jellegűek. Egyrészt rendezik a Fővárosi Közgyűlés hatáskörébe tartozó rendeletalkotási jogköröket, valamint pontosítják a környezetvédelmi igazgatási szervek által nyilvántartható adatok körét.

A 16. §-hoz

A törvényben szereplő e módosítások a vízgazdálkodásról szóló 1995. évi LVII. törvényre vonatkoznak. Az (1) bekezdés a vízügyi hatósági eljárások vonatkozásában is megteremti a törvényi lehetőséget arra, hogy egyes tevékenységek a vízügyi hatóságnak történő bejelentést követően lehessen gyakorolhatók. A (2) bekezdésben szereplő módosítás lehetőséget teremt arra, hogy a vízügyi hatósági eljárásokban és a bejelentésekért igazgatási szolgáltatási díj legyen szedhető, összhangban a Kvt. rendelkezéseivel. A (3)-(4) bekezdés az előző két módosítással áll összefüggésben, egyrészt felhatalmazást ad a Kormánynak a bejelentéssel kapcsolatos végrehajtási előírások megalkotására, valamint a vízgazdálkodásért felelős miniszternek az igazgatási szolgáltatási díjak rendeletben történő megállapítására.

A 17. §-hoz

A törvény e §-a a módosító rendelkezések hatályon kívül helyezését tartalmazza.