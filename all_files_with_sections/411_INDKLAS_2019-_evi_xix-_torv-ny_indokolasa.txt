2019. évi XIX. törvény indokolása

a nemzeti felsőoktatásról szóló 2011. évi CCIV. törvény módosításáról

-----STARTING---POINT---ALTALANOS--- 

A hazai felsőoktatás nemzetközi versenyképességének növelése érdekében megalapozott az igény olyan felsőoktatási intézményi működési forma meghatározására, amely egyidejűleg szolgálja a felsőoktatásra, oktatásra, tudományos kutatásra, a felsőoktatási intézmény egyes oktatói, tudományos kutatói, hallgatói közösségeinek demokratikus együttműködésére, a tudományos élet szabadságára, a felsőoktatási intézmény által felhasznált fenntartói támogatás eredményességére, társadalmi hasznosságára, a felsőoktatás, a felsőoktatási intézmény társadalmi beágyazottságára vonatkozó, jórészt alkotmányos követelmények megvalósítását, úgy, hogy ezzel egyidejűleg az adott felsőoktatási intézmény egy olyan hatékony oktatási szervezetként létezzen, amely képes a felsőoktatás, mint egyre inkább a nemzeti határokat meghaladó nemzetközi rendszer részeként is hatékonyan működni.

Ennek érdekében jelen törvény a nemzeti felsőoktatásról szóló 2011. évi CCIV. törvénynek (a továbbiakban: Nftv.) olyan tartalmú módosítását kezdeményezi, amely lehetőséget teremt az állami felsőoktatási intézményként működtetett felsőoktatási intézmények részére, a Kormány támogatásával, a magán felsőoktatási intézményekre vonatkozó felülvizsgált szabályrendszer, a magán fenntartó és annak intézménye által meghatározott sajátos rend szerint működni.

A szabályozás szerint a fenntartói tulajdonosi, az intézményi vezetői hatáskörök jelentős módosulása, a szakmaiságot biztosító rektor, a fenntartói döntéstől függően megbízott, a magán felsőoktatási intézményekben foglalkoztatott elnök, valamint a kancellár mint gazdasági vezető, a fenntartói jogot gyakorló alapítvány léte folytán olyan rugalmas működési, hatáskörgyakorlási, finanszírozási modell alakítható ki, amely szolgálja a hazai felsőoktatás és az egyes felsőoktatási intézmény versenyképességét, alaptevékenységének, az oktatásnak, kutatásnak, a művészeti alkotótevékenységnek az eredményességét, továbbá az alaptevékenységéből származó szellemi értékek közösségi célú megismertetését és gazdasági hasznosítását, illetve ezáltal hozzájárul a felsőoktatási intézmény térsége társadalmi és gazdasági fejlettségéhez.

Az Nftv. - és ennek szabályozási előzményei, így a felsőoktatásról szóló 1993. évi LXXX. törvény, a felsőoktatásról szóló 2005. évi CXXIX. törvény - széles körű mozgásteret biztosít a felsőoktatási intézmény fenntartója, illetve a felsőoktatási intézmény saját belső szabályrendszere kialakítására, a törvény számos esetben keretjelleggel szabályoz, így jelen törvény különös figyelemmel van arra a körülményre is, hogy az irányítási, vezetési modell változtatásának lehetősége nem eredményezheti a kutatás, a tanítás tartalmának, módszerének az arra nem hivatottak általi meghatározását, így tételes rendelkezések szolgálják az oktatási-kutatási tevékenység vezetésére vonatkozó feladatkör biztonságát.

-----STARTING---POINT---RESZLETES---

Az 1-2. §-hoz

A törvény a magán felsőoktatási intézmények működésének a változó fenntartói, társadalmi igényekhez való igazodását szolgáló rugalmasabb működését elősegítve ad lehetőséget egyrészt az állami szférában már ismert kancellári, másrészt a magyar viszonylatban ezidáig nem alkalmazott elnöki pozíció bevezetésére. Az Nftv. 37. §-ának kiegészítése a magán felsőoktatási intézmények magasabb vezetői (vezető állású munkavállalói) körébe helyezi el a vezetői megbízással rendelkező elnököt, egyidejűleg a 73. § (3) bekezdés f) pontjára vonatkozó módosítás a magán felsőoktatási intézményben foglalkoztatott elnök, kancellár megbízási, felmentési rendjét határozza meg. Az elnökre, kancellárra vonatkozó sajátos rendelkezéseket a nemzeti felsőoktatásról szóló törvény ugyancsak módosított 94. § (2)-(2b) bekezdései állapítják meg.

Ezeknek megfelelően a magán felsőoktatási intézmények választási szabadsága az alapító okiratban fennáll az újként megjelenő elnöki pozíció bevezetésére, továbbá fennáll abban is, hogy foglalkoztatnak-e kancellárt a gazdasági vezető helyett. Amennyiben a magán felsőoktatási intézményben kancellári megbízásra kerül sor, úgy a kancellár magasabb vezető (vezető állású munkavállaló), hatásköreit illetően a magán felsőoktatási intézmény alapító okirata lesz az irányadó, tekintve, hogy a törvény az állami felsőoktatási intézményekben alkalmazott hatáskörmegosztás rendjétől az eltérés lehetőségét biztosítja.

A 3. §-hoz

A törvénynek az Nftv. 84. § (7) bekezdésére irányuló módosítása szerint - az Nftv. 117/C. § (11) bekezdése szerinti rendelkezéssel összhangban - az Nftv. 117/C. §-ban meghatározott felsőoktatási intézménnyel kapcsolatos költségvetési támogatást, annak elszámolását illető feladatokat az állam nevében a tudománypolitikáért felelős miniszter látja el.

A 4. §-hoz

A törvénynek az Nftv. 94. § (2) bekezdésének módosítása, a § (2a)-(2b) bekezdéssel történő kiegészítése szoros tárgyi összefüggést mutat az Nftv. 37. § (1) bekezdés f) pontjára, 73. § (3) bekezdés f) pontjára vonatkozó változtatással. E rendelkezések megteremtik azt az eddig formálisan hiányzó választási lehetőséget, hogy magán felsőoktatási intézményben kancellár megbízására sor kerülhessen, illetve e rendelkezések a fenntartó alapító okiratba foglalt döntésétől függően a magán felsőoktatási intézmény vezetésének részeseként az elnök személyét jelölik meg. Az elnök lehetséges hatásköreit illetően a törvény elsődlegesen a nem akadémiai feladatokat jelöli meg, meghatározva az elnöki hatáskörök korlátait, azokat a hatásköröket, amelyet kizárólagosan a rektor jogosult gyakorolni.

Az Nftv. 94. § (6) bekezdésére irányuló módosítása magán felsőoktatási intézmény fenntartójának tulajdonosi felelősségéből fakadó érdemi részvételi lehetőségét biztosítja az intézmény vagyongazdálkodási, személyzeti kérdéseiben.

Az 5. §-hoz

Az Nftv. 114/L. § olyan egyedi átmeneti rendelkezés, amely kizárólagosan a - Kormány hozzájárulása esetén - 2019. július 1-jén magán felsőoktatási intézményként tovább működő Budapesti Corvinus Egyetemre vonatkozóan biztosítja a 2019/2020. tanév őszi félévre a már folyamatban lévő felvételi eljárások meghirdetésnek megfelelő lezárását, a képzések kifutórendszerű befejezését, egyidejűleg azt is rögzíti, hogy a Kormánnyal kötött külön megállapodás hiányában az Egyetem önköltséges képzés folytatására jogosult a 2019/2020. tanév tavaszi félévétől kezdődően.

A 6. §-hoz

Az Nftv. hatályos rendelkezései [Nftv. 20. § (2) bekezdés] jelenleg is biztosítják azt, hogy az állami felsőoktatási intézmény szervezeti egysége a Kormány külön engedélyével nem állami felsőoktatási intézményhez csatlakozzon, így az intézményszervezési feladatok szabadabb formában - nem kizárólagosan a költségvetési szervekre vonatkozó szabályrendszer keretei között - valósulhatnak meg. A törvény minőségileg új formában szolgálja ezt a célt. A törvény megteremti az állami felsőoktatási intézmény fenntartói jogának nem állami fenntartó, de az állam által - az Országgyűlés hozzájárulásával létrehozott - alapítvány részére történő átruházásának lehetőségét.

A fenntartói jognak az Nftv. 4. § (1) bekezdés d) pontja szerinti szervezet részére történő átruházása a Kormány külön engedélyével az Nftv. módosításának napján hatályosul. A fenntartóváltás az Nftv. 4. § (1a) bekezdése szerint megváltoztatja az átruházott fenntartói joggal érintett felsőoktatási intézmény és az intézményben foglalkoztatottak jogállását. A korábban költségvetési szervi formában működő felsőoktatási intézmény felsőoktatási intézményi jogállása nem módosul, ellenben mint költségvetési intézmény a fenntartói jog átadásának napján megszűnik. A költségvetési szervekre irányadó foglalkoztatási szabályok - a közalkalmazottak jogállásáról szóló 1992. évi XXXIII. törvény és végrehajtási rendeletei - helyett a munka törvénykönyve lesz a foglalkoztatásra irányuló jogviszonyok alapja. Előírja az intézményi és a foglalkoztatotti jogállásváltozás rendjét, ennek során biztosítja valamennyi közalkalmazott, ennek körében a vezetői, magasabb vezetői megbízással rendelkezők foglalkoztatási folyamatosságát.

A folyamatosság jegyében kerül meghatározásra a fenntartóváltás időpontjában lejáró intézményvezetői megbízások (rektor, illetve, ha a magán felsőoktatási intézményben kancellár megbízására kerül sor, a kancellár) esetében a vezetői megbízás meghosszabbítása a fenntartóváltást követően, ha az arra jogosult - rektor esetében a köztársasági elnök, kancellár esetében a miniszterelnök - a megbízás lejártát követő időszakra vonatkozóan vezetői megbízásról nem hozott döntést. A meghosszabbított vezetői megbízás az adott vezető állású munkavállaló megbízásáig, de legfeljebb a fenntartóváltás időpontját követ egy évig terjedhet.

Tekintve, hogy a Kormány által alapított alapítvány által fenntartott felsőoktatási intézmény kiemelt célja az oktatási tehetséggondozás, így szükséges annak a lehetőségét is megteremteni, hogy az intézmény által nyújtott támogatás, a képzés költségeit fedező ösztöndíj a felsőoktatási felvételi eljárás során is meghirdethető legyen, biztosítva azt, hogy a képzésre jelentkezők kellő információ birtokában a tanulmányi teljesítmény szerint választhassanak egyéni tanulmányi utat.

A 7. §-hoz

A Budapesti Corvinus Egyetemre vonatkozó egyedi rendelkezés, amely alapján 2019. július 1-jétől a felsőoktatási intézmény az Nftv. államilag elismert felsőoktatási intézményeinek felsorolását tartalmazó 1. melléklete szerinti táblázatban az állami felsőoktatási intézményi körből a nem állami felsőoktatási intézmények körébe kerül besorolásra.

A 8. §-hoz

Az Nftv. 13. § (1) bekezdésére vonatkozó módosítás az Nftv. 108. § 12. pontjában található, az intézményi dokumentumokra vonatkozó meghatározással összhangban, a felsőoktatási intézmény működésének a szervezeti és működési szabályzatot is meghatározó alapdokumentumának az alapító okiratnak a nevesítését tartalmazza a rektor hatáskörére vonatkozószabályozás részeként. Emlékeztetni szükséges, hogy a szervezeti és működési szabályzat alapját is a felsőoktatási intézmény alapító okirata képezi, így azzal a szervezeti és működési szabályzat nem is lehet ellentétes, így tartalmilag sem indokolható kihagyni a rektori hatáskört meghatározó dokumentumok felsorolásából. Erre tekintettel történt a rendelkezés kiegészítése.

Az Nftv. 88. § (2) bekezdésére vonatkozó módosítás arra biztosít lehetőséget, hogy a felsőoktatási intézmény a Kormány által társasági üzletrész vásárlása céljára biztosított támogatás terhére is alapíthat korlátolt felelősségű társaságot, vagy zártkörűen működő részvénytársaságot, illetve e támogatás terhére szerezhet ilyen típusú gazdasági társaságban mint intézményi társaságban részesedést. Az Nftv. 88. § (2) bekezdésének kiegészített szövege szerint az állami felsőoktatási intézmény a költségvetési év végén keletkezett előirányzat-maradványa, a kincstárnál vezetett külön fizetési számlájának egyenlege, valamint gazdasági társaságtól kapott osztalék terhére tulajdonosi joggyakorló szervezet engedélyéhez, jóváhagyásához nem kötött döntésével zártkörűen működő részvénytársaságot vagy korlátolt felelősségű társaságot (intézményi társaságot) alapíthat, illetve ezekben szerezhet részesedést. A módosítás az Nftv. 88. § (6) bekezdéssel analóg módon a Kormány hozzájárulása, illetve ebben az esetben a pénzügyi támogatása esetén biztosítja az intézményi társaságok működésére vonatkozó általános rendelkezésektől való eltérés lehetőségét.

A 9. §-hoz

A hatályon kívül helyezni indokolt Nftv.-beli rendelkezések részben szövegpontosító jellegűek. Az Nftv. 12. § (3) bekezdés e) pont ec) alpontban előírt jogosultság, amely a minőség és teljesítmény alapján differenciáló jövedelemelosztás elveinek meghatározására vonatkozik, az Nftv. 2. melléklet II. Szervezet és működési szabályzat fejezet, 2. A foglalkoztatási követelményrendszer alcím c) pontjában is megtalálható, így ezt a kérdést a szervezeti és működési szabályzat részeként, annak meghatározása során szükséges rendezni, nem indokolt a hatáskör külön törvényi kiemelése.

Az Nftv. 12. § (3) bekezdés g) pont ga) alpontban meghatározott, fejlesztés indítására irányuló hatáskör átfedést mutat az intézményfejlesztési tervre vonatkozó rendelkezésekkel.

Az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény 32. § (2) bekezdés c) pontja a közhasznú szervezetek esetében a közhasznú szervezet működését, és gazdálkodását ellenőrző felügyelő szerv létrehozását, kijelölését az alapító okiratban rendeli szabályozni abban az esetben, ha annak létrehozása kötelező. A közhasznú szervezetként működő magán felsőoktatási intézményekre vonatkozóan az Nftv. 96. § (6) bekezdés a fenntartó kötelezettségeként szabályozza a felügyelő szerv létrehozását, ugyanakkor a közhasznú szervezetként működő magán felsőoktatási intézményre vonatkozó nyilvántartási [Nftv. 67. § (1) bekezdés b) pont] fenntartói irányításra, ellenőrzésre [Nftv. 73. § (3) bekezdés d) pont da) alpont] nem indokolják elkülönült felügyelő szerv kötelező létesítését, így e rendelkezés hatályon kívül helyezése indokolt.

-----STARTING---POINT---VEGE---

A 10. §-hoz

Hatályba léptető rendelkezés.