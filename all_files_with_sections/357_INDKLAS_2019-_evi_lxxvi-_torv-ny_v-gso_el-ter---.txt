2019. évi LXXVI. törvény végső előterjesztői indokolása

a Magyarország Kormánya és Georgia Kormánya között a katasztrófák esetén történő együttműködésről és kölcsönös segítségnyújtásról szóló egyezmény kihirdetéséről

-----STARTING---POINT---ALTALANOS---

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

1. A törvényjavaslat célja a Magyarország Kormánya és Georgia Kormánya között a katasztrófák esetén történő együttműködésről és kölcsönös segítségnyújtásról szóló egyezmény kihirdetése.

2. Az Egyezmény jól illeszkedik a magyar-georgiai kapcsolatok rendszerébe, amely a katasztrófák elleni védekezés körében a kapcsolatok további fejlesztését nagyszerűen szolgálná. Az Egyezmény létrehozása a magyar-georgiai kapcsolatok egészére pozitív hatással lehet; az országvédelem területén egyértelműen kedvezően hathat.

3. Georgia 2019 februárjában kezdeményezte az Egyezmény megkötését a korábban tárgyalás alatt álló, katasztrófavédelmi együttműködésről szóló, tárcaközi szándéknyilatkozat nemzetközi szerződés szintjére emelésével, amely hozzájárulna a két ország e téren folytatott együttműködése elmélyítéséhez és fejlesztéséhez. Az Egyezmény létrehozásáról a Magyarország Kormánya és Georgia Kormánya között a katasztrófák esetén történő együttműködésről és kölcsönös segítségnyújtásról szóló egyezmény létrehozására adott felhatalmazásról szóló 57/2019. (VI. 11.) ME határozat rendelkezett. Az Egyezmény hatálybalépéséhez szükséges nemzetközi jogi, illetve belső jogi eljárási cselekmények minél gyorsabb megtételében mindkét fél érdekelt.

-----STARTING---POINT---RESZLETES---

Részletes indokolás

Az 1. §-hoz

Az Egyezmény tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontja, illetve (3) bekezdés b) pontja alapján az Országgyűlés ad felhatalmazást az Egyezmény kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. § (1) bekezdés]. Mivel az Egyezmény tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz, és az 1-2. melléklethez

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelően, a törvényjavaslat e szakasza és a mellékletek tartalmazzák az Egyezmény hiteles magyar és angol nyelvű szövegét.

A Megállapodás 1-3. cikkei rögzíti az Egyezmény tárgyát, az alapvető fogalmakat és az illetékes hatóságokat és kapcsolattartó szerveket. Az Egyezmény 4-13. cikkei tartalmazzák a katasztrófák esetén történő együttműködésről és kölcsönös segítségnyújtásról szóló rendelkezéseket. Az Egyezmény 14-17. cikkei általános záró rendelkezéseket tartalmaznak, valamint a hatálybalépést szabályozzák.

A 4. §-hoz

E szakasz rendelkezik az Egyezmény belső jogi hatálybalépésének napjáról [amely az Nsztv. 10. § (3) bekezdése értelmében egybeesik a nemzetközi jogi hatálybalépés időpontjával]. A hatálybalépés naptári napját a külgazdasági és külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. A hatálybalépés naptári napját megállapító külügyminisztériumi közleményt hivatalból, a szaktárca külön közbenjárása nélkül adja ki a külgazdasági és külügyminiszter.

Az 5. §-hoz

E szakasz megállapítja, hogy a törvény végrehajtása a katasztrófák elleni védekezésért felelős miniszter feladatkörébe tartozik.