2010. évi CXXX. törvény indokolása

a jogalkotásról

-----STARTING---POINT---ALTALANOS--- 

Az Alkotmánybíróság 2010. december 31-ei hatállyal megsemmisítette a jogalkotásról szóló 1987. évi XI. törvényt (a továbbiakban: Jat.), ezért eddig az időpontig újra kell szabályozni a jogalkotás rendjének törvényi szabályait.

A felülvizsgálat során - az Alkotmánybíróság 121/2009. (XII. 17.) AB határozatában (a továbbiakban: Abh.) foglaltakra is támaszkodva - kialakított szabályozási koncepció célja, hogy a jogalkotási törvény elavult rendszerét egy olyan törvényi szabályozás váltsa fel, amely figyelembe veszi az alkotmányos berendezkedésben végbement változásokat és a jogalkotás kialakult gyakorlatát.

A felülvizsgálat alkalmat ad arra is, hogy a jogalkotásra vonatozó szabályokat a normatartalomnak megfelelő jogszabályi szinten fogalmazza meg a jogalkotó: az alkotmányos szintet igénylő legfontosabb rendelkezések az Alkotmányba kerüljenek, a jogalkotási törvény pedig azokat a szabályokat tartalmazza, amelyeket jelenleg is törvény vagy rendelet tartalmaz, de a szoros összefüggés okán a jogalkotásról szóló törvény tárgyát kell, hogy képezzék.

Az Abh.-ból kirajzolódó követelményeket szem előtt tartva újra kell gondolni a jogalkotásról szóló törvény tárgyköreit is. Nem szabályozható a törvényben a jogszabályok köre és hierarchiája, valamint a kizárólagos törvényhozási tárgykörök, ezek az Alkotmányra tartoznak. Szabályozni szükséges viszont a jogalkotás fogalomköréhez kötődő olyan kérdéseket, mint a hivatalos lap és a jogszabály kihirdetésének követelményrendszere, vagy a helyesbítés kérdése, amelyek tekintetében az Alkotmánybíróság mulasztást állapított meg.

Mindezeket figyelembe véve indokolt az új jogalkotási törvény tárgyköreinek megválasztása során a hangsúlyokat máshová helyezni, mint amit a hatályos Jat. normarendszere tükröz.

Miután a közvetlen jogalkotási folyamatot (a jogszabály elfogadásának, megalkotásának rendjét) ma is a Házszabály, a Kormány ügyrendje és - önkormányzati rendelet esetében - az önkormányzat szervezeti és működési szabályzata határozza meg, ezen nem indokolt változtatni. Ezt azonban a jogalkotási törvény szintjén is indokolt következetesen végigvinni. A törvény elsősorban a jogszabály - mint jogforrás - tartalmi követelményeire koncentrál, és szűkebben tárgyalja a jogszabályok előkészítésének eljárási jellegű vonatkozásait. A tartalmi kérdések körében többek közt - a jogalkotási gyakorlatban felmerült problémákra is választ adva - a hatály, a felhatalmazás, a módosítás és a hatályon kívül helyezés lényeges kérdéseit rendezi.

A törvény a jogszabályok előkészítésének érdemi szabályai körében a jogszabályok hatásvizsgálatára helyez hangsúlyt, amit kiterjeszt az önkormányzati rendeletek előkészítésére is. A XXI. századi követelményeknek megfelelően előtérbe kell helyezni a minél megalapozottabb jogszabály-előkészítés érdekében a várható következmények előzetes vizsgálatát. A törvény meghatározza, hogy milyen alapvető szempontokat kell ennek során figyelembe venni (pl. társadalmi, gazdasági, költségvetési hatások, környezeti következményei, stb.). Hasonlóan fontos a jogszabály hatályosulásának tapasztalatait utólagos hatásvizsgálat keretében felmérni, és áttekinteni, hol kell változtatni a hatályos rendelkezéseken. A törvény világossá teszi azt is, hogy minden jogszabályt a feltételezett hatásaihoz igazodó részletességű vizsgálat alá kell vetni. A hatásvizsgálati kérdések részletes szabályozására a törvény miniszteri rendelet alkotására ad felhatalmazást.

A törvény a jogszabály-tervezetek véleményezésének rendjét csak az Európai Unióval való kötelező egyeztetés tekintetében rendezi, biztosítva e körben, hogy az ilyen kötelezettség alá eső jogszabályok uniós egyeztetése a Kormány szervein keresztül történjék. Ugyanakkor a törvény nem szabályozza érdemben a jogszabályok előkészítése körében a civil szféra és az érdek-képviseletek bevonásának rendjét, csak utal arra, hogy e tárgykört külön törvény, a jogszabályok előkészítésében való társadalmi részvételről szóló törvény rendezi.

Lényeges újítása a törvénynek, hogy a korábban az állami irányítás egyéb jogi eszközeiként ismert jogforrási kör jelentősen leszűkül, és csak a normatív határozat és a normatív utasítás marad meg. A jogi iránymutatások megszűnnek, mert azok ellenmondásos jellege (a kötelező erő látszatát hordozó jelleg) miatt az Alkotmánybíróság ezen aktusokat nem tartja az Alkotmánnyal összeegyeztethetőnek. Ugyanakkor a normatív határozat és a normatív utasítás alkalmas eszköz arra a funkcióra, amit az Abh. az egységes jogalkalmazási gyakorlat követése érdekében szükségszerűnek tekint: irányítási eszközként kötelező erővel bír az alárendelt szervekre nézve.

Részletesebb szabályozással határozza meg a törvény a jogszabályok kihirdetésének rendjét és a Magyar Közlöny funkcióját. Egyértelművé teszi a jogalkotó, az aláíró (hitelesítő), illetve a hivatalos lap szerepét és felelősségét a jogszabály kihirdetése mint alkotmányos aktus elvégzésének folyamatában. A törvény megállapítja a helyesbítés máig hiányzó szabályait, amely kizárólag az aláírt és a kihirdetett szöveg közötti eltérés esetében lesz megengedett, és kizárólag a jogszabály hatálybalépése előtt (egyértelművé téve, hogy ezt követően már csak módosításra kerülhet sor).

Fontos új elem az elektronikus Nemzeti Jogszabálytár felállítása, amely bárki által ingyenesen hozzáférhető módon tartalmazza a jogszabályokat egységes szerkezetben. Ez a jelenleg is működő Hatályos Jogszabályok Elektronikus Gyűjteményének továbbfejlesztésével jön létre.

-----STARTING---POINT---RESZLETES---

Az 1. §-hoz

A törvény meghatározza a tárgyi hatályát, illetve, hogy mely jogforrások tekintetében kell rendelkezéseitől eltérő szabályokat alkalmazni: a nemzetközi szerződést kihirdető jogszabályokra a nemzetközi szerződésekkel kapcsolatos eljárásról szóló törvényben, a rendkívüli állapot, szükségállapot, veszélyhelyzet, megelőző védelmi helyzet és az Alkotmány 19/E. §-a szerinti eset idején az Alkotmány rendelkezései szerint kiadható jogszabályra a honvédelemről szóló 1993. évi CX. törvényben foglalt eltérésekkel kell a törvényt alkalmazni. Ugyanígy rendezi, hogy az Alkotmányra és annak módosításaira, illetve a normatív határozatra és normatív utasításra - amelyeket a közjogi szervezetszabályozó eszköz néven foglal össze - a törvény mely rendelkezései alkalmazandók.

A 2-5. §-hoz

A törvény összefoglalja és törvényben rögzíti a jogalkotás legalapvetőbb tartalmi követelményeit: az egyértelmű értelmezhetőség követelményét, a visszaható hatály tilalmát, a felkészülési idő biztosításának szükségességét. Ezek a követelmények az Alkotmánybíróság értelmezésében az Alkotmányból eredő szabályok, amelyeket azonban a jogalkotási törvény tartalmilag megismételhet.

A törvény összefoglalja azokat a további tartalmi követelményeket, amelyeket a jogszabályok megalkotásakor szem előtt kell tartani: az Alkotmányból eredő tartalmi és formai követelményeket, az egységes jogrendszerbe illeszkedést, a nemzetközi jogból és az európai uniós jogból eredő kötelezettségeket. A jogalkotás szakmai követelményeinek érvényesítése magában foglalja a jogalkotási törvényben foglalt tartalmi követelményeket, valamint a kodifikációs előírásokat.

A törvény új elemként fogalmazza meg azt a követelményt, hogy jogszabályban nem ismételhető meg olyan jogszabály rendelkezése, amellyel a jogszabály az Alkotmány alapján nem lehet ellentétes. Az Alkotmánybíróság gyakorlatára támaszkodva rögzíti a törvény, hogy valamely tárgykör törvényi szabályozása esetén törvényi szabályozási szintre tartoznak az alapvető jogintézmények és a szabályozásai cél megvalósulásával összefüggő lényeges garanciák.

A törvényhez kapcsolódó alkotmánymódosítás alapján az együttes miniszteri rendeleteket a jövőben a más miniszterrel egyetértésben kiadott rendeletek váltják fel. Egyértelművé vált ugyanis, hogy az egyetértésben és az együttesen kiadott miniszteri rendelet között a gyakorlatban nincs érdemi különbség, ugyanakkor egyik rendeleti forma sem volt eddig az Alkotmánnyal teljes mértékig összhangban. Mivel az együttes rendeleti forma kevésbé alkalmas a kormányzati szervezet-átalakítások rugalmas követésére, az együttes miniszteri rendeletet olyan rendelet váltja fel, amelynek formailag egyetlen miniszter a kibocsátója, azonban a többi érintett - egyetértési joggal rendelkező - miniszter egyetértése nélkül nem alkotható meg.

A törvény egyértelművé teszi azt is, hogy a felhatalmazás jogosultja a jogszabályt köteles megalkotni, feltéve, hogy a felhatalmazást adó jogszabályból kifejezetten más nem következik.

A 6. §-hoz

A törvény - a hatályos Jat.-hoz hasonlóan, de annál részletesebben - általános szabályt ad a jogszabályok területi és személyi hatályára, ugyanakkor egyértelművé teszi, hogy a jogszabálynak csak akkor kell arról rendelkeznie, ha a főszabálytól el kell térni.

A 7. §-hoz

A törvény megállapítja a jogszabály hatálybalépésének időpontjára vonatkozó alapvető rendelkezéseket. Egyértelművé teszi, hogy a végrehajtási rendeletet a felhatalmazást adó jogszabállyal való egyidejű hatálybalépés érdekében a kihirdetett, még hatályba nem lépett felhatalmazás alapján meg lehet alkotni, továbbá tekintettel van arra, hogy a felhatalmazást adó jogszabály egyes rendelkezései eltérő időpontban léphetnek hatályba, és nem minden rendelkezés igényel végrehajtási szabályozást.

A 8-9. §-hoz

A törvény rendezi a jogszabálymódosítás intézményének alapvető szabályait, kimondva, hogy a hatáskörrel rendelkező szerv jogszabállyal módosíthat más jogszabályt. Módosítani és hatályon kívül helyezni kizárólag hatályos jogszabályokat és jogszabályi rendelkezéseket lehet, azonban előfordulhat, hogy a hatálybalépést megelőzően szükséges a normaszöveg megváltoztatása, ennek a módját is meghatározza a törvény.

A 10. §-hoz

A törvény az Alkotmányból következő jogszabályi hierarchiához igazodóan rögzíti, hogy a törvényalkotó a Kormány rendeletét, a Kormány pedig - szűk esetkörben - a tagjának rendeletét hatályon kívül helyezheti. Ez a rendelkezés, mely biztosítja, hogy a jogalkotó valamely szabályozási tárgykört a felhatalmazás megszüntetésével magához vonhasson, nem vonatkozik valamely jogszabályi rendelkezés hatályon kívül helyezésére vagy módosítására.

A 11. §-hoz

Ha a jogszabály hatálybalépése és hatályvesztése valamely jövőbeli feltételtől függ - annak érdekében, hogy a feltétel bekövetkezésének időpontja minden esetben egyértelműen megállapítható legyen - a törvény előírja, hogy a Magyar Közlönyben közzétett egyedi határozatban kerüljön sor a feltétel bekövetkezte naptári napjának megállapítására. A jogalkalmazást elősegítő, megállapító egyedi határozat tájékoztató jellegű, a jogszabály hatálybalépésére vagy hatályvesztésére nem hat ki.

A 12. §-hoz

Az Alkotmánybíróság gyakorlata szerint a módosító jogszabály a hatálybalépésével beépül az alapjogszabályba, és egyidejűleg „eltűnik” a jogrendszerből. E gyakorlatnak megfelelően a törvény bevezeti a joghatását már kifejtett módosító és hatályon kívül helyező rendelkezések „automatikus” hatályvesztését, amiről a jogalkotónak a jövőben nem kell tételesen rendelkeznie. E rendelkezés a jogrendszer átláthatóságát és az egyes jogszabályokban tételesen elhelyezett folyamatba épített technikai deregulációs rendelkezésekből következő esetleges jogalkotói hibák elkerülését is biztosítja.

A 13-14. §-hoz

Amennyiben a felhatalmazó rendelkezés - anélkül hogy a tárgykör szabályozására egy új jogszabály ismételten felhatalmazást adna - hatályon kívül helyezésre kerül, a végrehajtási rendelet sem maradhat a jogrendszerben. Ezért ebben az esetben a 10. § alapján a törvény kormányrendeletet és a Kormány tagjának rendeletét, kormányrendelet pedig kormányrendeletet és a Kormány tagjának rendeletét hatályon kívül helyezheti. Önkormányzati végrehajtási rendelet esetén fel kell hívni a jogalkotót arra, hogy a megszűnt felhatalmazás alapján kiadott rendeletet helyezze hatályon kívül.

Az egyes jogszabályok és jogszabályi rendelkezések hatályon kívül helyezéséről szóló 2007. évi LXXXII. törvényből átvett rendelkezések az Abh.-ban foglaltakkal és a 13. §-sal összhangban rögzítik, hogy a végrehajtottá vált módosító, illetve hatályon kívül helyező rendelkezések hatályvesztése nem eredményezi az érintett korábbi rendelkezések „feléledését”.

A 15. §-hoz

A törvény a szabályozási átmenet rendezése körében egy általánosan alkalmazandó - de eltérést engedő - alkalmazási szabályt határoz meg. Ez alapján - ha a jogszabály másként nem rendezi az átmenet kérdését - a jogszabályi rendelkezést a hatálybalépését követően keletkezett tényekre és jogviszonyokra, valamint a még meg nem kezdett eljárási cselekményekre kell alkalmazni. A rendelkezés a továbbhatás kérdését is rendezi: a jogszabályi rendelkezést - ha jogszabály eltérően nem rendelkezik - a hatálya alatt keletkezett tényekre és jogviszonyokra, valamint megkezdett eljárási cselekményekre a jogszabályi rendelkezés hatályvesztését követően is alkalmazni kell.

A 16. §-hoz

A törvény fenntartja az igazságügyért felelős miniszter kiemelt szerepét a kormányzati jogszabály-előkészítés terén, kifejezésre juttatja ugyanakkor az előkészítésért való osztott felelősséget: a szakminiszter elsősorban a szakmai tartalom kialakításáért felel, az igazságügyért felelős miniszter a jogrendszer egységének biztosításáról gondoskodik. A törvény rendezi azt a helyzetet, ha miniszteri rendelet tervezetével az igazságügyért felelős miniszter alkotmányossági vagy európai uniós jogi szempontból nem ért egyet: ez esetben a vitás kérdésben - közös előterjesztés alapján - a Kormány dönt.

A 17-18. §-hoz

A törvény a minél megalapozottabb jogszabály előkészítés érdekében nagy hangsúlyt helyez a jogszabályok előkészítése körében a hatásvizsgálatra, amit kiterjeszt az önkormányzati rendeletek előkészítésére is. A törvény meghatározza, hogy milyen alapvető szempontokat kell ennek során figyelembe venni (pl. társadalmi, gazdasági, költségvetési vagy adminisztratív terheket befolyásoló hatások, környezeti és egészségi következmények stb.), a hatásvizsgálati kérdések részletes szabályozására pedig miniszteri rendelet alkotására ad felhatalmazást.

A törvény a miniszteri rendeletek tekintetében is előírja az indokolási kötelezettséget, ennek keretében az okok és célok bemutatása mellett - a hatásvizsgálathoz kapcsolódóan - a szabályozás várható hatásait is be kell mutatni, valamint tájékoztatást kell adni a szabályozás és az Európai Unió jogi aktusainak összhangjáról is.

A 19-20. §-hoz

A törvény a jogszabály-tervezetek előkészítése körében a Jat.-hoz képest korlátozottabb tartalmat hordoz: annyit rögzít, hogy ha törvény valamely állami, helyi önkormányzati vagy más szerv számára kifejezetten jogot biztosít arra, hogy a jogállását vagy a feladatkörét érintő jogszabályok tervezeteit véleményezhesse, a jogszabály előkészítője köteles gondoskodni arról, hogy az érintett szerv e jogával élhessen (a törvény tehát maga nem jelöli meg az egyeztetésre jogosultak körét). A társadalmi szereplőkkel való egyeztetés tekintetében a jogszabályok előkészítésében való társadalmi részvételről szóló törvényre utal.

A törvény rendezi azt az esetet, amikor a jogszabály megalkotása előtt egyeztetési kötelezettség áll fenn az Európai Unió intézményeivel, tagállamaival. E körben azon jogszabályokkal kapcsolatos kérdések igényelnek törvényi rendezést, amelyeket nem a Kormány készít elő vagy terjeszt a jogalkotóhoz.

A 21-22. §-hoz

A jogrendszer folyamatos felülvizsgálatának két fő eszköze az utólagos hatásvizsgálat és a tartalmi dereguláció. A minőségi jogalkotás követelményeinek megfelelően a jogszabályokat nemcsak a megalkotásuk előtt kell indokoltság, szükségesség és a várható hatások szempontjából megvizsgálni, hanem a szabályozás korszerűsítése érdekében szükség van az egyes jogszabályok és a jogrendszer folyamatos, illetve időszakonkénti szisztematikus felülvizsgálatára, így például az utólagos hatásvizsgálat keretében a jogszabály tényleges hatásainak a szabályozás megalkotása idején várt hatásokkal való összevetésére. A tartalmi deregulációs kötelezettség a jogszabály által okozott hatások mellett, elsősorban jogi szempontok alapján szolgálja a normavilágosság, a jogrendszer átláthatósága és a jogbiztonság szempontjait.

A 23-24. §-hoz

A törvény a szocialista jogfelfogásból örökölt „állami irányítás egyéb jogi eszközei” kifejezést a „közjogi szervezetszabályozó eszköz” kifejezéssel váltja fel. Az Alkotmánybíróság határozatának megfelelően kizárólag két ilyen jogi aktus marad meg: a normatív határozat és normatív utasítás. Az állami szervek és a helyi képviselő-testületek által saját magukra és alárendelt szerveikre vonatkozó kötelező normatív szabályozást kizárólag ilyen formájú aktusok tartalmaznak.

A törvény kibővíti a kibocsátásra jogosultak körét, elismerve az Alkotmányban megjelölt más szervek és személyek (pl. Alkotmánybíróság, ombudsman) jogát arra, hogy saját szervezetükre nézve kötelező normatív szabályozást alkossanak. Az eddigi szabályozással összhangban normatív határozatot testületi szervek, normatív utasítást egyszemélyi szervek (közjogi tisztségviselők) adhatnak ki. A normatív utasítás kiadására jogosultak köre kiterjed a központi államigazgatási szervekről, valamint a Kormány tagjai és az államtitkárok jogállásáról szóló törvény szerinti központi államigazgatási szervekre, nemzetbiztonsági szolgálatokra, valamint mindazokra az Alkotmányban nevesített szervekre, amelyek számára a rájuk vonatkozó külön törvény ezt lehetővé teszi.

Az Alkotmánybíróság határozatának megfelelően a jövőben nincs lehetőség nem kötelező jogi iránymutatások kibocsátására. A tárgykörhöz kapcsolódó hatályon kívül helyező rendelkezés alapján a jogi iránymutatások (irányelv, tájékoztató, elvi állásfoglalás) 2012. január 1-jén hatályukat vesztik, illetve visszavontnak minősülnek, ezért eddig az időpontig sort kell keríteni a felülvizsgálatukra és - szükség szerint, tartalmuktól függően - közjogi szervezetszabályozó eszközben vagy jogszabályban történő újraszabályozásukra. A törvény átmeneti rendelkezése értelmében a jogalkotásról szóló 1987. évi XI. törvény alapján kibocsátott határozatok és utasítások nem vesztik hatályukat, azok alkalmazása, módosítása és hatályon kívül helyezése során úgy kell eljárni, mintha normatív határozatok, illetve normatív utasítások lennének.

A közjogi szervezetszabályozó eszközök mellett a kibocsátásukra jogosultak a továbbiakban is kiadhatnak egyedi határozatot és egyedi utasítást, ezek azonban nem normatív aktusok, így nem tartoznak a Jat. hatálya alá.

A törvény módosító rendelkezései a jelenlévő országgyűlési képviselők kétharmadának szavazatával módosítható törvényekben módosítják az „állami irányítás egyéb jogi eszköze” terminológiát és - ahol szükséges - az adott törvény módosításával arról is rendelkeznek, hogy a közjogi szervezetszabályozó eszközre vonatkozó rendelkezés alkalmazásában az állami irányítás egyéb jogi eszközöket is érteni kell (mivel a még hatályos állami irányítás egyéb jogi eszközei is a jogrendszer részét képezik, így fenntartandó az alkalmazásuk, megsemmisíthetőségük stb. lehetősége).

A törvény az összes jogszabály és állami irányítás egyéb jogi eszköze vonatkozásában kimondja, hogy ahol azokban az „állami irányítás egyéb jogi eszközére” történik hivatkozás, az alatt közjogi szervezetszabályozó eszközt is érteni kell.

A 25-26. §-hoz

A törvény az Alkotmány által megnevezett alkotmányos intézmény, a Magyar Köztársaság hivatalos lapjának fogalmát konkretizálja, meghatározva azt is, hogy a Magyar Közlönyt elektronikus dokumentumként kell kiadni, melynek szövege hitelesnek tekintendő. A törvény egyértelművé teszi, hogy az önkormányzati rendelet kivételével a jogszabályokat a Magyar Közlönyben ki kell hirdetni, a közjogi szervezetszabályozó eszközöket pedig közzé kell tenni. A Magyar Közlöny jogszabályokon és közjogi szervezetszabályozó eszközökön túli tartalmát (jogegységi határozatok, közlemények stb.) a törvény nem érinti, ezeket továbbra is az elektronikus információszabadságról szóló 2005. évi XC. törvény tartalmazza.

A rendelkezés a jogszabályok és a közjogi szervezetszabályozó eszközök aláírása és a Magyar Közlönyben történő kihirdetése tekintetében határozza meg a felelősök körét és állapít meg határidőt e cselekmények elvégzésére vonatkozóan, valamint az aláírás tekintetében való helyettesítés kérdését is egyértelműen rendezi.

A 27. §-hoz

Tekintettel arra, hogy a jogszabályok kihirdetés során való megjelölése nem jogszabályszerkesztési kérdés, az erre vonatkozó alapvető szabályokat törvényi szinten határozza meg a törvény, és a részletszabályok meghatározására ad felhatalmazást.

A 28. §-hoz

Az Alkotmánybíróság mulasztásban megnyilvánuló alkotmányellenességet állapított meg amiatt, hogy az Országgyűlés nem szabályozta törvényben a helyesbítés módját és kereteit. A törvény a helyesbítés lehetőségét szűk körben - az aláírt és a kihirdetett szöveg eltérése esetére, az aláíró kezdeményezésére - teszi lehetővé a hatálybalépést megelőzően, de legkésőbb a kihirdetést követő 10 munkanapon belül.

A 29. §-hoz

A törvény a Törvények és Rendeletek Hivatalos Gyűjteménye és az ötévenként kiadott Hatályos Jogszabályok Gyűjteménye helyett elektronikus közszolgáltatásként működő Nemzeti Jogszabálytár felállításáról intézkedik; az itt elérhetővé tett jogszabályszövegek ugyanakkor utánközlésnek minősülnek, nem tekinthetőek hitelesnek.

-----STARTING---POINT---VEGE---

A 30-53. §-hoz

A törvény az Alkotmánybíróságnak a Jat.-ot megsemmisítő határozatához igazodva az új jogalkotási törvény hatálybalépését 2011. január 1. napjában állapítja meg. A záró rendelkezések között megállapítja a szükséges felhatalmazásokat és átmeneti rendelkezéseket, továbbá a törvényhez kapcsolódó módosító és hatályon kívül helyező rendelkezéseket.

Mivel az együttes miniszteri rendeleteket a jövőben a más miniszterrel egyetértésben kiadott rendeletek váltják fel, a törvény a jogrendszerben szereplő, együttes rendelet kiadására vonatkozó felhatalmazásokat úgy alakítja át, hogy a jövőben ezeknek a rendeleteknek egyetlen miniszter legyen a kibocsátója, a többi érintett miniszter pedig egyetértési jogot kap (egyetértésük nélkül a rendelet nem alkotható meg). Az Alkotmánybíróság 124/2008. (X. 14.) AB határozatában megállapította, hogy a jogalkotásban való egyetértési jog útján történő részvétel jogalkotási hatáskör, amivel kizárólag az Alkotmány ruházhat fel egy szervet. A törvény ehhez kapcsolódóan a törvényben nem miniszter számára biztosított - alkotmányellenes - egyetértési jogot véleményezési joggá alakítja át.