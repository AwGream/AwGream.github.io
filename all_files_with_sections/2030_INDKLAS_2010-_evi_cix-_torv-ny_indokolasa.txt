2010. évi CIX. törvény indokolása

az egyrészről az Európai Közösségek és tagállamai, másrészről a Moldovai Köztársaság közötti partnerség létrehozásáról szóló Partnerségi és Együttműködési Megállapodás, valamint az ahhoz csatolt jegyzőkönyvek kihirdetéséről

-----STARTING---POINT---ALTALANOS---

Általános indokolás

A Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új 10 tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. A Megállapodásokat, illetve a hozzájuk csatolt Jegyzőkönyveket azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni. Tekintve, hogy ezek a megállapodások Bulgária és Románia csatlakozásával újból módosításra kerülnek, ezért ezen módosító jegyzőkönyveket szintén ki kell hirdetni.

Jelen törvény célja az egyrészről az Európai Közösségek és tagállamai, másrészről a Moldovai Köztársaság közötti partnerség létrehozásáról szóló Partnerségi és Együttműködési Megállapodás (a továbbiakban: a Megállapodás), valamint az egyrészről az Európai Közösségek és azok tagállamai, másrészről a Moldovai Köztársaság közötti partnerség létrehozásáról szóló partnerségi és együttműködési megállapodáshoz csatolt jegyzőkönyv (a továbbiakban: 1. Jegyzőkönyv), valamint az egyrészről az Európai Közösségek és azok tagállamai, másrészről a Moldovai Köztársaság közötti partnerség létrehozásáról szóló partnerségi és együttműködési megállapodáshoz csatolt, a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz való csatlakozásának figyelembe vételéről szóló jegyzőkönyv (a továbbiakban: 2. Jegyzőkönyv), valamint az egyrészről az Európai Közösségek és tagállamai, másrészről a Moldovai Köztársaság közötti partnerségi és együttműködési megállapodáshoz a Bolgár Köztársaságnak és Romániának a partnerségi és együttműködési megállapodáshoz történő csatlakozásának figyelembe vételéről szóló jegyzőkönyv (a továbbiakban: 3. Jegyzőkönyv, együtt: jegyzőkönyvek) kihirdetése. A jegyzőkönyv a jelen törvény mellékletét képzi.

A megállapodás nyomán az Európai Unió tagállamai és a Moldovai Köztársaság között partnerség jött létre, amelynek alapvető célkitűzése megfelelő keret biztosítása a felek közötti politikai párbeszédhez és a politikai kapcsolatok továbbfejlesztésére. A partnerség célja továbbá a kereskedelmi és befektetési kapcsolatok előmozdítása, ezáltal a fenntartható gazdasági fejlődés elősegítése, a jogalkotási, gazdasági, szociális, pénzügyi és kulturális együttműködés alapjainak megteremtése, valamint a Moldovai Köztársaság azon törekvéseinek támogatása, amelyek a demokrácia megszilárdítására, a gazdaságág fejlesztésére, valamint a piacgazdaságra való áttérés befejezésére irányulnak.

Jelen Megállapodás egy úgynevezett Partnerségi és Együttműködési Megállapodás (PEM). Ilyen Megállapodást az Európai Közösség a Kelet-Európa és Közép Ázsia országaival, a volt Szovjetunió utódállamaival, így Azerbajdzsánnal, Oroszországgal, Ukrajnával, Örményország, Üzbegisztánnal, Kirgizisztánnal, Kazahsztánnal és jelen esetben Moldáviával kötött. Ezeket a megállapodásokat az 1990-es évek közepén írta alá a Közösség és a tagállamok. A PEM-ek elsősorban a politikai párbeszéd kereteit teremtik meg, illetve a gazdasági és kereskedelmi együttműködés alapjait fektetik le.

A PEM-ek további sajátossága, hogy 10 éves időszakra jöttek létre, így 2007-2008-2009-ben lejárnak. A Megállapodások ugyan meghosszabbíthatóak, amennyiben egyik fél sem jelzi, hogy azt fel kívánja azt mondani, de 10 év alatt a Közösségben sok minden változott, ezért a PEM-ek megújításáról, illetve újabb, eltérő tartalmú Megállapodások megkötéséről már megkezdődött a politikai vita az Unió berkeiben.

A Megállapodás legfőbb célja a politikai párbeszéd intézményes keretének, mint a gazdasági kapcsolatok kiteljesedésének alapvető feltételének a megteremtése. Ennek érdekében létrejön egy társulási vagy együttműködési tanács, mint a párbeszéd hivatalos fóruma.

A Megállapodás rendelkezik az olyan általános elvekről, mint a demokrácia, a nemzetközi jog és az emberi jogok tisztelete. Külön rész szól az áruk mozgásáról, a társaságok letelepedésének, illetve a szolgáltatások nyújtásának szabályairól. A Megállapodások kiterjednek a gazdasági együttműködés részleteire, külön részletezve az egyes, a Megállapodások szempontjából releváns közösségi politikákat. Ezt követik az intézményi, általános és záró rendelkezések.

A Megállapodás X. Címből, 106 cikkből, 5 mellékletből, 1 jegyzőkönyvből, egy záróokmányból, 8 közös nyilatkozatból, egy francia nyilatkozatból és levélváltásból áll.

A Megállapodások mind politikai, mind pedig gazdasági kapcsolatokban kiemelt szerepet töltenek be az Európai Unió és a tagállamok, így Magyarország számára is. A politikai párbeszéd intézményesítésével hozzájárulnak az adott harmadik állam demokratikus fejlődéséhez, és a segítik a kapcsolatok elmélyítését.

A törvény részét képezik a partnerségi és együttműködési megállapodáshoz csatolt 2000. decemberében hatályba lépett jegyzőkönyv, a 10 új tagállam 2004-es, illetve Bulgária és Románia 2007-es csatlakozásáról szóló jegyzőkönyvek is. Tekintve, hogy ezen jegyzőkönyvek is elválaszthatatlan részét képezik a megállapodásnak, így azokat is ki kell hirdetni.

-----STARTING---POINT---RESZLETES---

Részletes indokolás

Az 1., 3., 5. és 7. §-hoz

A Megállapodás és a jegyzőkönyvek tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

A 2., 4., 6. és 8. §-hoz

A megállapodás céljainak lefektetése az I. Címet megelőző 1. cikkben kodifikált, így az I. Cím első bekezdése a 2. cikkel indul. A Megállapodás általános célja: megfelelő keret kialakítása a Felek közötti politikai párbeszédhez, amely megfelelő kereteket nyújt a politikai kapcsolatok továbbfejlesztéséhez, Moldávia azon törekvéseinek támogatása, amelyek demokráciájának megszilárdítására és gazdaságának fejlesztésére, valamint a piacgazdaságra való áttérés kiteljesítésére irányulnak. További célkitűzés a Felek közötti kereskedelmi, befektetési és harmonikus gazdasági kapcsolatok előmozdítása, a fenntartható gazdasági fejlődés elősegítése, a jogalkotási, gazdasági, szociális, pénzügyi, nem katonai tudományos, technológiai és kulturális együttműködés alapjának megteremtése.

Az I. Cím (2-5. cikk) az Általános elvek elnevezést kapta. Tartalmazza az együttműködés elveit (a demokrácia, a nemzetközi jog és az emberi jogok tiszteletben tartása, együttműködés a jószomszédi kapcsolatok szellemében és a moldovai változó viszonyok függvényében).

A II. Cím (6-9. cikk) a Politikai párbeszéd elnevezést kapta. Előirányozza Moldávia, valamint a Közösség és tagállamai közötti kapcsolatok erősítését és a párbeszédet a regionális konfliktusok és feszültségek megoldásához való hozzájárulás céljával. Különböző szintű párbeszéd-mechanizmus kialakítását tartalmazza.

III. Cím (10-22. cikk): Áruforgalom. Rögzíti, hogy a Felek egymás számára minden területen a legnagyobb kedvezmény elvét biztosítják. Szabad árutovábbítás elvének tiszteletben tartása, hivatkozás a GATT V. cikkére, rendelkezés a különböző áruk továbbításának szabályaira.

IV. Cím, I-VI. Fejezet (23-46. cikk): Az üzleti vállalkozásokat és a befektetéseket érintő rendelkezések. I. Fejezet: Munkaügyi feltételek, II. Fejezet: A társaságok letelepedését és működését érintő feltételek, III. Fejezet: Határokon átnyúló szolgáltatásnyújtás a Közösség és Moldovai Köztársaság között, IV. Fejezet: Általános rendelkezések, V. Fejezet: Folyó fizetések és tőke, VI. Fejezet:

V. Cím (47. cikk): Folyó Fizetések és tőke. Rögzíti, hogy a folyó fizetéseket szabadon átváltható valutában rendezik, illetve a felek elkötelezik magukat, hogy igyekszenek könnyíteni más tőkeformák mozgását.

VI. Cím (48-50 cikk): A verseny, szellemi, ipari és kereskedelmi tulajdon oltalma és jogalkotási együttműködés. A felek megegyeznek, mindent megtesznek a társaságok, illetve az állami beavatkozás versenyre vonatkozó korlátozásainak orvoslása vagy megszüntetése érdekében. A címben meghatározott célok érdekében elengedhetetlen a Moldovai Köztársaság meglévő és jövőbeli jogszabályainak a Közösség jogszabályaihoz való közelítése.

VII. Cím (51-76. cikk): Gazdasági együttműködés. Kimondja: az együttműködés Moldávia gazdasági reformjához és fellendüléséhez, valamint fenntartható fejlődéséhez járul hozzá. Az egyes cikkek konkrét gazdasági szektorok együttműködését kodifikálják - ipari együttműködés, közbeszerzés, építőipar, beruházás fejlesztés és -védelem, bányászat és nyersanyagok, tudományos és műszaki együttműködés, oktatás és képzés, kis- és középvállalkozások, monetáris politika, turizmus, mezőgazdaság és agráripari ágazat stb.

VIII. Cím (77. cikk): Kulturális együttműködés. Felöleli az információ- és tapasztalatcserét a műemlékek megőrzésében és védelmében, a kulturális cserét a kultúra területén működő intézmények, művészek és egyéb személyek között, valamint irodalmi művek fordítását.

IX. Cím (78-81. cikk): Pénzügyi együttműködés. A támogatás a TACIS-program keretében valósul meg, célja Moldávia gazdasági átalakulásának felgyorsítása.

X. Cím (82-106. cikk): Intézményi, általános és záró rendelkezések. A megállapodás végrehajtására a Felek miniszteri szintű Együttműködési Tanácsot hoznak létre, amely éves rendszerességgel ülésezik. Munkáját főtisztviselői szintű együttműködési bizottság segíti. A Megállapodás letéteményese az Európai Unió Tanácsának főtitkára.

A Megállapodáshoz kapcsolódik a Jegyzőkönyv a közigazgatási hatóságok közötti kölcsönös vámügyi segítségnyújtásról, amely 15 cikkből áll. A Jegyzőkönyv keretein belül a felek segítenek egymásnak a vámjogszabályok szabályszerű alkalmazásában, különösen a vámjogszabályokat sértő tevékenységek megelőzésében, felderítésében és kivizsgálásában. A Jegyzőkönyv alkalmazásában illetékes közigazgatási hatóságoknak a jegyzőkönyvben meghatározott vámügyi segítségnyújtást kell alkalmazniuk. A 3-5. cikk rendelkezik a jogsegélyről megkeresés alapján, az önkéntes jogsegélyről, a kézbesítésről, valamint az értesítésről.

A 7. cikk a megkeresések végrehajtásáról tartalmaz rendelkezéseket, a 9. cikk taglalja a jogsegélynyújtás korlátait, megjelölve a jogsegélynyújtási kötelezettség alóli kivételeket.

A 14. cikk rendelkezik arról, hogy a felek a jegyzőkönyv alkalmazásával egyrészről Moldávia központi vámhatóságait, másrészről pedig az Európai Közösségek Bizottságának illetékes szolgálatait, és, adott esetben, a tagállamok vámhatóságait bízzák meg.

A 15. cikk szerint a jegyzőkönyv kiegészíti és nem akadályozza bármely kölcsönös segítségnyújtási megállapodás alkalmazását, amely egy vagy több tagállam és Moldávia között került vagy kerülhet megkötésre. A Moldovai Köztársaság és az Európai Unió egy vagy több tagállama között létrejött kölcsönös jogsegélyre vonatkozó megállapodások nem érintik azokat a közösségi rendelkezéseket, amelyek az Európai Közösségek Bizottságának illetékes szolgálatai és a tagállamok vámhatóságai között az esetlegesen közösségi érdekű, vámügyekben szerzett információk közlését szabályozzák.

Az Európai Unió 2004-es bővítésének figyelembevételére tekintettel a Megállapodáshoz kiegészítő jegyzőkönyvek tartoznak. A Magyar Köztársaságnak az Európai Unióhoz történő csatlakozásáról szóló szerződés kihirdetéséről szóló 2004. évi XXX. törvény I. Mellékletében foglalt Csatlakozási Okmány 6. cikk (2) bekezdése, második albekezdése alapján az Európai Unió tagállamai nevében az Európai Unió Tanácsa jegyzőkönyvet kötött Moldáviával, amely révén az Európai Unióhoz 2004-ben csatlakozott tagállamok, köztük a Magyar Köztársaság, részes feleivé váltak az Európai Közösségek és a tagállamok, valamint Moldávia között létrejött partnerségi és együttműködési megállapodásnak. Tekintettel arra, hogy a Jegyzőkönyv által a Magyar Köztársaság a Megállapodásban részes féllé vált, szükséges mind a megállapodás, mind a Jegyzőkönyv kihirdetése. Az 2. Jegyzőkönyvet Moldávia, valamint a tagállamok nevében az Európai Unió Tanácsának képviselői 2004. április 30-án írták alá, az 2005. március 1-től hatályban van. Továbbá, mivel Bulgária és Románia csatlakozásával újabb módosításra került sor a megállapodásban, szükséges a két új tagállam csatlakozása fényében létrehozott jegyzőkönyv kihirdetése is, melyet 2007. április 17-én írtak alá és még nem lépett hatályba.

Tekintettel arra, hogy az egyrészről az Európai Közösségek és azok tagállamai, másrészről a Moldovai Köztársaság közötti partnerség létrehozásáról szóló partnerségi és együttműködési megállapodáshoz csatolt, a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz való csatlakozásának figyelembe vételéről szóló jegyzőkönyv 1. cikkének értelmében a Magyar Köztársaságot az Ausztria, Svédország és Finnország csatlakozásáról szóló, 2000. december 1-én hatályba lépett jegyzőkönyv is kötelezi, így indokoltnak tartjuk e jegyzőkönyv kihirdetését is.

Az 2. Jegyzőkönyv 1. cikke kimondja, hogy az Európai Unióhoz 2004-ben csatlakozott tagállamok a Partnerségi és Együttműködési megállapodás részes feleivé válnak.

A 2. cikk arról rendelkezik, hogy tekintettel az Európai Unión belül lezajlott intézményi változásokra, az Európai Szén- és Acélközösséget létrehozó szerződés lejártát követően a megállapodásnak az Európai Szén- és Acélközösségre hivatkozó rendelkezései az Európai Közösségre hivatkozó rendelkezéseknek minősülnek.

A 3. cikk kimondja, hogy a Jegyzőkönyv a Megállapodás szerves részét képezi, a 4. cikk pedig a lefolytatandó belső eljárásról rendelkezik. Az 5. cikk a hatályba lépést kérdését rendezi, míg a 7. cikk a nyelvi változatokról szól.

A 3. Jegyzőkönyv nagyban követi az 1. Jegyzőkönyv felépítését.

A Jegyzőkönyv 1. cikke kimondja, hogy Románia és Bulgária az euro-mediterrán megállapodás részes feleivé válnak.

A 2. cikk kimondja, hogy a Jegyzőkönyv a Megállapodás szerves részét képezi, a 3. cikk pedig a lefolytatandó belső eljárásról rendelkezik. Az 4. cikk a hatályba lépést kérdését rendezi, míg a 6. cikk a nyelvi változatokról szól.

A 9. §-hoz

Tekintettel arra, hogy a 3. Jegyzőkönyv rendelkezései nemzetközi jogi szempontból 2007. január 1-jétől ideiglenesen alkalmazandóak, a törvénytervezet rendelkezik annak rendelkezéseinek a törvény hatálybalépését követő naptól való ideiglenes alkalmazásáról.

A 10. §-hoz

A törvény rendelkezik a 3. Jegyzőkönyv hatálybalépéséről (s az arról szóló egyedi külügyminiszteri határozat kiadásáról), illetve az ideiglenes alkalmazás megszűnéséről.