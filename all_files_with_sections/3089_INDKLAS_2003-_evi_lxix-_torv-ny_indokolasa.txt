2003. évi LXIX. törvény indokolása

a Magyar Köztársaság és Kanada között a szociális biztonságról szóló, 2002. március 4-én, Budapesten aláírt Egyezmény kihirdetéséről

Indokolás

A Magyar Köztársaság és Kanada között a szociális biztonságról szóló, 2002. március 4-én, Budapesten, aláírt Egyezmény kihirdetéséről szóló törvény célja, hogy az Országgyűlés 60/2003. (V. 28.) OGY határozatával megerősített egyezményt kihirdesse.

Az OGY határozat 2. pontjában foglaltak alapján az Országgyűlés felkérte a külügyminisztert, hogy az Egyezmény megerősítéséről diplomáciai úton a kanadai felet értesítse. A Külügyminisztérium részéről a kanadai fél értesítése megtörtént, a kanadai fél pedig 2003. I. félévében értesítette a Külügyminisztériumot arról, hogy Kanada részéről is megtörtént az egyezmény megerősítése.

A Magyar Köztársaság részéről az Egyezmény hatályba léptetéséhez szükséges belső jogi követelményekre vonatkozó írásos értesítés diplomáciai úton való kicserélése a kanadai féllel 2003. június 2-án megtörtént. Erre tekintettel az Egyezmény XXIX. Cikkelye szerint az egyezmény 2003. október 1-jén hatályba fog lépni.

Az Egyezmény szervesen kapcsolódik a Magyarország által már korábban megkötött „új” típusú szociális biztonsági egyezményekhez, hasonlóan a Magyar Köztársaság és a Németországi Szövetségi Köztársaság közötti szociális biztonságról szóló egyezményhez, melyet a 2000. évi XXX. törvény hirdetett ki. További hasonló egyezmények mindeddig Svájccal és Ausztriával kerültek létrehozásra.

Az Egyezmény az egyenlő elbánás alapelvén nyugodva - megfelelően rendelkezve az általános szabályok alól kivett személyekről - szabályozza

a) a biztosítási kötelezettséggel kapcsolatos kérdéseket, valamint a nyugdíjbiztosítás koordinálásának szabályait, továbbá

b) az adatvédelem, az együttműködés, az igények bejelentésének, az ellátások exportjának és a jogviták rendezésének szabályait, s bár nem teljes körű szociális biztonsági egyezmény, a szabályozás bevezetése a szabad mozgás - mint az egyik legalapvetőbb demokratikus intézmény - állam által történő tényleges védelmét is megtestesíti.

Az Egyezmény nem terjed ki a szociális biztonság minden ágazatára, de megkötése indokolt, mert biztosítja a magyar és kanadai nyugdíjbiztosításra jogosultságot szerzett személyek részére a szerzett jogaik megőrzését azon esetben is, ha lakóhelyüket az egyik szerződő állam területéről a másik szerződő állam területére helyezik át. Az Egyezmény alapján lehetőség nyílik a megállapított nyugellátások exportjára a másik ország területén élő nyugdíjasok részére.

Az Egyezmény törvényhozási tárgyú, garanciális szabályokat tartalmaz.

Rendelkezései az állampolgárok szociális biztonsághoz fűződő jogait és kötelezettségeit érintik, különösen azzal, hogy lehetővé teszik a jogosultsághoz a biztosítási idők egybeszámítását. Ez a Kanadában élő, mintegy 160 ezer magyar származású személy közül azok számára jelenthet kedvező változást, akik Magyarországon is szolgálati (biztosítási) időt szereztek.

Az Egyezmény tartalmát tekintve megfelel a nemzetközi gyakorlatnak és az általunk eddig megkötött más kétoldalú szerződésekben foglaltaknak.