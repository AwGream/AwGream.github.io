2017. évi CLX. törvény indokolása

az országgyűlési képviselők választása kampányköltségeinek átláthatóvá tételéről szóló 2013. évi LXXXVII. törvény módosításáról

-----STARTING---POINT---ALTALANOS--- 

A 2014-es választásokat megelőző kampányfinanszírozási törvény a választásokon induló pártok és jelöltek számára minden korábbinál nagyobb esélyegyenlőséget teremtett.

Az ellenzéki pártok több alkalommal illették kritikával, hogy a pártoknak járó támogatások esetén nincs olyan „komolysági küszöb”, amelynek el nem érése esetén a párt köteles az állami támogatást visszafizetni. Az Állami Számvevőszék elnöke az Országgyűlés elnökénél az elmúlt választás tapasztalatai alapján ezzel megegyező tartalmú módosítást kezdeményezett.

A módosítás semmilyen valóban létező és működő pártot nem akar kizárni a pártfinanszírozásból, ezért a visszafizetési kötelezettség csak a 1%-ot el nem érő pártok esetén áll fenn. A törvény azt is biztosítja, hogy a választásokon induló pártok vezető testületeinek tagjai teljes vagyonukkal, egyetemlegesen kötelesek helyt állni az állami támogatásért.

-----STARTING---POINT---RESZLETES---

Az 1. §-hoz

A törvény az országgyűlési képviselők választása kampányköltségeinek átláthatóvá tételéről szóló 2013. évi LXXXVII. törvény (a továbbiakban: Kftv.) módosításával a kampánytámogatás visszafizetésének garanciáját teremti meg a vezető tisztségviselőinek személyes, mögöttes felelősségének rögzítésével.

A 2. §-hoz

A törvény rögzíti a Kftv.-ben, hogy a pártlistát állító párt köteles a kincstárnak visszafizetni a kapott támogatást, ha a pártlista az országgyűlési képviselők általános választásán a választási eljárásról szóló törvény alapján kiesik, vagy ha a párt az országos listára leadott érvényes szavazatok legalább 1%-át nem szerzi meg. A legalább 1%-ot elérő pártok esetében az Állami Számvevőszék hivatalból ellenőrzi a támogatás felhasználását. Amennyiben a párt országos listája nem szerzi meg az érvényes szavazatok legalább 1%-át és a párt nem fizeti vissza a kincstárnak a támogatást, az adóhatóság intézkedik ennek az adók módjára történő behajtásáról. Ha a párttól való behajtás eredménytelen volt, az adóhatóság a párt vezető testületének bármely tagjától behajtja a követelést.

-----STARTING---POINT---VEGE---

A 3. §-hoz

Hatálybaléptetést tartalmazó rendelkezés.

A 4. §-hoz

Sarkalatossági záradékot tartalmazó rendelkezés.