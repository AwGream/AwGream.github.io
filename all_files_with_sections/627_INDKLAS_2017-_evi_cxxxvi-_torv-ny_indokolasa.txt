2017. évi CXXXVI. törvény indokolása

az ügyvédi tevékenységről szóló 2017. évi LXXVIII. törvény hatálybalépésével összefüggő egyes törvények és egyéb igazságügyi tárgyú törvények módosításáról

-----STARTING---POINT---ALTALANOS--- 

A törvény az ügyvédi tevékenységről szóló 2017. évi LXXVIII. törvény (a továbbiakban: Üttv.) hatálybalépésével összefüggésben módosítja az egyes törvényekben a jogtanácsosok és ügyvédek eljárására vonatkozó, valamint a jogi képviseletre illetve okirati ellenjegyzésre jogosultak körét meghatározó rendelkezéseket. Ennek megfelelően a törvény végrehajtja az indokolt szövegcseréket, ezen felül a felülvizsgálat nyomán egységesíti a szabályozás fogalomhasználatát.

A szabadalmi ügyvivőkről szóló 1995. évi XXXII. törvény módosítását indokolja a szabályozás egyes elemeinek az Üttv.-hez való igazítása. Többek között kiegészítésre kerülnek az összeférhetetlenségre, a szabadalmi ügyvivői titokra, valamint a fegyelmi eljárásokra vonatkozó szabályok. A módosítás ezen felül az Üttv. mintája alapján bevezeti a szabadalmai ügyvivői tevékenység érdekkonfliktuson alapuló korlátait.

A jogi segítségnyújtásról szóló 2003. évi LXXX. törvény (a továbbiakban: Jst.) módosításai azt a célt szolgálják, hogy a jogi segítőkre és különösen a pártfogó ügyvédi képviseletet ellátó ügyvédekre (ügyvédi irodákra, európai közösségi jogászokra) vonatkozó rendelkezések ne a Jst.-ben és Üttv.-ben szétaprózva, hanem egységesen az előbbi törvényben szerepeljenek. Ennek megfelelően az Üttv. 27. § (2) bekezdésében csupán az az egy utaló szabály maradt meg a korábbi törvényhez képest, mely szerint a pártfogó ügyvédi képviseletet ügyvéd meghatalmazás alapján is elláthat, ha jogi segítőként működik.

Az Üttv. 13. §-a általánosan szabályozza hatóság ügyvédi titkot tartalmazó irattal kapcsolatos jogosítványait, valamint a védekezés céljából készült irat védelmét. Az Üttv. meghatározza a védekezés céljából készült irat fogalmát és az irat minősítése kapcsán felmerült vita esetén követendő eljárás menetét. Az ágazati törvényekben csak az ettől eltérő vagy kiegészítő rendelkezések fenntartása indokolt. Ennek érdekében a törvény hatályon kívül helyezi a biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény vonatkozó rendelkezései, kiegészíti az információs önrendelkezési jogról és az információszabadságról szóló 2011. évi CXII. törvényt a védekezés céljából készült irat eltérő szabályaira utaló rendelkezéssel, továbbá módosítja a Magyar Nemzeti Bankról szóló 2013. évi CXXXIX. törvény vonatkozó szabályait a szükséges kiegészítő rendelkezések fenntartásával.

A törvény egyes érintett törvényekben bevezeti a vezető jogtanácsos helyett a vezető jogász tisztséget, amely alapján a szervezetek jogi feladatok ellátásáért felelős vezetője nem köteles e faladatait az Üttv. hatálybalépését követően kamarai jogtanácsosként ellátni. A vezető jogász jogszabályi kötelezettségei nem indokolják azt, hogy e tevékenység csak ügyvédi kamarai tagság mellett legyen ellátható, mivel azok nem minősülnek az Üttv. hatálya alá tartozó ügyvédi tevékenységnek. A vezető jogász a hatályos törvényeknek megfelelő követelményeknek köteles megfelelni, így jogi szakértelemmel és jogi szakvizsgával is rendelkezik. Abban az esetben, ha a vezető jogász feladatai közé az Üttv. hatálya alá tartozó ügyvédi tevékenység is tartozik, ezeket a vezető jogász is csak ügyvédi kamarai tagság mellett kamarai jogtanácsosként jogosult ellátni. Az Üttv. a jogtanácsosi tevékenységről szóló 1983. évi 3. törvényerejű rendelettel ellentétben nem rendelkezik külön vezető kamarai jogtanácsosi státuszról, a munkáltató belső munkaszervezésére vonatkozó kérdésnek tekinti, hogy az általa foglalkoztatott kamarai jogtanácsosok és irányításuk alatt dolgozó jogi előadók feladatainak irányítását ki végezheti, tevékenységük ugyanis az Üttv. alapján a munkáltató mellett az ügyvédi kamara fegyelmi és hatósági jogköre alatt is áll. A törvény ezért a foglalkoztatói nyugdíjról és intézményeiről szóló 2007. évi CXVII. törvényben és a biztosítási tevékenységről szóló 2014. évi LXXXVIII. törvényben elhagyja a vezető jogászra vonatkozó szabályozásból a szervezeten belüli kamarai jogtanácsosi tevékenység irányítására és ellátására vonatkozó rendelkezést.

Szükséges a polgári perrendtartásról szóló 2016. évi CXXX. törvény (a továbbiakban: Pp.) perbeli meghatalmazotti képviseletre és jogi képviselet ellátására jogosultak körét meghatározó rendelkezéseinek hatálybalépést megelőző módosítása, mely biztosítja, hogy jogi képviselőként 2018. január 1-jétől a kamarai jogtanácsos járhasson el, valamint megteremti a bíróságok szervezetéről és igazgatásáról szóló törvénnyel összhangban a bírósági titkárok jogi képviseleti jogosultságát. Mivel a Pp. képviseletre vonatkozó szabályozása háttérszabályként szolgál többek között a közigazgatási perrendtartásról szóló törvény hatálya alá tartozó vagy az egyes polgári nemperes eljárásokban is, így a legtöbb bírósági eljárást szabályozó törvényben további módosítás nem szükséges. A Pp. módosítása ezen felül kiterjed a külföldön kiállított magánokiratokra vonatkozó rendelkezésének Üttv.-hez igazítására is.

A fentieken túl a Pp. módosítása a kihirdetését követően elfogadott egyéb törvények (bírósági peres és nemperes eljárásokra adott általános meghatalmazások közhiteles nyilvántartásáról szóló 2017. évi XLIII. törvény, a választottbíráskodásról szóló 2017. évi LX. törvény) szabályozására tekintettel is szükséges; a módosítás a törvények közötti összhangot biztosító módosításokat rögzíti. Emellett a módosítás a jogalkalmazók számára az egyértelmű alkalmazhatóságot, illetve a törvény belső összhangját biztosító pontosításokat tartalmaz.

A törvény tartalmazza az európai gazdasági egyesülésről, valamint a gazdasági társaságokról szóló 1997. évi CXLIV. törvény és a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény jogharmonizációs célú módosításáról szóló 2003. évi XLIX. törvény technikai pontosításokat végrehajtó, valamint a nemzetközi szerződésekkel kapcsolatos eljárásról szóló 2005. évi L. törvény jogharmonizációs célú módosítását is.

A törvény a közjegyzők feladatellátásának hatékonyabbá tétele érdekében számos ponton a módosítja a közjegyzőkről szóló 1991. évi XLI. törvény (a továbbiakban: Kjtv.), valamint a hagyatéki eljárásról szóló 2010. évi XXXVIII. törvény (a továbbiakban: Hetv.) rendelkezéseit.

Jelentősen emelkedik a közjegyzői kötelező felelősségbiztosítás összege, az egységes ügykezelő alkalmazás bevezetése által korszerűsítésre kerül a közjegyzői nyilvántartások rendszere, a digitalizáció térhódítására figyelemmel változnak az elektronikus közjegyzői okiratok aláírásának, illetve az elektronikus aláírás elektronikus úton való tanúsításának szabályai. Az ügyek elintézésének gördülékenyebbé tétele érdekében kiegészülnek a Kjtv. szabályai a közjegyzői irodai ügyintézőre vonatkozó rendelkezésekkel. Az igazságügyért felelős miniszter jogkörét illetően a törvény a közjegyző áthelyezésének új - pályázat kiírását nem igénylő - esetét nevesíti, és pontosítja a közjegyzői szolgálat megszűnésének időpontjára vonatkozó szabályokat is.

A Hetv.-t érintő módosítások által a törvény megteremti az összhangot a bizalmi vagyonkezelésre vonatkozó anyagi jogi szabályokkal, rendezi a végrendeleti végrehajtó szerepét és feladatkörét a hagyatéki eljárásban, valamint megteremti a hagyaték teljes körű feltárása érdekében a pénzforgalmi és egyéb szolgáltatókkal való elektronikus kapcsolattartás lehetőségét.

Fenti célok megvalósulása érdekében módosul továbbá a bírósági végrehajtásról szóló 1994. évi LIII. törvény, valamint az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény.

A pénzmosás és a terrorizmus finanszírozása megelőzéséről és megakadályozásáról szóló 2017. évi LIII. törvény (a továbbiakban: Pmt.) módosítását teszi szükségessé, hogy az Üttv. hatálybalépését követően a kamarai jogtanácsosok által végzett ügyvédi tevékenységekre is szükséges kiterjeszteni a Pmt. hatályát és ezzel párhuzamosan egyes tevékenységeik vonatkozásában az ügyvédi kamara felügyeleti jogkörét is.

A választottbíráskodásról szóló 2017. évi LX. törvény hatálybalépést megelőző módosítása szükséges, mivel a Magyar Kereskedelmi és Iparkamara mellett működő Állandó Választottbíróság új szervezeti szabályok szerinti működőképességének biztosítása érdekében törvényi szinten kell szabályozni azt, hogy a választottbíróság elnökségének tagjait tiszteletdíj illeti meg, valamint hogy annak mértéke és viselése kérdésében az elnökségi tagokat delegáló szervezeteknek kell megállapodni.

Az Üttv. hatálybalépést megelőző módosítása szükséges a törvénynek a Pmt. szabályaival való teljes összhangja megteremtése érdekében. Az egyéb technikai jellegű módosításokat ezen felül a törvény belső koherenciájának javítása indokolja.

-----STARTING---POINT---RESZLETES---

Az 1. §-hoz

Az illetékekről szóló 1990. évi XCIII. törvényből hatályon kívül helyezésre kerül a jogtanácsosi névjegyzékbe vételt követően a változások bejelentésével kapcsolatos eljárás illetékmentességére vonatkozó szabály, tekintettel arra, hogy a jogtanácsosi tevékenységről szóló 1983. évi 3. törvényerejű rendelet hatályon kívül helyezését követően megszűnnek a bíróságok névjegyzék vezetéssel kapcsolatos feladatai is.

A 2. §-hoz

A Kjtv. hatályos 10. §-a a közjegyző kötelező felelősségbiztosításának összegét ötvenmillió forintban határozza meg. E felelősségbiztosítást a gyakorlatban - a Magyar Országos Közjegyzői Kamara (a továbbiakban: MOKK) választmányának felhatalmazása alapján - a közjegyző javára és érdekében a MOKK köti meg. Annak érdekében, hogy az ügyértékek növekedésével párhuzamosan a közjegyző által esetlegesen okozott vagyoni kár vagy személyiségi jogsértéssel okozott hátrány kompenzálására megfelelő mértékű biztosíték álljon rendelkezésre, a MOKK a kötelező felelősségbiztosítás összegének megkétszerezésére tett javaslatot. Ezt a törvény akként valósítja meg, hogy a legalább százmillió forint értékű kötelező felelősségbiztosítást a MOKK-nak kell megkötnie.

A 3. §-hoz

Hiánypótló jelleggel egészíti ki a Kjtv. rendelkezéseit a közjegyzői irodai ügyintézőre vonatkozó szabályokkal. A közjegyzői irodai ügyintéző a közjegyző (a közjegyzői iroda) alkalmazásában álló olyan személy, akinek törvényben meghatározott adatairól a területi közjegyzői kamara elnöksége nyilvántartást vezet. A törvény a területi közjegyzői kamara elnökségének e hatáskörét - a Kjtv.-ben szabályozott egyéb személyek névjegyzékének vezetéséhez hasonlóan - kamarai hatósági ügyként definiálja.

A 4. §-hoz

A Kjtv. 17. §-a állapítja meg. A Kjtv. 17. § (1) bekezdés e) pontja szerint közjegyzővé nevezhető ki, aki legalább három éves közjegyzőhelyettesi gyakorlatot igazol. A 17. § (2) bekezdése határozza meg, hogy milyen gyakorlat feleltethető meg a közjegyzőhelyettesi gyakorlatnak. A módosítás a közjegyző helyettesi gyakorlatnak megfeleltethető gyakorlatok körét bővíti hasonlóan a bírák jogállásáról és javadalmazásáról szóló 2011. évi CLXII. törvény rendelkezéseihez.

Az 5. §-hoz

A Kjtv. alapján a közjegyző áthelyezése más székhelyre - főszabály szerint - a Kjtv. 18. §-ában meghatározott pályázat útján történik. A pályáztatás alóli kivételként fogalmazza meg a Kjtv. 20. § (2) bekezdése azt az esetet, ha az érintett egy vagy több területi kamara elnökségének javaslatára a miniszter a közjegyzőket azok beleegyezésével pályázat kiírása nélkül kölcsönösen áthelyezi.

Az elmúlt években adódott olyan helyzet, amikor a bíróságok illetékességi területének a változása olyan mértékben hatott ki a közjegyzők illetékességére - ezáltal ügyterhükre -, ami adott székhelyen működő közjegyző számára szükségessé tette, hogy a jövőben ugyanazon tárgyi feltételek között (ugyanabban az irodában), de más településekre kiterjedően folytassa a tevékenységét. Ilyen esetben a pályázat ismételt kiírása és a pályáztatási eljárás lefolytatása szükségtelen, hiszen a közjegyző az áthelyezését megelőzően is ellátja a közjegyzői feladatokat, csak a jogszabályi változások teszik szükségessé a működés kereteinek újbóli kijelölését. Ezt a helyzetet az áthelyezésre vonatkozó egyedi jogszabályi felhatalmazás útján kezelte a közjegyzői állások számáról és a közjegyzők székhelyéről szóló 15/1991. (XI. 26.) IM rendelet, valamint a Cégközlönyben megjelenő közlemények közzétételéről és költségtérítéséről szóló 22/2006. (V. 18.) IM rendelet módosításáról szóló 1/2017. (III. 7.) IM rendelet 1. §-a által elvégzett módosítás a Ráckevei Járásbíróság felállítását követően.

Úgyszintén gyakorlati szempontok indokolják a közjegyző áthelyezését akkor, ha az érintett járásbírósági illetékességi területen keletkező ügyek száma alapján a hivatalban lévő közjegyzők száma indokolatlanul sok, és a létszám csökkentésével egyidejűleg válik szükségessé az illetékesség kereteinek jogszabály által történő átalakítása. Ilyen esetben fordulhat elő, hogy valamely körzet feladatait másik közjegyző veszi át, és ez utóbbi álláshelye szűnik meg, ahogy arra a hitelbiztosítéki nyilvántartás részletes szabályainak megállapításáról szóló 18/2014. (III. 13.) KIM rendelet és egyes igazságügyi tárgyú miniszteri rendeletek módosításáról szóló 10/2017. (VIII. 11.) IM rendelet 2. §-a által elvégzett módosítás is utal.

Az áthelyezésre lehetőséget biztosító - miniszteri rendeleti szintű - egyedi jogszabályi felhatalmazások helyett biztosít az igazságügyért felelős miniszter számára törvényi lehetőséget a törvény arra, hogy az érintett közjegyzőt határozatával áthelyezze, ha megüresedett vagy újonnan létrehozott közjegyzői székhelyre (álláshelyre) történik az áthelyezés. Ebben az esetben a miniszter a területi kamara elnökségének a javaslatára, pályázat kiírása nélkül dönt. Ugyanakkor fenti esetekben is csak akkor kerülhet sor a közjegyző áthelyezésére, ha a közjegyzői állások számáról és a közjegyzők székhelyéről szóló 15/1991. (XI. 26.) IM rendelet megfelelő módosítása ennek jogszabályi alapját megteremtette, és az áthelyezett közjegyző által addig betöltött székhely (álláshely) az áthelyezéssel egyidejűleg megszüntetésre kerül.

A 6. §-hoz

A Kjtv. 22. § (1) bekezdése határozza meg a közjegyzői szolgálat megszűnésének időpontjait, mely az a) pont értelmében a közjegyző felmentéséről szóló határozat, míg a b) pont alapján a közjegyzői szolgálat megszűnését megállapító határozat jogerőre emelkedésének napja. A közjegyzői szolgálat alóli felmentés kérése esetén a közjegyző a hivatását - a Kjtv. 24. § (1) bekezdés a) pontja alapján - a közjegyzői szolgálat megszűnésének időpontjától kezdődően nem gyakorolhatja. Tekintettel arra, hogy a határozat a közléssel emelkedik jogerőre, jelenleg a határozatot a közjegyzőkkel egyeztetett időpontban, személyes kézbesítés útján közlik. A határozat jogerőre emelkedésének napjától számított 30 napon belül kell a közjegyzőnek a közjegyzői levéltár részére átadni a Kjtv. 24. § (2) bekezdése szerinti iratokat és eszközöket, így ha a kézbesítés postai úton történne, úgy a jogerőre emelkedés napja csak utólag lenne meghatározható, szélsőséges esetben akár a fenti határidő elteltét követően. A határozatok kézbesítésével kapcsolatos problémákat a törvény akként küszöböli ki, hogy a közjegyzői szolgálati jogviszony a felmentő, illetve a megszűnést megállapító határozatban megjelölt napon, ha pedig e napig a határozat nem válik véglegessé, akkor a határozat véglegessé válásának napján szűnik meg.

A 7-11. §-hoz

A törvény a közjegyzői irodai ügyintéző nyilvántartásba vételére vonatkozó szabályok között rögzíti a nyilvántartásba vétel feltételeit, a nyilvántartásba vett adatok körét, valamint a nyilvántartásból való törlésre vonatkozó rendelkezéseket. A közjegyzői irodai ügyintéző számára a törvény által eszközölt módosítás lehetővé teszi, hogy a közjegyző utasítása és felelőssége mellett a közjegyző hatáskörébe utalt adatigénylés alapján adatot szerezzen be (pl. hatósági nyilvántartásokból), illetve kiadmányozza az arra jogosult közjegyző, közjegyzőjelölt vagy közjegyzőhelyettes által hozott határozatokat. Ez utóbbi jogkörrel egészül ki a közjegyzőjelöltre vonatkozó szabály is. Fontos kiemelni, hogy nem valamennyi, a közjegyző alkalmazásában álló ügyintézőt veszi a kamara nyilvántartásba, hanem csak azokat, akiknek a munkaszerződésében a közjegyzői irodai ügyintézői munkakör szerepel, s akik ezáltal jogosulttá válnak a törvény által meghatározott feladatok ellátására, valamint hivatali elektronikus aláírás használatára.

A közjegyzői tisztség betöltéséhez támasztott követelményekhez igazodóan a Kjtv. szabályai kiegészülnek a közjegyzőhelyettes - így utaló szabály révén - a közjegyzőjelölt, valamint a közejgyzői irodai ügyintéző vonatkozásában azzal, hogy névjegyzékbe, nyilvántartásba csak az vehető fel, aki nem áll cselekvőképességet érintő gondnokság vagy támogatott döntéshozatal hatálya alatt.

A 12. §-hoz

Az általános közigazgatási rendtartásról szóló 2016. évi CL. törvény hatálybalépésével összefüggésben a Magyar Országos Közjegyzői Kamara által a közjegyző, a közjegyzőhelyettes és a közjegyzőjelölt részére kiállított arcképes igazolvány adattartalmát szabályozó egyes rendelkezések a törvényben kerülnek elhelyezésre.

A Kjtv. 38. §-a alapján a területi közjegyzői kamarát, 53. §-ának (2) bekezdése alapján pedig a Magyar Országos Közjegyzői Kamarát a törvényszék nem veszi nyilvántartásba. A közjegyzői kamarák, illetve megválasztott tisztségviselőik semmilyen nyilvántartásban nem szerepelnek, így szükség esetén nehezen igazolható, hogy adott személy az adott közjegyzői kamara elnöke. A törvény ezért a közjegyzői kamarák elnökei részére bevezeti az elnöki tisztség igazolására szolgáló elnöki igazolványt. Az igazolvány az elnök természetes személyazonosító adatait, aláírásának képét, valamint azt tartalmazza, hogy az érintett személy melyik közjegyzői kamarának az elnöke. Mivel a közjegyzői kamara elnöke csak közjegyző lehet, akinek természetes személyazonosító adatait mind a területi közjegyzői kamara, mind pedig a Magyar Országos Közjegyzői Kamara kezelheti [Kjtv. 49/A. § (2) bekezdés a) pont, 49/C. § (1) bekezdés], a szabályozás adatvédelmi aggályokat nem vet fel.

A 13-14. §-hoz

A törvény megteremti annak kereteit, hogy a MOKK olyan egységes ügykezelő alkalmazást fejlesszen ki és vezessen be, amelyben valamennyi közjegyző minden ügyére vonatkozó összes adat tárolásra kerül. Az ehhez szükséges tárgyi feltételek megteremtését követően a közjegyzők a nyilvántartásukat nem a saját szerverükön vezetik majd, hanem az adatok egy központi szerverre kerülnek mentésre. Ez a megoldás jelentősen csökkenti egyrészt az egyes közjegyzőknél fellépő információbiztonsági kockázatokat, másrészt az adatvesztés lehetőségét. Az egységes ügykezelő alkalmazás működtetése érdekében a MOKK-ot törvényi szinten kell feljogosítani a közjegyzői nyilvántartásokban kezelt adatok biztonsági célú tárolására, valamint azok statisztikai célú kezelésére.

Ezzel összefüggésben a törvény biztosítja azt is, hogy ha a területi elnökség irodavizsgálatot tart, a közjegyzői nyilvántartások adatainak ellenőrzése érdekében az egységes ügykezelő alkalmazásból tájékozódjon.

A 15. §-hoz

A Kjtv. 111. §-a értelmében közjegyzői okirat az ügyleti okirat és a ténytanúsító okirat (közjegyzői tanúsítvány). A közjegyző által e törvényben előírt alakszerűségek megtartásával elkészített közjegyzői okirat, ennek hiteles kiadmánya és hiteles másolata: közokirat. A Kjtv. lehetőséget biztosít arra is, hogy a közjegyző a közjegyzői okiratot, ennek hiteles kiadmányát és hiteles másolatát - ha a törvény eltérően nem rendelkezik - elektronikus úton készítse el. A törvényben előírt alakszerűségek megtartásával készített, a közjegyző minősített elektronikus aláírásával ellátott közjegyzői okirat, ennek hiteles kiadmánya és hiteles másolata elektronikus közokirat.

A Kjtv. ugyanakkor nem tartalmaz részletszabályokat az elektronikus úton készített közjegyzői okiratra vonatkozóan. Ezért a törvény meghatározza, hogy a felek - illetve az egyéb érdekeltek, segédszemélyek - az elektronikus közjegyzői okiratot aláírhatják legalább minősített vagy minősített tanúsítványon alapuló fokozott biztonságú elektronikus aláírással vagy hitelesíthetik a Kormány rendeletében meghatározott azonosításra visszavezetett dokumentumhitelesítés szolgáltatással, vagy elláthatják - a polgári perrendtartásról szóló 2016. évi CXXX. törvény 325. § (1) bekezdés h) pontjával összhangban - biometrikus aláírással. Ezt követően a közjegyző az okiratot minősített elektronikus aláírásával és időbélyegzővel látja el. A törvény a vonatkozó uniós jogi szabályokkal összhangban rögzíti, hogy az öröklési jogi és személyállapoti tárgyú ügyleti okiratok kizárólag papír alapon készíthetők el.

A 16. §-hoz

A közjegyzői okirat felolvasása az okiratkészítés egyik garanciális szabálya annak biztosítására, hogy az okirat valóban az ügyfél jognyilatkozatát tartalmazza. A felolvasás során az ügyfélnek lehetősége nyílik a felmerülő kérdései tisztázására és kiegészítő tájékoztatás kérésére. A Kjtv. 120. § (2) bekezdése értelmében a felolvasás a felek által rendelkezésre bocsátott írásbeli törvény felhasználásával készített közjegyzői okirat esetén akkor mellőzhető, ha a jogi képviselővel eljáró jogi személy felek, vagy a lakáscélú állami támogatásokról szóló külön jogszabály szerinti állami kamattámogatással érintett hitelszerződést (jelzáloghitel szerződést) kötő felek a közjegyző előtt együttesen kijelentik, hogy az okirat tervezetét megismerték és ezért kérik az okirat felolvasásának mellőzését. Tekintettel arra, hogy a lakáscélú állami támogatásokról szóló 12/2001. (I. 31.) Korm. rendelet 1/A. §-a alapján 2009. július 1-jétől a rendelet szerinti állami támogatás nem nyújtható, e hitelszerződések tekintetében a kivételszabály fenntartása okafogyottá vált.

A 17. §-hoz

A Kjtv. 1. §-ának (2) bekezdése a közjegyző tevékenységét úgy határozza meg, hogy a közjegyző a jogügyletekről és jogi jelentőségű tényekről közokiratot állít ki. A Kjtv. 111. §-a alapján közjegyzői okirat - azaz közokirat - az ügyleti okirat és a ténytanúsító okirat. Célja szerint az ügyleti okirat a felek akaratnyilvánításának, a ténytanúsító okirat pedig a közjegyző jelenlétében lezajlott jogilag jelentős tényeknek az okiratba foglalása. A közjegyzői tanúsítvány esetén a közjegyző rögzíti a jelenlétében lezajlott tényeket, a tanúsítványok célja a közhiteles személy közreműködésével egy adott esemény vagy egy adott tény megörökítése, azaz nem az ügyfelek akaratának tükrözése. A törvény szerint ezért az ügyleti okirat közhitelesen tanúsítja a jogügyletre vonatkozó akaratnyilvánítás tényét, a ténytanúsító okiratban pedig a közjegyző a jogi jelentőségű tényeket közhitelesen tanúsítja jegyzőkönyvi vagy záradéki formában.

A Kjtv. 122. §-a valamennyi közjegyzői okirat előkészítésére irányadó közös szabályként írja elő, hogy ha a közjegyző a felet személyesen nem ismeri, személyazonosságáról és szükség esetén a személyi adatairól saját kezű aláírással és fényképpel ellátott hivatalos igazolványból, vagy a közjegyző által személyesen ismert vagy személyazonosságát az említett módon igazoló két azonossági tanú közreműködésével köteles meggyőződni. A közjegyző a fél személyazonosságának és lakcímének igazolása érdekében a rendelkezésére bocsátott adatai nyilvántartási adatokkal való egyezőségének és az igazolványa nyilvántartási adatokkal való egyezőségének és érvényességének ellenőrzése céljából megkeresi az illetékes hatóságot. Az ellenőrzés elektronikus úton történő adatigényléssel valósul meg.

Fenti rendelkezéseket a jogügyletek biztonságának erősítése érdekében szükséges törvénymódosításokról szóló 2007. évi LXIV. törvény illesztette be a Kjtv.-be annak érdekében, hogy - elsősorban az ingatlanokkal, bérlakásokkal kapcsolatban feltárt visszaélések megakadályozása miatt - a jogi szabályozás fokozottabban garantálja a jogügyletek biztonságát. A közjegyző a gyakorlatban a nyilatkozatot tevő fél személyazonosságáról a fél által a rendelkezésére bocsátott, aláírással és fényképpel ellátott hivatalos igazolványból győződik meg. A személyazonosság megállapítása az okirat bizonyító erejének feltétele. A Belügyminisztérium nyilvántartásaihoz való csatlakozással lehetőség van a személyazonosításra szolgáló adatok összevetésére, a személyazonosításra szolgáló igazolványok jogos felhasználásának ellenőrzésére, ezáltal elkerülhető az elvesztett, ellopott, megsemmisült, láthatóan hamisított, illetve a nyilvántartásban nem szereplő igazolványok adatigazolásra történő felhasználása.

Egyes ténytanúsító okiratok esetén ugyanakkor - jognyilatkozat tétele hiányában - szükségtelennek mutatkozik a személyazonosság ellenőrzésének fenti módon történő kötelezővé tétele. Ezért a törvény a fél személyazonosságának elektronikus úton történő adatigényléssel való ellenőrzése alól kivételeket állapít meg azáltal, hogy ezt meghatározott esetekben mellőzhetővé teszi, kivéve, ha a fél a személyazonossága tanúsítását kéri.

A 18. §-hoz

A törvény pontosítja a Kjtv. 137. § (4) bekezdésének jelenleg félreérthetően megfogalmazott szövegét, egyértelművé téve, hogy az olyan elektronikus hiteles kiadmányt és hiteles másolatot nem kell hitelesítési záradékkal ellátni, amely sérülésmentes papíralapú okiratról vagy pedig elektronikus közjegyzői okiratról készült, és tartalmazza a teljes okiratot, valamint a közjegyző minősített elektronikus aláírását és az időbélyegzőt.

A 19. §-hoz

A Kjtv. 136. § (1) bekezdés c) pontja alapján a közjegyző tanúsítványt állít ki az aláírás és kézjegy valódiságáról. A gyakorlatban egyre gyakrabban jelentkező igény - így különösen a közbeszerzési eljárásban benyújtandó, közjegyző által hitelesített dokumentumok esetén - az elektronikus aláírás elektronikus úton való tanúsítása. Ennek törvényi lehetőségét a törvény azáltal biztosítja, hogy a Kjtv. 139. §-át kiegészíti arra vonatkozó utalással, hogy legalább fokozott biztonságú elektronikus aláírás, valamint a polgári perrendtartásról szóló 2016. évi CXXX. törvény 325. § (1) bekezdés h) pontja szerinti biometrikus aláírás elektronikus közokirat formájában, záradéki tanúsítvánnyal is tanúsítható, illetve meghatározza ennek módját. Garanciális jellegű szabály, hogy amennyiben a közjegyző legalább fokozott biztonságú elektronikus aláírás valódiságát tanúsítja, a tanúsítvány kiadása előtt meg kell győződnie az elektronikus aláírás érvényességéről, és erre a tanúsítványban is utalnia kell.

A 20. §-hoz

Az elektronikus közjegyzői okiratok várható elterjedésére figyelemmel a törvény pontosítja a Kjtv.-nek a közjegyzői okiratok és nemperes eljárásban hozott jogerős határozatok archiválására vonatkozó szabályait. Archiválásra digitalizált okirat kerül, azonban az elektronikus közjegyzői okirat már eleve digitális okirat, így arról nem kell elektronikus hiteles kiadmányt készíteni. Erre tekintettel a törvény egyértelművé teszi, hogy az archiválás alkalmával a papír alapú közjegyzői okiratról kell digitális másolatot készíteni, s ezt az elektronikus hiteles kiadmányt kell elhelyezni az archívumban. Elektronikus közjegyzői okirat esetén pedig a közjegyző magát az elektronikus közjegyzői okiratot helyezi el az archívumban. A Kjtv. 166/A. § (1) bekezdését a tekintetben is pontosítja, hogy az archiválási kötelezettség alól nem csupán a papír alapú, hanem az elektronikus záradéki tanúsítványokat is kiveszi.

A 21. §-hoz

Az átmeneti rendelkezés azt szolgálja, hogy a közjegyzőhelyettesi gyakorlatként igazolható gyakorlati idő szempontjából a 2018. január 1-jét megelőzően törvényszéki nyilvántartásba vett jogtanácsosként folytatott joggyakorlat a kamarai jogtanácsosi joggyakorlattal azonosan minősüljön.

A 22. §-hoz

Az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény (a továbbiakban: 2017. évi L. törvény) által megállapított felhatalmazó rendelkezéseknek az elnöki igazolványra, valamint a közjegyzői irodai ügyintéző nyilvántartására vonatkozó utalással történő kiegészítése érdekében a törvény ismételten megállapítja a Kjtv. 183/A. § a)-c) pontjait.

A 23. §-hoz

Szövegcserés módosítások.

A 24. §-hoz

Az Üttv. szabályozásával való összhang megteremtése érdekében a módosítás az ügyvédi mellett a kamarai jogtanácsos ellenjegyzési jogát biztosítja.

A 25. §-hoz

Az Üttv. hatálybalépést követően okirati ellenjegyzésre a kamarai jogtanácsos lesz jogosult, így a módosítás az indokolt szövegcseréket hajtja végre.

A 26. §-hoz

A módosítás a hatályos szabályok szerinti jogtanácsosi ellenjegyzést az Üttv. szabályainak megfelelően kamarai jogtanácsosi ellenjegyzésre cseréli.

A 27. §-hoz

A módosítás célja a kamarai jogtanácsos ellenjegyzési jogának biztosítása.

A 28. §-hoz

Szövegcserés módosítás a kamarai jogtanácsos ellenjegyzési jogának biztosítása érdekében.

A 29-30. §-hoz

Pontosítja a megjelölést, mert szükséges olyan szervezetek esetén is adatokat közölni a végrehajtási eljárás elrendelésekor, mely szervezetek a cégnyilvántartásban nem szerepelnek. A végrehajtási eljárás megindításához és annak eredményes folytatásához elengedhetetlenül szükséges az adósra vonatkozó adatok megjelölése a végrehajtható okiraton.

A bírósági végrehajtásról szóló 1994. évi LIII. törvény (a továbbiakban: Vht.) 2017. június 23-tól hatályos 32. § (1) bekezdése szerint a közjegyző a végrehajtható okirat - a Vht. 10. § b) pontjában említett végrehajtható okirat esetén kizárólag a végrehajtási záradék - másolatát a MOKK számítástechnikai rendszerén keresztül küldi meg elektronikus úton a Magyar Bírósági Végrehajtói Kar (a továbbiakban: Kar) hivatali szervének. Az ügyelosztás szabályaira figyelemmel a Kar hivatali szerve tájékoztatása alapján a közjegyző a végrehajtható okiratot közvetlenül megküldi az adós lakóhelye, illetőleg székhelye szerinti végrehajtónak és a végrehajtást kérőnek. Annak érdekében, hogy a MOKK a hivatkozott - és már működő - számítástechnikai rendszert aggálytalanul tudja működtetni, a törvény a Vht.-t kiegészíti olyan szabályokkal, amelyek felhatalmazzák a MOKK-ot a közjegyző által lefolytatott végrehajtási eljárás során keletkezett adatok kezelésére, valamint azoknak a számítástechnikai rendszeren keresztül a Kar hivatali szerve felé való továbbítására.

A törvény egyértelművé teszi, hogy a végrehajtást kérő kérheti az egyetemlegesen felelős adóstársakkal, illetve a zálogkötelezettel és a kezessel szemben elrendelésre kerülő végrehajtási eljárások egy végrehajtóhoz kerülését akkor is, ha azok egyidejűleg kerülnek elrendelésre. A hatályos megfogalmazás gyakorlati problémákat vet fel amiatt, hogy múlt időben jelöli meg az elrendelést, így az egyidejűleg elrendelésre kerülő okiratok esetén nem értelmezhető a már elrendelt végrehajtás megjelölés. Ebből következően a végrehajtást kérők sokszor nem jelzik elrendeléskor, hogy egy végrehajtóhoz kerüljenek az egyetemleges ügyek.

Az egyetemlegesen felelő adósokkal szemben folytatott végrehajtási eljárások lefolytatását jelentősen egyszerűsíti, ha azok egy végrehajtó előtt vannak folyamatban.

Az ingatlant elárverező, és a sikeres árverés alapján jutalékban is részesülő végrehajtó motiváltabb az eljárás végigvitelében, mint az a végrehajtó, akit a más végrehajtó által sikeresen lefolytatott ingatlan-végrehajtást követően „csak” az ingatlan kiürítése iránt keresnek meg, ezért a törvény - a Vht. 232. § (5) bekezdésben foglalt azon szabállyal is összhangban, amely szerint a végrehajtó az illetékességi területén indult ügyben az ingatlanvégrehajtást az ország egész területén foganatosítja - egyértelművé teszi, hogy az elárverezett ingatlant akkor is az árverező végrehajtónak kell kiüríteni, ha az a székhelye szerinti megyén kívül van. A végrehajtói díjszabást meghatározó igazságügyi miniszteri rendelet megfelelő módosításával azt is biztosítani kell, hogy az adós terhei ne növekedjenek, azaz hogy az ügygazda végrehajtó ne számíthasson fel magasabb költséget az ingatlan kiürítéséért annál a költségnél, amelynek felszámítására a hatályos szabályok alapján a megkeresett végrehajtó lenne jogosult.

Törvényi szintre emeli a költségmentesség alkalmazásáról a bírósági eljárásban című 6/1986. (VI. 26.) IM rendeletbe foglalt szabályt, amely a Magyar Bírósági Végrehajtói Karnak jogorvoslati jogot biztosít a bírósági végrehajtó költségfelszámítása ellen. Amennyiben ugyanis valamely költségkedvezmény folytán a végrehajtást kérő mentesül a végrehajtó - a bírósági végrehajtói díjszabásról szóló 35/2015. (XI. 10.) IM rendelet szerint felszámítható - költségének az előlegezése alól, úgy a költséget a végrehajtható okirat alapján a Kar hivatali szerve fizeti ki a végrehajtónak.

A törvény a végrehajtható okirat végrehajtó általi személyes kézbesítése helyett a végrehajtható okirat postai kézbesítését teszi főszabállyá. Mivel az eredményes végrehajtás érdekében indokolt lehet, hogy a végrehajtó az adós előzetes értesítése nélkül jelenjen meg annak lakásán, és a helyszínen adja át neki a végrehatható okiratot, a törvény a továbbiakban is biztosítja a választási lehetőséget a végrehajtást kérő számára, aki ha jelentőséget tulajdonít annak, hogy a végrehajtási eljárásról az adós miként értesül, a végrehajtási kérelemben a végrehajtó általi személyes átadást is kérhet.

A költségmentesség alkalmazásáról a bírósági eljárásban című 6/1986. (VI. 26.) IM rendeletbe foglalt rendelkezés átemelésével egységessé teszi a végrehajtási költségekre irányadó, a kielégítési elsőbbséget rögzítő szabályozást. E szerint a kielégítésnél a végrehajtási költségeken belül elsőbbséget élvez a meg nem fizetett illeték és a Magyar Bírósági Végrehajtói Kar által a fél helyett előlegezett végrehajtási költség.

A törvény előírja, hogy a végrehajtó a felosztási terv egy példányát megküldi a Kar hivatali szervének is. Jelenleg sajnos nem jut a Kar hivatali szervének tudomására, hogy a végrehajtó a felosztási terv összeállításakor a jogszabályi kötelezettségeinek megfelelően rendelkezik-e az általános költségátalány megfelelő elszámolásáról. A végrehajtó irodák ellenőrzése során utólag ellenőrzi a Kar hivatali szerve, hogy a végrehajtó megfelelően járt-e el. A módosítással megelőzhető az esetleges tévedés, elírás, mivel a Kar hivatali szerve a felosztási terv kiállításakor tudomást szerez az általános költségátalány jogszabályban foglalt felszámításáról és elszámolásáról.

A módosítás pontosító jellegű és egyértelművé teszi, hogy a Kar hivatali szervének nem csupán azt kell engedélyeznie, hogy a végrehajtói iroda megalapulhat, hanem azt is, hogy módosulhat. Ha a Kar hivatali szerve nem tud a végrehajtói iroda módosításáról, akkor nem rendelkezik naprakész információkkal a végrehajtói irodákat illetően, amely a napi tevékenységéhez elkerülhetetlen. Továbbá az illetékes cégbíróságok jellemzően megkeresik a Kar hivatali szervét, hogy adjanak hozzájáruló nyilatkozatot az iroda kapcsán történő módosításokhoz.

A törvény célja, hogy a rendelkezés egyértelmű legyen a tekintetben, hogy a fegyelmi vétség elévülésének mi a kezdő időpontja. Szükséges rendezni azt is, hogy a fegyelmi felelősséget megalapozó tényekről történő tudomásszerzésnek mi tekintendő, illetve a fegyelmi felelősséget megalapozó és alátámasztó hivatalos irat kézhezvétele is lényeges mozzanata a fegyelmi feljelentést megalapozó körülményeknek, hiszen a Kar hivatali szerve tudomására jutásának az ellenőrzésről készült hivatalos jegyzőkönyv vagy más hivatalos irat tekintendő.

A törvény egyértelművé teszi, hogy a megválasztott vizsgálóbiztos, mint önálló bírósági végrehajtó látja el a feladatát, nem pedig úgy, mint végrehajtói iroda. Tehát a végrehajtói iroda alkalmazottai nem vehetnek részt a vizsgálóbiztos feladatai ellátásában.

A módosítás lehetőségként biztosítja a fegyelmi bíróság számára a fegyelmi eljárás felfüggesztését a büntetőeljárás befejezéséig. Nem minden esetben függ a fegyelmi eljárás lefolytathatósága és a fegyelmi felelősség megállapíthatósága a büntetőeljárás befejezésétől. Előfordul olyan eset is, mikor a büntetőeljárás kezdeményezése egészen eltérő okból történik, mint a fegyelmi eljárás kezdeményezése, és nincs a kettő között összefüggés e tekintetben. Ezzel a fegyelmi eljárások elhúzódása megelőzhető.

Amennyiben a végrehajtó alkalmatlan vagy érdemtelen a feladata ellátására, indokolt a fegyelmi bíróság soron kívüli eljárása és döntésének meghozatala, hiszen a végrehajtói iroda ellátatlansága, vagy nem megfelelő ellátása súlyos károkat okozhat az érintetteknél. A Kar hivatalvezetője pedig a fegyelmi bíróság döntésének meghozatalát követően tud gondoskodni az iroda ellátottsága iránt, vagyis az állandó helyettes kirendeléséről.

A szövegcserés módosítás az Üttv. fogalomhasználatának megfelelően a végrehajtható határozatok között az ügyvédi kamara fegyelmi tanácsának pénzbírság és eljárási költség megfizetésére kötelező határozatára utal, ezen felül technikai pontosítást tartalmaz.

Indokolatlan a rendelkezésben a Kar hivatali szervét a felsorolásban hagyni, figyelemmel arra, hogy a végrehajtható okiratokat a Kar már elektronikus úton kapja meg, figyelemmel arra, hogy a Vht. 32. § (1) bekezdése alapján a bíróság, illetőleg a végrehajtható okiratot kiállító szerv a végrehajtható okirat másolatát elektronikus úton küldi meg a Kar hivatali szervének.

A módosítás ezen felül szükségtelen rendelkezés hatályon kívül helyezésére irányul, mivel a Vht. 253/E. §-a alapján a Kar hivatali szerve közhiteles nyilvántartást köteles vezetni a végrehajtható okiratok adatai alapján és a közhiteles nyilvántartás magában foglalja a 31/A. § szerinti nyilvántartás adattartalmát is.

A 31. §-hoz

A szabadalmi ügyvivői tevékenységbe vetett közbizalom erősítése érdekében indokolt a Magyar Szabadalmi Ügyvivői Kamarába történő felvételt kizáró okok esetkörét bővíteni az Üttv.-ben foglalt, az ügyvédi tevékenységet kizáró okhoz [Üttv. 22. § (2) bekezdés] hasonló szabállyal.

A módosítás kiterjed, annak a kérdésnek a jogszabályi rendezésére, hogy a szabadalmi ügyvivő tevékenyégét csak az ügyvivői eskü letételét követően kezdhesse meg. A jelenleg hatályos szöveg kizárólag a nem magyar állampolgár ügyvivők esetében tartalmaz ennek megfelelő rendelkezést [Szüt. 3. § (3) bek.], ennek kiterjesztése indokolt valamennyi szabadalmi ügyvivőre nézve. A módosítással megegyező szabályozást tartalmaz az Üttv. is, amelynek 7. § (2) bekezdése értelmében az ügyvéd a kamarai felvételét követő két hónapon belül a kamara elnöke előtt esküt tesz. Az ügyvéd a tevékenységét az eskü letétele után kezdheti meg.

A kiegészítés az Üttv. 22. § (1) bekezdés f) pontjában szereplő rendelkezést veszi át, miszerint kamarai tagsága megszűnik annak, aki az életmódja vagy magatartása miatt a szabadalmi ügyvivői tevékenység gyakorlásához szükséges közbizalomra érdemtelen.

Indokolt továbbá a Szüt. 12. § (1) bekezdésében foglalt felsorolás kiegészítése azzal, hogy a gazdálkodó szervezet milyen jogviszonyban foglalkoztathat szabadalmi ügyvivőt, aki a gazdálkodó szervezet képviseletében iparjogvédelmi ügyekben külön meghatalmazás nélkül eljárhat. A kiegészített felsorolás így megfelel a Szüt. új 14/A. § (1) bekezdés p) pontjában foglalt, szabadalmi ügyvivői tevékenységgel összeférhető tevékenységeknek, amely leképezi az Üttv. vonatkozó szabályait [vö. Üttv. 27. § (1) bekezdés c) pontja és 23. § (1) bekezdés a) pontja].

A 32. §-hoz

A módosítás az Üttv. új összeférhetetlenségi szabályainak leképezése a Szüt.-ben. Mivel a szabadalmi ügyvivői tevékenységnek is az egyik fő alkotóeleme az ügyfélképviselet, az ügyvédi tevékenység korlátaihoz hasonlóan az érdekkonfliktusra vonatkozó új szabályok beépítése is indokolt. A hatályos szabályok logikáját követve az ügyvivők által gyakorolható tevékenységek között [14/A. § (1) bek.] szerepeltetni szükséges a kamarai jogtanácsos, a kamarai nyilvántartásba vett jogi előadó és az alkalmazott jogász (az ügyvédi kamarába belépni nem szándékozó jogi munkát végző alkalmazott) tevékenységét.

A 33. §-hoz

Indokolt volt a Szüt. titoktartásra vonatkozó rendelkezéseit (15. §) is felülvizsgálni és kiegészíteni, illetve az Üttv. új szabályainak megfelelően elválasztani az ügyvivői titoktartás és az ügyvivői titok megismerésének (a titkot tartalmazó iratokba való betekintés) szabályait. A védekezés céljából készült irat védelmének speciális, Üttv. szerinti szabályainak átvétele nem indokolt, figyelemmel a szabadalmi ügyvivői tevékenység körére.

A titoktartási kötelezettség minden olyan tényre, információra kiterjed, melyről a szabadalmi ügyvivő a szabadalmi ügyvivői tevékenysége gyakorlása során szerzett tudomást. A titoktartási kötelezettség nem terheli a szabadalmi ügyvivői tevékenység gyakorlóját, ha a törvény e kötelezettsége alól mentesíti. E körben a szabadalmi ügyvivői tevékenység gyakorlója ellen indult büntetőeljárás (ld. a 15/C. § (3) bekezdését) mellett indokolt a 15/C. § (5) bekezdésében foglaltak szerint megkülönböztetni a szabadalmi ügyvivői titok megtartására kötelezett ellen a szabadalmi ügyvivői titokról rendelkezni jogosult kérelmére vagy kezdeményezésére indult bírósági, hatósági vagy más közhatalmi eljárásokat. Ezen eljárásokban a szabadalmi ügyvivői titok megtartására kötelezett a védekezéséhez szükséges mértékben a szabadalmi ügyvivői titkot feltárhatja.

A módosítás kiterjesztette továbbá a titoktartási kötelezettséget az szabadalmi ügyvivői titkot tartalmazó adathordozóra is (a hatályos szabályozás csak a szabadalmi ügyvivő titkot tartalmazó irataira vonatkozik). A módosítás nyomán továbbá a szabadalmi ügyvivői tevékenység gyakorlójának titoktartási kötelezettsége független a szabadalmi ügyvivői tevékenység folytatására létrejött jogviszony fennállásától.

Az új szabályok az Üttv. vonatkozó szabályainak indokolt mértékben történő leképezésével, az ügyvivői titoktartási és a titkokat tartalmazó iratok megismerésére vonatkozó szabályozás (anyagi és eljárási rendelkezések) pontosításával hozzájárulnak a kiszámíthatósághoz és végső soron a jogbiztonsághoz.

A 34. §-hoz

Mivel a szabadalmi ügyvivői tevékenységnek is az egyik fő eleme az ügyfélképviselet, az ügyvédi tevékenység korlátainak (Üttv. 20. §) mintájára az érdekkonfliktusra vonatkozó új szabályok beépítése is indokolt.

A 35. §-hoz

A Szüt. fegyelmi eljárási szabályai, valamint az alkalmazható szankciók a hatályos Üttv. mintájára kerültek kialakításra, ezért indokolt az új Üttv.-ben szereplő, a fegyelmi felelősségre vonatkozó szabályok és a differenciált szankciórendszer megfelelő beépítése is a Szüt.-be. A differenciált szankciórendszer kialakításával egy időben szükséges azok részletes szabályainak meghatározása a jogbiztonság érdekében. A Szüt.-nek a fegyelmi felelősség megállapítására vonatkozó részletes szabályai több helyen nem tartalmaztak eddig határidőket, amelyek viszont megjelennek az Üttv.-ben. Ennek megfelelően Szüt. fegyelmi felelősségre vonatkozó szabályai is kiegészülnek határidőkkel, amely növeli a kiszámíthatóságot és ezáltal a jogbiztonságot.

Az Üttv. mintájára továbbá a jövőben a Kamara fegyelmi tanácsának tagjaként a Kamara elnökén kívül a Kamara alelnöke, valamint elnökségi tagja sem járhat el.

Változnak a szabadalmi ügyvivői tevékenység fegyelmi tanács általi felfüggesztésének szabályai is az Üttv. mintájára, valamint a Szüt.-ben is bevezetésre kerül az Üttv. 130. § (2) bekezdésében foglalt kötelező felfüggesztési eset. A felfüggesztés időtartama az eddigi három hónapról hat hónapra változik, amely legfeljebb hat hónappal meghosszabbítható. A fegyelmi határozatról a jövőben értesíteni kell a panaszost, illetve a jogerős határozatot a fegyelmi tanács a Kamara a honlapján közzéteszi. A módosítás nyomán a jövőben a Szüt. alapján is lehetőség lesz fegyelmi büntetés kiszabása esetén a joghátrányok alóli, méltányosságból történő mentesítésre, valamint pénzbírság esetén a részletfizetésre vagy halasztásra.

Indokolt továbbá az aktuális életviszonyoknak megfelelően a kiszabható pénzbírság összegének emelése, továbbá a rendelkezés arról, hogy a pénzbírságot a Magyar Szabadalmi Ügyvivői Kamara részére kell megfizetni.

A Szüt. által eddig használt „vétkes magatartás” kifejezést felváltja a tartalmilag ennek megfelelő, ám az Üttv. fogalomhasználatával azonos „szándékos vagy gondatlan magatartás”. A hozzátartozó fogalmának meghatározásánál a Pp.-re történő utalást felváltja a Ptk. szerinti hozzátartozó fogalmára történő utalás.

A közigazgatási perrendtartás 2018. január 1-jei hatálybalépése indokolja, hogy a Szüt. 24/G. § (1) bekezdésében a fegyelmi tanács határozata elleni bírósági jogorvoslatra alkalmazni rendelt szabályok kapcsán a polgári perrendtartásra történő utalást felváltsa a közigazgatási perrendtartásra történő utalás.

A 36-37. §-hoz

A jogalkalmazói gyakorlatban előfordultak olyan esetek, amikor a szabadalmi ügyvivői gyakorlatot olyan - nem szabadalmi ügyvivői iroda vagy társaság - munkáltató kívánta igazolni, amely maga nem alkalmazott szabadalmi ügyvivőt. Az ilyen jellegű visszaélések megakadályozása érdekében szükséges annak szabályozása, hogy a szabadalmi ügyvivőjelölt csak olyan munkáltatónál töltheti gyakorlati idejét, amely szabadalmi ügyvivőt is foglalkoztat. Szükséges volt továbbá összhangba hozni a szabadalmi ügyvivőjelöltekkel szemben alkalmazható fegyelmi szankciókat a szabadalmi ügyvivőkre vonatkozó módosult szankciókkal.

A civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény meghatározott kamarák tekintetében módosította a szervezetekre irányadó jogszabályokat - a közjegyzőkről szóló 1991. évi XLI. törvényt, a bírósági végrehajtásról szóló 1994. évi LIII. törvényt, az igazságügyi szakértői kamaráról szóló 1995. évi CXIV. törvényt, illetve az ügyvédekről szóló 1998. évi XI. törvényt - és úgy rendelkezett, hogy a törvényben szabályozott kamarákat a bíróságnak nem kell nyilvántartania. Az időközben elfogadott új kamarai törvények, mint az az igazságügyi szakértőkről szóló 2016. évi XXIX. törvény vagy az Üttv. fenntartják ezt a szabályozást. Erre tekintettel a Magyar Szabadalmi Ügyvivői Kamara vonatkozásában is helye van olyan jogszabályi rendelkezésnek, amely kizárja a köztestület bírósági nyilvántartásba vételét.

A közigazgatási perrendtartás 2018. január 1-jei hatálybalépése indokolja, hogy a Szüt. 33/A. §-ben a Kamara törvénysértő határozata elleni bírósági jogorvoslatra alkalmazni rendelt szabályok kapcsán a polgári perrendtartásra történő utalást felváltsa a közigazgatási per szabályaira történő utalás.

Az Üttv. mintájára kialakított differenciált szankciórendszer indokolja a Szüt. 25. § (4) bekezdésének hatályon kívül helyezését. A módosítás emellett a kamarai hatósági eljárásokban a jogorvoslati jogot az általános közigazgatási rendtartás főszabályával azonosan meghatározó szükségtelenné vált Szüt. 30. § (10) bekezdésének hatályon kívül helyezéséről rendelkezik.

A 38. §-hoz

A személyi jövedelemadóról szóló 1995. évi CXVII. törvény (a továbbiakban: Szja. tv.) módosítását indokolja, hogy az Üttv. 69. § (5) bekezdésével összhangban a jövedelem kiszámításánál figyelmen kívül hagyható tételként célszerű nevesíteni a kamarai jogtanácsos és az ügyvédi kamarai nyilvántartásba vett jogi előadó ügyvédi kamara felé teljesítendő fizetési kötelezettségének munkáltató által történő átvállalásával kapcsolatos összeget. E rendelkezést az Üttv. 2017. október 1-jén hatályba lépő szabályaira tekintettel már az ezt követően átvállalt kötelezettségekre is alkalmazni kell, így szükséges az Szja. tv. átmeneti rendelkezéseinek kiegészítése is. Ezen felül az Üttv. hatálybalépésével kapcsolatban az egyéni vállalkozó fogalmi meghatározásában a törvényi hivatkozás módosítása szükséges.

A 39. §-hoz

A módosítás elhagyja az ügyvédekről szóló törvényre vonatkozó hivatkozást.

A 40. §-hoz

A külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény hatályos 27. § (4) bekezdése az ügyvédi tevékenység mellett külön is megjeleníti a külföldi jogi tanácsadói tevékenységet is. Az Üttv. 2. § (1) bekezdés c) pontjának és a 82. § (1) bekezdésének együttes értelmezéséből az következik, hogy e keretek között a külföldi jogi tanácsadói tevékenység is ügyvédi tevékenység, így annak külön megjelenítése nem szükséges.

A 41-42. §-hoz

Az Üttv. a kamarai jogtanácsos számára biztosítja a munkáltató és a vele szerződő fél jognyilatkozatáról készült okiratok ellenjegyzését. Az ingatlan-nyilvántartásról szóló 1997. évi CXLI. törvénynek (a továbbiakban: Inytv.) az Üttv.-vel való összhangjának megteremtése érdekében a módosítás alapján az ügyvéd mellett a kamarai jogtanácsos által ellenjegyzett magánokirat szolgálhat az ingatlan-nyilvántartásban történő jogváltozás bejegyzésének alapjául. Az ingatlanügyi hatóság előtti eljárásokban is lehetővé kell tenni továbbá a kamarai jogtanácsos által készített és a cégeljárásban is elfogadott aláírásmintának a felhasználhatóságát.

Az Üttv. 43. § (2) és (3) bekezdése meghatározza az ellenjegyzés érvényességi kellékeit, például papír alapú okiratok esetébe a szárazbélyegző elhelyezésének és az ellenjegyzés ténye feltüntetésének kötelezettségét is, így ezekről külön rendelkezni a jövőben nem indokolt, az Inytv. 32. § (2) bekezdés f) pontja, 32. § (4) és (4a) bekezdései hatályon kívül helyezhetőek.

Ugyancsak hatályon kívül helyezhető az Inytv. 35. § (5) bekezdése, mivel az ügyvédi tevékenység gyakorlója - az Üttv. 6. §-ából és 20. § (1) bekezdéséből következően - általában sem ellenjegyezhet olyan okiratot, amelyben maga is szerződő fél, azonos kizárási szabály pedig a Kjt. alapján a közjegyzőkre is vonatkozik, így ennek a követelménynek az ingatlannyilvántartási eljárásra vonatkozó külön előírása nem szükséges.

A 43. §-hoz

Az egészségügyi közvetítői eljárásban való képviselet szabályainak szövegcserés módosítását indokolja, hogy az Üttv. hatálybalépését követően jogi képviselet ellátására a szolgáltató kamarai jogtanácsosa lehet jogosult.

A 44. §-hoz

A módosítás az egyszerűsített vállalkozói adóról szóló 2002. évi XLIII. törvényben (a továbbiakban: EVAtv.) szükségtelen rendelkezés hatályon kívül helyezéséről rendelkezik, tekintettel arra, hogy az Üttv. 78. § (4) bekezdése alapján az ügyvédekre vonatkozó szabályokat az európai közösségi jogászra, az Üttv. 100. §-a alapján az ügyvédi irodára vonatkozó szabályokat az európai közösségi jogászi irodára is alkalmazni kell. Ennek alapján például az ügyvédi irodai tagsággal rendelkező európai közösségi jogász sem minősülhet egyéni vállalkozónak a EVAtv. alkalmazásában, így a módosítás tisztább jogi helyzetet teremt.

A 45. §-hoz

Az Üttv. szabályozásával való összhang megteremtése érdekében szükséges módosítás.

A 46-47. §-hoz

A rendelkezés a szövegkoherencia érdekében a jogszabályi hivatkozások hatályosítását végzi el a rendelkezésekben, ezzel is segítve az ügyvédi joggyakorlást.

A 48-49. §-hoz

A Jst. módosításai azt a célt szolgálták, hogy a jogi segítőkre és különösen a pártfogó ügyvédi képviseletet ellátó ügyvédekre (ügyvédi irodákra, európai közösségi jogászokra) vonatkozó rendelkezések ne a Jst.-ben és Üttv.-ben szétaprózva, hanem egységesen az előbbi törvényben szerepeljenek. Ennek megfelelően az Üttv.-ben csupán az az egy utaló szabály maradt meg a korábbi törvényhez képest, mely szerint a pártfogó ügyvédi képviseletet ügyvéd meghatalmazás alapján is elláthat, ha jogi segítőként működik (27. § (2) bekezdés). Ezzel szemben a korábbi, az ügyvédekről szóló 1998. évi XI. törvénynek a kirendelésre vonatkozó rendelkezéseit az új Üttv. úgy vette át, hogy a kirendelésre vonatkozó részletes rendelkezéseknél (VI. Fejezet) már nem említi a pártfogó ügyvédet. Ennek oka, hogy a korábbi törvény kirendelésre vonatkozó rendelkezései is nagyrészt a kirendelt védőre optimalizált előírásokat tartalmaztak, melyek döntő többségükben értelmezhetetlenek (és alkalmazhatatlanok) voltak a pártfogó ügyvédi képviseletet ellátó ügyvédek esetében.

E dogmatikai tisztázás érdekében szükséges a Jst.-ben elhelyezni azon szabályokat, melyek korábban az ügyvédekre vonatkozó általános rendelkezések között szerepeltek. Ezek a kivételesen alkalmazott kirendelésre vonatkoztak. Így szükséges az ügyvédekre vonatkozó joganyagból átemelni azt a rendelkezést, mely szerint a párfogó ügyvédi kirendelés esetében a meghatalmazást a jogi segítségnyújtó szolgálat kirendelő végzése pótolja. A másik hasonló rendelkezés pedig ráerősíteni kíván az eljárásjog alapján létező, az idézésnek való eleget tétellel kapcsolatos kötelezettségre, valamint a pártfogó ügyvédi szerepből adódó képviselethez szükséges kapcsolat-felvételi kötelezettségre, amikor ezeket a pártfogó ügyvédként kirendelt jogi segítő, ügyvéd vagy ügyvédi iroda kötelességévé teszi. A kirendelt ügyvédre vonatkozó dogmatikai tisztázás következtében arról is a kirendelésre vonatkozó ágazati törvényben, így a Jst.-ben szükséges rendelkezni, hogy mely esetben kerülhet sor a kirendelt ügyvéd (a pártfogó ügyvéd kirendelése esetében az ügyvéd mellett az ügyvédi iroda) jelzése alapján annak kirendelés alóli felmentésére. Ennek megfelelően a Jst. módosításra kerül oly módon, hogy a pártfogó ügyvédként kirendelt nem jogi segítő ügyvéd vagy ügyvédi iroda nyolc napon belüli közlési kötelezettsége kiegészül a párfogó ügyvédi kirendelés akadályát képező okok közlésével, mely esetben a jogi segítségnyújtó szolgálat a kirendelt ügyvédet vagy ügyvédi irodát felmentheti a kirendelés ellátásának kötelezettsége alól és a jogi segítségnyújtásra jogosult fél érdekében gondoskodik új pártfogó ügyvéd kirendeléséről.

A módosítások ezen felül megszüntetik a korábbi automatizmust, amely kizárta az Igazságügyi Minisztérium mérlegelési jogát a szolgáltatási szerződések megkötésében.

A többi újraszabályozó, illetve szövegcserés hatályon kívül helyező módosítás a jogtanácsosokra vonatkozó rendelkezések megújításával és a kamarai jogtanácsos fogalmával kapcsolatos pontosítást szolgálja, tekintettel arra, hogy a kamarai jogtanácsos részére az Üttv. nem teszi lehetővé a jogi segítő szervezeten túl más személy részére ügyvédi tevékenység gyakorlását (így például jogi tanácsadást és okiratszerkesztést).

Az 50. §-hoz

Technikai módosítás, amely az Üttv.-vel összhangban a kamarai jogtanácsos ellenjegyzési jogát biztosítja.

Az 51. §-hoz

A mozgóképről szóló 2004. évi II. törvény módosítása a kamarai jogtanácsok aláírás-minta készítésére való jogosultságának biztosítására irányul.

Az 52. §-hoz

A szövegcserés módosítás az Üttv.-nek megfelelően a kamarai jogtanácsos okirati ellenjegyzését teszi lehetővé.

Az 53-54. §-hoz

A módosítás a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) ideiglenes alkalmazással kapcsolatos kihirdetési és hatálybaléptetési szabályai kapcsán kialakult évtizedes gyakorlatnak megfelelően úgy pontosítja az Nsztv. szövegét, hogy abból egyértelművé váljon, hogy az ideiglenes alkalmazás kezdetével - az alkalmazandó nemzetközi jog és belső jog teljes összhangjának biztosítása érdekében - nemcsak az esetlegesen szükséges belső jogi jogszabályváltozásokat és egyéb intézkedéseket, hanem magukat a nemzetközi szerződés szövegét kihirdető szakaszokat is hatályba kell léptetni a belső jogban.

A módosítás továbbá kivételi szabályként elrendeli az érintett nemzetközi szerződéssel összefüggésben Magyarország tekintetében már keletkezett vagy megszűnt nemzetközi jogi kötelezettség kezdetének vagy megszűnésének a tájékoztató jellegű feltüntetését a kihirdető jogszabály címe alatt zárójelben. A zárójelben a cím alatt feltüntethető időpontok általános jelleggel lettek megfogalmazva, mivel a korábbi szabályozás csak a hatálybalépésre nézve tartalmazott utalást. Hasonlóan fontos azonban a jogalkalmazók számára, hogy a nemzetközi jogi hatálybalépés mellett a nemzetközi jogi hatályvesztés, az ideiglenes alkalmazás vagy egyéb hasonló - jogokat és kötelezettségeket keletkeztető - időpontokról is értesüljenek.

Az 55. §-hoz

Technikai, szövegpontosításra irányuló módosítás.

Az 56. §-hoz

A szövegcserés módosítások a cégeljárásban azonos jogosultságokat biztosítanak az ügyvédnek és a kamarai jogtanácsosnak. Ez a gyakorlatban azt jelenti, hogy a kamarai jogtanácsos is jogosult lesz - az ügyvédre vonatkozó szabályozással egyezően - a cégbejegyzési (változásbejegyzési) eljárás során aláírás-minta készítésére, illetve a cégalapításkor - ha arra a Ctv. egyébként lehetőséget biztosít - a rendelkezésre bocsátott pénzbeli vagyoni hozzájárulásról szóló vezető tisztségviselői nyilatkozatot az ügyvéd mellett már a kamarai jogtanácsos is ellenjegyezheti.

Az 57. §-hoz

A foglalkoztatói nyugdíjról és intézményeiről szóló 2007. évi CXVII. törvény megfelel az Üttv. azon koncepciójának, hogy az egyes szervezeteknél vezető beosztású jogászoknak nem minden esetben indokolt e tevékenységet jogtanácsosként ellátniuk, amikor vezető jogász, mint egyéb vezető foglalkoztatását írja elő a törvényben meghatározott egyes konkrét feladatok ellátására. A módosítás elhagyja azonban azt rendelkezést, amely jogtanácsosi feladatok ellátásra és e faladatok teljesítésének irányítására jogosítja fel a vezető jogászt. A jogtanácsosi tevékenység helyébe az Üttv. hatálybalépését követően az ügyvédi tevékenységek nagy részét lefedő kamarai jogtanácsosi tevékenység lép. Kamarai jogtanácsosi tevékenység ellátására csak ügyvédi kamarai tag vagy nyilvántartásba vett személy jogosult. A hatályos szabályokkal ellentétben az Üttv. szabályozási koncepciója szerint az egyes kamarai jogtanácsost foglalkoztató szervezetek belső viszonyait nem indokolt az ügyvédi tevékenység szabályozása körébe vonni, így a jogtanácsosi tevékenységről szóló 1983. évi 3. törvényerejű rendelettel ellentétben nem rendelkezik külön a vezető jogtanácsosi státuszról. Ennek megfelelően a vezető jogász akkor lehet jogosult ügyvédi tevékenységnek minősülő kamarai jogtanácsosi tevékenység gyakorlására, ha belép az ügyvédi kamarába, ehhez azonban külön törvényi felhatalmazás az Üttv. szabályain túl nem szükséges. A szabályozás koncepciója szerint az pedig a munkáltató belső munkaszervezésére vonatkozó kérdés, hogy az általa foglalkoztatott kamarai jogtanácsosok és irányításuk alatt dolgozó jogi előadók feladatainak irányítását ki végezheti, tevékenységük ugyanis az Üttv. alapján a munkáltató mellett az ügyvédi kamara fegyelmi és hatósági jogköre alatt is áll. Ezen felül a technikai jellegű szövegcserés módosítás célja a törvényen belül a vezető jogász fogalom következetes használata.

Az 58. §-hoz

A tőkeegyesítő társaságok határokon átnyúló egyesüléséről 2007. évi CXL. törvény technikai jellegű módosítása alapján a pénzbeli vagyoni hozzájárulás befizetésének igazolásáról szóló képviselői nyilatkozat ügyvéd mellett a kamarai jogtanácsos által ellenjegyzett okiratként is benyújtható a cégbírósághoz.

Az 59-60. §-hoz

A módosítás pontosítja a közokiratként és ellenjegyzett magánokiratként elfogadható okiratokra vonatkozó szabályozást, kiegészítve azt a kamarai jogtanácsos ellenjegyzési jogának biztosításával és a jogtanácsosi ellenjegyzést biztosító a külön bekezdés egyidejű hatályon kívül helyezésével.

A 61. §-hoz

A módosítás bevezeti a vezető jogtanácsos helyett a vezető jogász tisztséget, amely alapján a MABISZ a jogi feladatok ellátásáért felelős vezetője nem köteles e faladatait az Üttv. hatálybalépését követően kamarai jogtanácsosként ellátni. A vezető jogász jogszabályi kötelezettségei nem indokolják azt, hogy e tevékenység csak ügyvédi kamarai tagság mellett legyen ellátható, mivel azok nem minősülnek az Üttv. hatálya alá tartozó ügyvédi tevékenységnek. A vezető jogász a hatályos képzettségi és gyakorlati követelményeknek köteles megfelelni, így jogi szakértelemmel és jogi szakvizsgával is rendelkezik. Abban az esetben, ha a vezető jogász feladatai közé az Üttv. hatálya alá tartozó ügyvédi tevékenység is tartozik, ezeket a vezető jogász is csak ügyvédi kamarai tagság mellett, kamarai jogtanácsosként jogosult ellátni.

A 62. §-hoz

Az Üttv. az ügyvédekről szóló 1998. évi XI. törvény helyébe lép, így az érintett rendelkezésekben a megfelelő hivatkozás átvezetése szükséges.

A 63. §-hoz

A módosítás a hatályos szabályok szerinti jogtanácsosi ellenjegyzést az Üttv. szabályainak megfelelően kamarai jogtanácsosi ellenjegyzésre cseréli.

A 64. §-hoz

A módosítás célja a kamarai jogtanácsos ellenjegyzési jogának biztosítása.

A 65-67. §-hoz

A végrendeleti végrehajtó lehetséges feladatköreinek bővülése indokolja, hogy a végrendeleti végrehajtó és más öröklésben érdekelt között, a végrendeleti végrehajtó feladatai, jogai, kötelezettségei, valamint a végrendeleti végrehajtói tevékenysége (intézkedése vagy mulasztása) tárgyában felmerült vita másodlagos öröklési jogi vita legyen.

A Polgári Törvénykönyvről szóló 2013. évi V. törvény bizalmi vagyonkezelésre vonatkozó szabályainak az egyes törvényeknek az üzleti környezet jogi versenyképességének növelése érdekében szükséges módosításáról szóló 2017. évi LXI. törvénnyel történt módosítására tekintettel a törvény módosítja a hagyatéki eljárásról szóló 2010. évi XXXVIII. törvény (a továbbiakban: Hetv.) bizalmi vagyonkezeléssel összefüggő rendelkezéseit.

Ha létrejön a végrendelettel létesített bizalmi vagyonkezelési jogviszony, akkor a hagyatékot vagy egy részét a bizalmi vagyonkezelőnek kell átadni. Ezért a bizalmi vagyonkezelőnek éppúgy biztosítani kell az eljárásban való részvételt és a hagyaték átadása elleni jogorvoslatot, mint az örökösnek. Mindez úgy biztosítható, hogy a bizalmi vagyonkezelőt örökösként érdekeltnek tekinti a törvény.

Mivel elképzelhetetlen, hogy a végintézkedéssel alapított bizalmi vagyonkezelői jogviszony a bizalmi vagyonkezelő akarata ellenére jöjjön létre, a bizalmi vagyonkezelőnek a bizalmi vagyonkezelői jelölést el kell fogadnia. A bizalmi vagyonkezelői jogviszony létrejötte az egész hagyatéki eljárás érdemére kiható (a hagyaték átadására is kiható) előkérdés. Az eljárást nem lehet lefolytatni, ha nem világos, hogy kik az eljárásban résztvevő személyek. Elemi érdek fűződik hozzá, hogy minél előbb kiderüljön, hogy a bizalmi vagyonkezelői jogviszony létrejött vagy nem, a bizalmi vagyonkezelő alanya lesz-e a hagyatéki eljárásnak vagy sem. Éppen ezért szigorú határidőt kell szabni a bizalmi vagyonkezelőnek jelölt személynek, hogy a bizalmi vagyonkezelői jelölést elfogadja, és ezzel kapcsolatban a többi öröklésben érdekeltnek jogorvoslatot kell biztosítani. Ki kell zárni annak a lehetőségét is, hogy a bizalmi vagyonkezelő az eljárás során gondolja meg magát.

Tekintettel arra, hogy ha a végintézkedéssel alapított bizalmi vagyonkezelői jogviszony létrejön, akkor a közjegyző a hagyatékot vagy egy részét a bizalmi vagyonkezelőnek adja át, az átadásnak viszont előfeltétele a leltárba vétel, ezért a bizalmi vagyonkezeléssel érintett hagyatékot leltárba kell venni.

A 68. §-hoz

A Hetv. 27. §-a szerint, ha a hagyatéki eljárás során adat merül fel arra vonatkozóan, hogy a hagyatékba olyan vagyon, vagyonrész vagy vagyontárgy tartozhat, amely egy másik hagyatéki eljárásban még nem lett teljes hatállyal átadva, a hagyatéki eljárásokat folytató közjegyzők a MOKK iránymutatása szerint együttműködve kötelesek eljárni annak érdekében, hogy az eljárásokban érdekelt személyek jogaikkal élhessenek és az érintett vagyon, vagyonrész vagy vagyontárgy az élő örökösnek kerüljön átadásra. A kapcsolódó hagyatéki eljárások lefolytatásának szabályait nem elégséges a MOKK iránymutatásában rendezni, hanem törvényi szinten szükséges szabályozni, hogy kapcsolódó hagyatékok esetén a hagyatéki eljárásokat a korábban elhunyt örökhagyó hagyatéki eljárásának a lefolytatására illetékes közjegyző folytatja le.

A 69-72. §-hoz

A bizalmi vagyonkezelői jogviszony létrejötte az egész eljárásra - a hagyaték átadására is - kiható előkérdés. A bizalmi vagyonkezelő örökösként érdekelt az eljárásban. Nem folytatható le az eljárás mindaddig, amíg nem tisztázott, hogy abban kik a felek. A mezőgazdasági igazgatási szerv a szerzőképesség kérdésében dönt. Ha a mezőgazdasági igazgatási szerv azt állapítja meg, hogy a mező- és erdőgazdasági földek forgalmáról szóló törvény rendelkezései folytán a vagyonkezelő nem szerezheti meg a hagyatékot, akkor neki nem lehet átadni a hagyatékot.

A hagyatékátadási terhet a hagyatékot megszerző viseli. Szükségszerű, hogy ha a hagyatékot a bizalmi vagyonkezelő szerzi meg, akkor a hagyatékátadási tehernek minősülő hagyatéki eljárási költségek előlegezésére, viselésére is ő legyen köteles.

A hagyatéki eljárásban hiányoznak azok a szabályok, amelyek a fordító díjának az állam általi viselését szabályozzák. Az örökös eljárásbeli processzuális pozícióját pedig a fél elnyeri annak egyszerű állításával, hogy ő az örökhagyónak törvényes vagy végrendeleti örököse. Teljesen ellehetetlenítené a hagyatéki eljárásokat, ha bárki azt állíthatná, hogy ő az örökhagyó örököse, ezzel elnyerné az örökös eljárásbeli pozícióját, majd egy idegen nyelvű beadvánnyal, mely fordítási költségeit nem helyezi előzetesen letétbe, megakasztaná az eljárást.

Ha a végintézkedéssel alapított bizalmi vagyonkezelői jogviszony létrejön, akkor a közjegyző a hagyatékot vagy egy részét a bizalmi vagyonkezelőnek adja át, éppen ezért az ezzel kapcsolatos vita öröklési jogi vita, a teljes hatályú átadás akadálya.

A bizalmi vagyonkezelő helyzete az örökösökéhez hasonló, de csupán annyiban, hogy ha a bizalmi vagyonkezelői jogviszony létrejön, akkor a hagyatékot a bizalmi vagyonkezelőnek kell átadni. Ezt meghaladóan viszont a bizalmi vagyonkezelő és az örökösök helyzete között semmilyen hasonlóság sincs. Az örökösök azon a jogát, hogy a hagyatékot szabadon elosszák egymás között, a bizalmi vagyonkezelőnek is biztosítani kell, de csak abban a körben, amiben a helyzete az örökösök helyzetéhez hasonló. A hagyatékot megszerző bizalmi vagyonkezelő a bizalmi vagyonkezelési jogviszony keretein belül az általa megszerzett hagyatékkal szabadon rendelkezhet. Célszerű ezt a jogot már a hagyatéki tárgyalás során megadni a bizalmi vagyonkezelőnek, így biztosítani, hogy a hagyatéki tárgyalás keretein belül az általa megszerzett hagyatékból a hagyatéki hitelezőket kielégíthesse, a hagyatékba tartozó mező-, erdőgazdasági hasznosítású földet, a Magyar Államnak felajánlja stb.

Ha a végrendeleti végrehajtó megbízása létrejön, akkor sem fog a közjegyző a végrendeleti végrehajtónak hagyatékot átadni, a végrendeleti végrehajtó csupán rendelkezhet a hagyatékkal - amennyiben erre fel lesz jogosítva -, így a hagyatékátadásnak nem lehet akadálya a végrendeleti végrehajtó feladatai, jogai, kötelezettségei, tárgyában felmerült vita.

A 73-75. §-hoz

A végintézkedés szabadsága további elemmel bővül. A törvény lehetőséget biztosít arra az örökhagyónak, hogy a végrendeleti végrehajtót a hagyatéki vagyontárgyak értékesítésére és a hagyatéki tartozások kielégítésére is feljogosítsa. Mindez csupán lehetőség és nem kötelezettség az örökhagyó részére. A végrendeleti végrehajtó a végrendeletben foglaltaknak megfelelően jogosult és köteles eljárni. Ha a végrendeleti végrehajtó a hagyatéki vagyontárgyak értékesítésére is jogosult, attól még nem válik örökössé, a végrendeleti végrehajtó nem szerez tulajdont a hagyatéki vagyontárgyakon. A végrendeleti végrehajtó csupán az „örökhagyó síron túli akaratának a megtestesülése”, aki akár az örökösök akarata ellenére is rendelkezhet az örökhagyó végakaratának megfelelően az örökösök által megörökölt vagyonnal. A végrendeleti végrehajtó az örökösök nevében és képviseletében jár el, a hagyatéki vagyontárgyak értékesítésekor. Az örökösök pedig kötelesek a hagyatéki vagyontárgyakat a végrendeleti végrehajtó birtokába adni, amennyiben ez az értékesítéshez szükséges. A végrendeleti végrehajtó a képviselői jogállását a Hetv. 98. § (4) bekezdése szerinti végzéssel tudja igazolni.

Ha a végrendeleti végrehajtónak nincsen olyan feladata, ami a hagyatéki eljárás jogerős befejeződését követően teljesítendő, akkor a megbízatása a hagyatékátadó végzéssel megszűnik. A végrendeleti végrehajtó megbízásának fennállása szempontjából érdekeltnek tekintendő az is, akinek a javára végrendeleti rendelkezést a végrendeleti végrehajtónak a végrendelet rendelkezését teljesítenie kellene.

A 76. §-hoz

A polgári perrendtartásról szóló 2016. évi CXXX. törvény végzések elleni fellebbezésre vonatkozó szabályaira tekintettel is kiegészítésre szorul a Hetv.-ben a fellebbezhető végzések felsorolása.

A bizalmi vagyonkezelői jogviszony létrejötte az egész hagyatéki eljárás érdemére - a hagyaték átadására is - kiható előkérdés, így ez ellen az öröklésben érdekelteknek a fellebbezési jogot biztosítani kell. Célszerű ezt a végintézkedéssel alapított bizalmi vagyonkezelési jogviszony létrejötte tárgyában hozott végzés meghozatalakor biztosítani, így a bizalmi vagyonkezelői jogviszony létrejötte tárgyában keletkezett vita még az eljárás érdemi befejezése előtt lefolytatható. Ellenkező esetben, ha a bizalmi vagyonkezelői jogviszony létrejötte tárgyában a fellebbezés során eltérő határozat születik, az egész hagyatéki eljárás érdeme dőlne meg, ami szükségszerűen maga után vonná az eljárási cselekmények megismétlését is.

A 77. §-hoz

A Hetv. 118. § (5) bekezdése szerint a közjegyző a hagyatéki eljárásban a rendelkezésére álló adatoknak a pénzforgalmi szolgáltatónál, befektetési szolgáltatónál, az önkéntes kölcsönös nyugdíj-, egészség- és önsegélyező pénztárnál, illetve a biztosítónál (a továbbiakban: szolgáltató) nyilvántartott adatokkal való egyezősége, és a hagyaték tárgyához tartozó vagyon megállapítása céljából a szolgáltatóktól igényelheti az örökhagyó náluk kezelt vagyonára vonatkozó adatokat.

Abban az esetben, ha a hagyatéki eljárásban arra vonatkozó adat merül fel, hogy az örökhagyó valamely szolgáltató által kezelt vagyonnal rendelkezett, a közjegyző a Hetv. idézett rendelkezése alapján megkeresi e szolgáltatókat. E megkeresést jelenleg papíralapon küldi meg, s a szolgáltatók válasza is papíralapon érkezik vissza. Tekintettel arra, hogy sok esetben az örökösök csak annyit tudnak, hogy az örökhagyónak volt bankszámlája, a közjegyzőnek több szolgáltatót is meg kell keresnie. Ez a gyakorlatban - a szolgáltatók nagy számára figyelemmel - azt jelenti, hogy a közjegyző papíralapon azon szolgáltatókat keresi meg, amelyekről az örökösök úgy gondolják, hogy ott az örökhagyó valószínűleg számlát nyithatott. A papíralapú megkeresések és az azokra adott válaszok postázása, megküldése jelentős anyagi terhet jelent mind a megkereső, mind a megkeresett oldalán, emellett pedig az eljárás - sokszor indokolatlan - elhúzódásához is vezethet.

Az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény, valamint a Hetv. háttérszabályaként alkalmazandó, a polgári perrendtartásról szóló 2016. évi CXXX. törvény előírásaira figyelemmel a közjegyzőnek a gazdálkodó szervezetnek minősülő szolgáltatókkal 2018. január 1-jétől egyébként is elektronikus úton kell tartania a kapcsolatot.

A törvény ezért a Kormány bürokráciacsökkentési és elektronizációs céljaival összhangban előírja, hogy a közjegyző e szolgáltatókat elektronikus úton, egy e célra kialakított informatikai rendszer útján keresi meg, s a szolgáltatók is ezen keresztül küldik meg válaszukat. Ez a megoldás amellett, hogy a postaköltségek és az adminisztráció csökkenését eredményezi, meggyorsítja a hagyatéki eljárásokat is, hiszen nem kell heteket várni arra, hogy a szolgáltatók válaszai, s a kért adatok megérkezzenek a közjegyzőhöz. Lehetővé válik az is, hogy a közjegyző valamennyi szolgáltatót gyorsan és költséghatékony módon keresse meg, így a hagyatéki vagyon pontosabban felderíthető, s ezáltal csökkenhet a póthagyatéki eljárások száma.

A törvény az informatikai alkalmazásra vonatkozó szabályokat a Vht. 35/A-35/B. §-aiban szabályozott, s a pénzügyi szektor által már ismert és alkalmazott végrehajtói elektronikus kézbesítési rendszer mintájára állapítja meg. Kiemelendő, hogy a megkeresési rendszerben szereplő adatokat a hagyatéki vagyon megállapítása és a pénzforgalmi szolgáltatók nyilvántartásaiban szereplő adatokkal való egyezőség céljából a közjegyző jogosult megismerni és kezelni. A közjegyzői kamara kizárólag a titkosított adatokat jogosult kezelni, a megkereső rendszer működtetése érdekében.

Az informatikai rendszerhez való csatlakozás a szolgáltatók, valamint a MOKK oldalán egyszeri beruházást igényel, azonban ennek költségei már rövidtávon is megtérülhetnek, mivel az évi kb. 140.000 hagyatéki eljárásban küldött megkeresések kinyomtatásának és postázásának, valamint az erre fordított munkaerőnek a költségei nullára csökkennek.

A 78. §-hoz

A megkereső rendszer kiépítése mind a közjegyzők, mint a pénzügyi intézmények oldalán időigényes informatikai fejlesztésekkel jár. A jogszabály hatálybalépésig hátralévő idő rövidségére tekintettel a törvény biztosítja, hogy az érintettek a megkereső rendszerhez való csatlakozásig az E-ügyintézési törvény szerinti elektronikus kapcsolattartási utat vehessék igénybe.

A 79. §-hoz

A módosításokhoz igazodó technikai rendelkezések.

A 80. §-hoz

Az információs önrendelkezési jogról és az információszabadságról szóló 2011. évi CXII. törvény (a továbbiakban: Infotv.) 71. § (1) és (2) bekezdése a Nemzeti Adatvédelmi és Információszabadság Hatóság számára biztosítja azon jogosultságokat, hogy az eljárása lefolytatásához szükséges mértékben és ideig kezelhesse és felhasználhassa mindazon személyes adatokat, valamint törvény által védett titoknak és hivatás gyakorlásához kötött titoknak minősülő adatokat, amelyek az eljárással összefüggnek, illetve amelyek kezelése az eljárás eredményes lefolytatása érdekében szükséges.

Ezen jogosultság a hivatás gyakorlásához kötött titoknak minősülő ügyvédi titok vonatkozásában is megilleti az elsősorban alapjogvédelmi funkciót betöltő hatóságot. Ebben a tekintetben tehát az Infotv. kivételt támaszt az ügyvédi tevékenységről szóló 2017. évi LXXVIII. törvény (a továbbiakban: Üttv.) 13. § (1) bekezdésében foglalt, az ügyvédi titok védelmét szolgáló általános előírások alól. E speciális szabályozást a jelen törvény is fenntartja. Az Üttv. 13. § (3) bekezdésében meghatározott, védekezés céljából készült iratok hatósági eljárás keretében történő megismerhetőségével és felhasználhatóságával összefüggésben az ügyvédi tevékenységről szóló törvényben, ezen iratok fokozott védelme érdekében meghatározott feltételek alkalmazása azonban a Nemzeti Adatvédelmi és Információszabadság Hatóság eljárása tekintetében is indokolt, a törvény ennek megfelelően az egyértelmű jogi környezet megteremtését célozza.

A 81. §-hoz

Az Üttv. hatálybalépését követően a bírósági határozatok közzétételét megelőző anonimizálási kötelezettség a meghatalmazottként eljárt ügyvéd mellett a kamarai jogtanácsos nevére sem terjed ki, melyet az ügyvédi tevékenységnek minősülő jogi képviseleti tevékenység egységes szabályozása indokol. A törvény kiegészül továbbá a polgári és közigazgatási bírósági eljárásokban elrendelt hirdetményi kézbesítések bírósági nyilvántartására vonatkozó rendelkezésekkel is. E szabályokat a polgári perrendtartásról szóló 1952. évi III. törvény 102. § (6) és (7) bekezdése tartalmazza 2017. december 31. napjáig. A szabályozás új polgári perrendtartásban történő elhelyezése ugyanakkor nem indokolt. Egyrészt azért, mert olyan technikai-ügyviteli jellegű szabályozásról van szó, amely szorosan nem magához a bírósági eljárás lefolytatásához kötődik, másrészt e szabályok az új közigazgatási perrendtartás hatálya alá tartozó eljárásokra is vonatkoznak. Az Országos Bírósági Hivatal nyilvántartással kapcsolatos feladataira vonatkozó tartalom miatt is indokoltabb a szabályozásnak a bíróságok szervezetéről és igazgatásáról szóló törvényben történő elhelyezése.

A 82. §-hoz

Az Üttv. az ügyvédekről szóló 1998. évi XI. törvény helyébe lép, így az érintett rendelkezésekben a megfelelő hivatkozás átvezetése szükséges.

A 83. §-hoz

Az ügyvédi tevékenységről szóló törvénnyel való összhang megteremtése érdekében szükséges a Polgári Törvénykönyvről szóló 2013. évi V. törvény módosítása, amely alapján az ügyvéd mellett a kamarai jogtanácsos lesz jogosult a gazdasági társaság létesítő okiratának és módosításainak, valamint a szövetkezet alapszabályának és módosításainak ellenjegyzésére.

A 84. §-hoz

Az Üttv. 13. §-a részletesen meghatározza a védekezés céljából készült iratra vonatkozó szabályokat, ezért a rendelkezés megfelelő módosítása szükséges, hogy az csak az eljárásban indokolt kiegészítő szabályokat tartalmazza. Technikai módosítás a kamarai jogtanácsos eljárási jogának meghatározása érdekében.

A 85. §-hoz

Technikai módosítás a kamarai jogtanácsos eljárási jogának meghatározása érdekében.

A 86. §-hoz

A hitelbiztosítéki nyilvántartásról szóló 2013. évi CCXXI. törvény módosítása az ügyvéd mellett az ellenjegyző kamarai jogtanácsos esetében is lehetővé teszi a hitelbiztosítéki nyilvántartásban a szerződés illetve az az alapján megtett hitelbiztosítéki nyilatkozat rögzítését.

A 87. §-hoz

A hitelintézetekről és a pénzügyi vállalkozásokról szóló 2013. évi CCXXXVII. törvény módosítása az Üttv.-nek megfelelő fogalomhasználatra és a kamarai jogtanácsos ellenjegyzési jogának biztosítására irányul.

A 88. §-hoz

A bizalmi vagyonkezelőkről és tevékenységük szabályairól szóló 2014. évi XV. törvényben biztosítani kell annak lehetőségét is, hogy a nem üzletszerűen eljáró jogi személy bizalmi vagyonkezelő kamarai jogtanácsosa az ügyvédi tevékenységről szóló törvénynek megfelelően ellenjegyezhesse a munkáltatója által kötött bizalmi vagyonkezelési szerződést.

A 89. §-hoz

A módosítás bevezeti a vezető jogtanácsos helyett a vezető jogász tisztséget, amely alapján a biztosító és viszontbiztosító jogi feladatok ellátásáért felelős vezetője nem köteles e faladatait az Üttv. hatálybalépését követően kamarai jogtanácsosként ellátni. A vezető jogász jogszabályi kötelezettségei nem indokolják azt, hogy e tevékenység csak ügyvédi kamarai tagság mellett legyen ellátható, mivel azok nem minősülnek az Üttv. hatálya alá tartozó ügyvédi tevékenységnek. A vezető jogász a hatályos követelményeknek köteles megfelelni, így jogi szakértelemmel és jogi szakvizsgával is rendelkezik. Abban az esetben, ha a vezető jogász feladatai közé az Üttv. hatálya alá tartozó ügyvédi tevékenység is tartozik, ezeket a vezető jogász is csak ügyvédi kamarai tagság mellett kamarai jogtanácsosként jogosult ellátni. A hatályos szabályokkal ellentétben az Üttv. koncepciója szerint a kamarai jogtanácsost foglalkoztató szervezetek belső viszonyait nem indokolt az ügyvédi tevékenység szabályozása körébe vonni, így a jogtanácsosi tevékenységről szóló 1983. évi 3. törvényerejű rendelettel ellentétben nem rendelkezik külön vezető kamarai jogtanácsosi státuszról. Eszerint a munkáltató belső munkaszervezésére vonatkozó kérdés, hogy az általa foglalkoztatott kamarai jogtanácsosok és irányításuk alatt dolgozó jogi előadók feladatainak irányítását ki végezheti, tevékenységük ugyanis az Üttv. alapján a munkáltató mellett az ügyvédi kamara fegyelmi és hatósági jogköre alatt is áll.

A 90. §-hoz

A természetes személyek adósságrendezéséről szóló 2015. évi CV. törvény az adósságrendezés során képviseletére jogosítja fel az egyéni vállalkozó jogtanácsosát. Az Üttv. hatálybalépésére tekintettel e rendelkezés hatályon kívül helyezése indokolt, mivel az Üttv. 66. § (1) bekezdése alapján a kamarai jogtanácsos sem lehet jogosult, ilyen körben, természetes személy számára ügyvédi tevékenységnek minősülő jogi képviselet ellátására.

A 91. §-hoz

Technikai módosítások a kamarai jogtanácsosok eljárási jogának biztosítása és az Üttv. megfelelő merev hivatkozásának cseréje érdekében.

A 92. §-hoz

A módosítás nyomán az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény megjelölt részeit a 2018. január 1-jén folyamatban levő a régi Pp. szabályai szerint zajló ügyekben is alkalmazni kell.

Az E-ügyintézési tv. alkalmazásában is a kamarai jogtanácsos minősülhet az ügyvéd mellett jogi képviselőnek.

A 93. §-hoz

A jogi személy igazságügyi szakértői testület megfelelő működéséhez szükséges, hogy azt a bíróság nyilvántartásba vegye. A civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény 4. § l) pontjában szereplő, a bírósági nyilvántartásba vétel törvény általi elrendelésére vonatkozó feltétel teljesülése érdekében szükséges az igazságügyi szakértőkről szóló 2016. évi XXIX. törvényben kimondani, hogy a jogi személy igazságügyi szakértői testületet a bíróság nyilvántartásba veszi.

A 94. §-hoz

A módosítás technikai jellegű a kamarai jogtanácsos eljárási jogának biztosításához.

A 95. §-hoz

Szükséges a polgári perrendtartásról szóló 2016. évi CXXX. törvény (a továbbiakban: Pp.) perbeli meghatalmazotti képviseletre és jogi képviselet ellátására jogosultak körét meghatározó rendelkezéseinek hatálybalépést megelőző módosítása, mely biztosítja, hogy jogi képviselőként 2018. január 1-jétől - az Üttv.-ben meghatározott keretek között - a kamarai jogtanácsos járhasson el, valamint megteremti a bíróságok szervezetéről és igazgatásáról szóló törvénnyel összhangban a bírósági titkárok jogi képviseleti jogosultságát is. A Pp. szabálya természetesen csak azok esetében jogosítja fel a kamarai jogtanácsost jogi képviselet ellátásra, akik az Üttv. alapján ügyvédi tevékenység ellátásra jogosultak, amelyre a normaszöveg kifejezett utalást is tartalmaz. Mivel a Pp. képviseletre vonatkozó szabályozása háttérszabályként szolgál többek között a közigazgatási perrendtartásról szóló törvény hatálya alá tartozó vagy az egyes polgári nemperes eljárásokban is, így a legtöbb bírósági eljárást szabályozó törvényben további módosítás nem szükséges.

A törvény a Pp. és a bírósági peres és nemperes eljárásokra adott általános meghatalmazások közhiteles nyilvántartásáról szóló 2017. évi XLIII. törvény szabályozási összhangja érdekében elhagyja a Ptk. rendelkezéseire történő hivatkozást.

A törvény - a polgári perrendtartásról szóló 1952. évi III. törvény 321. § (1) bekezdésében szabályozott megszüntetési esetkört átvéve - kiegészíti a fizetési meghagyásos eljárással indult perek szabályozását azzal, hogy az eljárást akkor is meg kell szüntetni, ha a felsorolásban szereplő olyan keresetlevél visszautasítási ok áll fenn, amelynek alapján a keresetlevéllel indult perben a keresetlevelet vissza kellene utasítani. A kiegészítés azért szükséges, mert az eljárás hivatalból történő megszüntetését szabályozó Pp. 240. § (1) bekezdés a) pontja csak a keresetlevéllel indult perben alkalmazható, a fizetési meghagyásos eljárás perré alakulása esetén - keresetlevél hiányában - a keresetlevél visszautasítása fogalmilag kizárt, így a perakadály jogkövetkezménye (pl. a perré alakult eljárásban az ítélt dolog észlelése) nem lenne levonható.

A teljes bizonyító erejű magánokiratra vonatkozó rendelkezés pontosítására az egyértelmű jogértelmezés, illetve a jogalkalmazás megkönnyítése érdekében kerül sor. A Pp. módosítása ezen felül kiterjed a külföldön kiállított magánokiratokra vonatkozó rendelkezésének Üttv.-hez igazítására is.

Miután a házassági bontópert csak a házastársak indíthatják meg egymás ellen, a házasság felbontása esetén egyikük szükségszerűen pervesztes lesz, közös megegyezéses bontás esetén is. Erre tekintettel a törvény a perköltség viselésének általános szabályától eltérően rendelkezik arról, hogy a házassági bontóperben nem a pervesztesség, pernyertesség alapján dönt a bíróság a perköltség viseléséről. A törvény egyebekben - érdemi változtatás nélkül - egy bekezdésben helyezi el a részítéletre és az ítélet jogerőre emelkedésére vonatkozó előírást.

Az egyértelmű szabályozás érdekében a törvény rögzíti, hogy a Pp. egyéb rendelkezéseinek az utaló szabály alapján történő alkalmazásakor a járásbíróság alatt a munkaügyi perben eljáró bíróságot kell érteni.

A Pp. 365. § (2) bekezdés b) pontja a végzések ellen a fellebbezést csak akkor engedi meg, ha azt a törvény külön kimondja. A törvény ezt biztosítja az 515. § kiegészítésével.

A perköltség-biztosíték adása iránti kérelmet elutasító végzés ellen indokolt a fellebbezési jog biztosítása, mivel a kérelem elutasítása az eljárás megszüntetése iránti kérelem elutasításához is vezet, azonban utóbbihoz a Pp. 241. § (1) bekezdés d) pontja és (4) bekezdése értelmében fellebbezési jog nem kapcsolódik.

A törvény összhangba hozza az európai fizetési meghagyásos eljárás perré alakulásának szabályait a belföldi fizetési meghagyásos eljárásra vonatkozó Pp. XVI. fejezetének és a fizetési meghagyásos eljárásról szóló 2009. évi L. törvény 37. §-ának a szabályaival.

A törvény rendezi az elektronikusról papír alapú kapcsolattartásra való áttérés iránti kérelem alaki hiányosság miatt a Pp. 115. § (6) bekezdés a) pontja alapján történő visszautasításának közlését és fellebbezhetőségét, melyre a kérelem érdemi alaptalansága miatt történő elutasítás szabályait rendeli alkalmazni.

A Pp. 630. § (1) bekezdése a Pp. rendelkezéseit a Pp. hatálybelépését követően indult ügyekben rendeli alkalmazni. Ugyanakkor az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény rendelkezéseit - amellyel összhangban került megalkotásra a Pp. elektronikus kapcsolattartást szabályozó fejezete - már a 2018. január 1-jén folyamatban lévő ügyekben is alkalmazni kell. Tekintettel arra, hogy az elektronikus kapcsolattartás a technikai feltételek adottságai okán egy időben nem működhet kétféle módon, a Pp. elektronikus kapcsolattartásra vonatkozó rendelkezéseit is alkalmazni kell már a folyamatban lévő ügyekben is. A törvény erről rendelkezik, az eljárásjogi okból szükséges kivételek és eltérő alkalmazásra vonatkozó rendelkezések rögzítése mellett.

A Pp. 246. § (1) bekezdése alapján a járásbíróságon jogi képviselő nélkül eljáró félnek a keresetlevelet, a viszontkereset-levelet, valamint a beszámítást tartalmazó iratot, valamint az írásbeli ellenkérelmet jogszabályban meghatározott, erre rendszeresített nyomtatványon kell előterjesztenie. A módosítás megteremti az összhangot a Pp. 628. § (2) bekezdés g) pontja szerinti felhatalmazó rendelkezés és a Pp. 246. § (1) bekezdésében foglalt előírások között.

A 96. §-hoz

A perben az ügyvédjelöltekkel azonos eljárási joga 2018. január 1-jétől az ügyvédi kamarai nyilvántartásba felvett jogi előadóknak lehet, a szövegcserés módosítás kiterjed ennek egyértelműsítésére is.

A módosítás megteremti a lehetőségét annak, hogy a pártfogó ügyvéd a bíróság határozata alapján hozzájusson a díjához akkor is, ha az eljárás szünetelés folytán megszűnik. Az eljárást megszűnését megállapító határozat ugyanis nem minősül eljárást befejező határozatnak.

A módosítás egyértelművé teszi azt, hogy ha a perköltség-térítési szabályok alapján egyik felet sem lehet feljegyzett illeték vagy előlegezett költség megfizetésére kötelezni, akkor ezek az állam terhén maradnak. Módosítás hiányában előfordulhat olyan eset, hogy az illeték vagy költség fizetésének az alanya kérdéses lehet, e mentén a bírói gyakorlat széttartóvá válhat.

A 104. § (1) bekezdése szerint a bíróság az ideiglenes intézkedés iránti kérelem elbírálása során az intézkedéseit haladéktalanul, de legkésőbb nyolc napon belül teszi meg. A törvény célja, hogy egyértelművé tegye, a bíróság az ideiglenes intézkedés iránti kérelem elbírálása során soron kívül jár el, és e soron kívüli eljárás keretében teszi meg intézkedéseit haladéktalanul.

A módosítás a Pp. elfogadását követően elfogadott, a választottbíráskodásról szóló 2017. évi LX. tv. 9. §-a és a Pp. 176. § (1) bekezdés b) pontja közötti összhang megteremtését szolgálja.

A törvény egyértelművé teszi, hogy a visszautasító végzés ellen akkor is fellebbezésnek van helye, ha a visszautasításra a Pp. 115. § (6) bekezdés a) pontja szerinti eredménytelen hiánypótlási felhívást követően kerül sor.

A fentieken túl a törvény pontosítja, hogy a jogi képviselő nélkül eljáró fél nevében megjelent nem jogi képviselő képviseleti jogának igazolásával kapcsolatos szabályozás nem csak a perfelvételi, hanem valamennyi (érdemi és másodfokú) tárgyalásra is vonatkozik.

A perhatékonyság és a bizonyításban közreműködők mulasztása miatt alkalmazható kényszerítő eszközök hatékonysága érdekében a törvény rögzíti, hogy a közreműködővel szemben alkalmazott intézkedést tartalmazó végzést akkor helyezi hatályon kívül a bíróság, ha a közreműködő a kötelezettségét haladéktalanul teljesíti. Ez ösztönzi a közreműködőket arra, hogy a mulasztásukat mielőbb pótolják, ellenkező esetben a mulasztás huzamos időn keresztül hátráltathatja a bizonyítási cselekmények foganatosítását.

A törvény egyértelművé teszi a szöveg pontosításával, hogy nemcsak akkor nem minősül bizonyítéknak a magánszakértői vélemény, ha az a Pp. szakértőkre vonatkozó fejezetében foglalt rendelkezések megsértésével került előterjesztésre, hanem akkor is, ha a Pp. egyéb rendelkezései vagy más törvény tiltja meg a magánszakértő alkalmazását.

A törvény a Pp. 355. § (4) bekezdésének pontosításával egyértelművé teszi, hogy a visszautasító végzés ellen akkor is fellebbezésnek van helye, ha a bíróság azért hozza meg a visszautasító végzést a Pp. 115. § (6) bekezdés a) pontja alapján, mert a fél a számára hiánypótlásra visszaadott kérelem hiányait nem pótolja vagy a kérelmet újból hiányosan terjeszti elő.

A törvény tisztázza, hogy - a polgári perrendtartásról szóló 1952. évi III. törvénnyel egyezően - a perújítás megengedhetőségéről a bíróság hivatalból nem csak a Pp. 393. §-ában nevesített egyes perújítási okok alapján, hanem a Pp. 394. §-ában a perújítás megengedhetőségének törvényi feltételei és a Pp. 395. §-ában a kérelem előterjeszthetőségének határidejére vonatkozó feltételek figyelembe vételével dönt.

Mindezek mellett szövegpontosítást végez el a törvény szövegezésének egységesítése érdekében.

A törvény pontosítja a Pp. 549. § (2) bekezdésének szövegét annak érdekében, hogy a házastársi vagyonközösségi igényperben a keresetnek helyt adó ítélet akkor is elérje a célját - tulajdonképpen a vagyonközösség megszüntetését -, ha az igénylő az ítéletben foglalt kötelezés ellenére nem fizeti meg az értékkülönbözetet.

A törvény egyértelművé teszi, hogy elektronikus kapcsolattartás esetén az illetékhiány jogkövetkezményeinek levonásához szükséges türelmi idő a fizetési meghagyásos eljárás perré alakulása esetén a felperes által a közjegyző felhívására benyújtandó keresetet tartalmazó irat vonatkozásában is érvényesül, hiszen ebben az esetben is az eljárási illeték megfizetésére olyan módon kerülhet sor, hogy annak megtörténtéről csak az irat benyújtásához képest későbbi időpontban értesül a bíróság.

A törvény egyértelművé teszi, hogy a visszautasítandó beadványok köréhez tartozik a nem elektronikus úton benyújtott bírósági meghagyással szembeni ellentmondás is, mivel e percselekmény is - a fellebbezéshez hasonlóan - perorvoslati eszköz, mely az eljárást újraindítja, ezért szükséges annak visszautasításáról alakszerű és fellebbezhető határozatban rendelkezni.

A 97. §-hoz

Az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény érintett rendelkezései 2018. január 1-jével módosítanák a Kjt., a szabadalmi ügyvivőkről szóló 1995. évi XXXII. törvény, a bűncselekmények áldozatainak segítéséről és az állami kárenyhítésről szóló 2005. évi CXXXV. törvény, a Jst., valamint a Magyar Nemzeti Bankról szóló 2013. évi CXXXIX. törvény egyes rendelkezéseit, amelyeknek a törvény szerinti módosítása az Üttv. hatálybalépése kapcsán is indokolt, így a törvény úgy rendelkezik, hogy e korábbi módosítások nem lépnek hatályba.

A 98-99. §-hoz

A pénzmosás és a terrorizmus finanszírozása megelőzéséről és megakadályozásáról szóló 2017. évi LIII. törvény (továbbiakban: Pmt.) módosítását teszi szükségessé, hogy az Üttv. hatálybalépését követően a kamarai jogtanácsosok által végzett ügyvédi tevékenységekre is szükséges kiterjeszteni a Pmt. hatályát és ezzel párhuzamosan egyes tevékenységeik vonatkozásában az ügyvédi kamara felügyeleti jogkörét is. A Pmt. új 73. § (1b) bekezdése alapján a kamarai jogtanácsos akkor köteles a Pmt. szerinti kötelezettségeknek eleget tenni, ha az Üttv. 66. § szerinti ügyfele nem minősül a Pmt. 1. § (1) bekezdése szerinti szolgáltatónak és az ügyvédi tevékenységet nem a szolgáltatónak a Pmt. hatálya alá tartozó tevékenysége keretében végezi. Ha a kamarai jogtanácsos olyan ügyfélnek végez ügyvédi tevékenységet, amely a Pmt. hatálya alá tartozó szolgáltatónak minősül, és ezen ügyvédi tevékenységet a szolgáltatónak a Pmt. hatálya alá tartozó tevékenysége keretében végzi, akkor a Pmt.-ben meghatározott kötelezettségeket nem a kamarai jogtanácsos, hanem a Pmt. alapján erre egyébként kötelezett ügyfele teljesíti. A kamarai jogtanácsos ez utóbbi tevékenységére a területi ügyvédi kamara felügyeleti jogköre sem terjed ki, mivel a tevékenység a Pmt. 5. § alapján más szerv felügyeleti hatáskörébe tartozik. Ezzel elkerülhető, hogy a kamarai jogtanácsos kettős felügyelet alá kerüljön, abban a körben, ahol a szolgáltatónak a Pmt. hatálya alá tartozó tevékenységében működik közre. A kamarai jogtanácsosnak csak a 73. § (1b) bekezdésben meghatározott körön kívül van önálló felelőssége a Pmt. szerinti kötelezettségek teljesítésért és e körben tartozik a területi ügyvédi kamara felügyeleti jogköre alá. A módosítás a kamarai jogtanácsos irányítása mellett ügyvédi tevékenységet gyakorló ügyvédi kamarai nyilvántartásba vett jogi előadóra is kiterjeszti a Pmt. hatályát abban a körben, ahol nem minősül a Pmt. szerinti szolgáltató foglalkoztatottjának, vagy nem a szolgáltatónak a Pmt. hatálya alá tartozó tevékenysége keretében lát el ügyvédi tevékenységet, de közreműködik a kamarai jogtanácsos 73. § (1a) bekezdésében meghatározott tevékenységében.

A Pmt. szabályozása szektorálisan egységes szabályozásból indul ki, az adott ágazaton belüli eltérések, jelentkezzenek azok akár a kockázatkezelésben, akár a Pmt. szerinti kötelezettségek teljesítésében és azok ellenőrzésében, nem területi alapon különböznek, hanem az adott szektor sajátosságai, és az adott szektoron belüli eltérések - így az egyes tevékenységtípusok vagy ügyfélkörök eltérései - alapján. A módosítás ezért egységesíti az ügyvédi tevékenység gyakorlóira vonatkozó szabályozást és a Pmt. alapján fennálló szabályozási hatásköröket - az Üttv.-vel összhangban - a Magyar Ügyvédi Kamarára (a továbbiakban: MÜK) számára biztosítja. A módosítás alapján a MÜK küldöttgyűlése egységes szabályzatot ad ki a Pmt. 28. § (4) bekezdése szerinti felügyeleti eljárásrendről, a Pmt. 28. § (1) bekezdése és 67. § (1) bekezdése szerinti felügyeleti kockázatértékelésről és a Pmt. 65. § (3) szerinti felügyeleti útmutatóról. A Pmt. 67. § (1) bekezdése alapján a felügyeletet ellátó szerv a felügyeleti tevékenység gyakorlása során a felügyeleti eljárás gyakoriságát és terjedelmét a megállapított kockázatokhoz köteles igazítani, az erről szóló felügyeleti kockázatértékelésről szintén a MÜK küldöttgyűlése jogosult szabályzatban rendelkezni. A módosítás alapján a Pmt. 65. § (3) szerinti a szolgáltatók számára belső szabályzat kidolgozásához kötelező útmutatót - a felügyeletet gyakorló egyes területi kamarák helyett - országosan egységesen a MÜK szabályzat határozza meg. Az egységes szabályzat az Üttv. 158. § (2) bekezdése alapján MÜK kiemelt szabályzatának minősül.

A módosítás emellett egyértelművé teszi, hogy a Pmt. szerinti valamennyi kötelezettség gyakorlása és a kockázatértékelés vonatkozásában a kamarai szabályozás az egyéni ügyvéd, az egyszemélyes ügyvédi iroda, valamint a kamarai jogtanácsosnak a Pmt. 73. § (1b) bekezdése alá nem tartozó tevékenysége vonatkozásában belső kockázatértékelésének és belső szabályzatának minősül. A módosítás nem érinti a kivételi körbe nem tartozó ügyvédi irodák, mint szolgáltatók kötelezettségét, hogy a Pmt. 27. § (1) bekezdés alapján saját belső kockázatértékelésüket és a Pmt. 65. § (1) bekezdése alapján belső szabályzatukat a MÜK szabályzatban meghatározott útmutató alapján elkészítsék. A belső kockázatértékelés elkészítése akkor mellőzhető, ha a Pmt. 27. § (4) bekezdése alapján a szolgáltató részére rendelkezésre bocsátott útmutató ezt a lehetőséget biztosítja.

A 100. §-hoz

Az új választottbírósági törvény - a régihez hasonlóan - nem teszi lehetővé választottbírósági eljárás lefolytatását a polgári perrendtartás szerinti különleges eljárásokban elintézendő ügyekben. Az új törvény megalkotásakor azonban figyelmen kívül hagyták, hogy a közigazgatási pereket 2018. január 1. napjától nem a polgári perrendtartás, hanem önálló törvény szabályozza. A módosítás a közigazgatási perrendtartásról szóló 2017. évi I. törvény hatálya alá tartozó eljárásokban elintézendő ügyeket is olyanként nevesíti, amelyekben kizárt választottbíróság eljárása.

Az új választottbírósági törvény belföldön a kereskedelmi választottbíráskodásra 2018. január 1. napjától a Magyar Kereskedelmi és Iparkamara mellett működő Állandó Választottbíróságot (a továbbiakban: Kereskedelmi Választottbíróság) jogosítja fel, és ezzel összhangban az Energetikai Állandó Választottbíróság, valamint a Pénz- és Tőkepiaci Állandó Választottbíróság megszűnéséről is rendelkezik. A megszűnő állandó választottbíróságok hatáskörei így lényegében a Kereskedelmi Választottbírósághoz kerülnek. Részben ezzel a változással összefüggésben az új választottbírósági törvény arról is rendelkezik, hogy a megszűnő választottbíróságok alapítói a Kereskedelmi Választottbíróság vezető testületébe tagokat delegálhatnak. Az elnökségbe az elnököt és két tagot a Magyar Kereskedelmi és Iparkamara, egy-egy tagot pedig a Magyar Energetikai és Közműszabályozási Hivatal, a Budapesti Értéktőzsde Zrt. és a Magyar Bankszövetség delegál. Mivel a választottbírók jelentős része az ügyvédi kar soraiból kerül ki, a vezető testületbe egy tagot delegálhat a Magyar Ügyvédi Kamara is.

Az új törvény meghatározza az elnökségi tagok tiszteletdíjának mértékét, de nem tartalmaz kifejezetten arra vonatkozó rendelkezést, hogy a tiszteletdíjra a fedezetet milyen forrásból kell előteremtenie a Magyar Kereskedelmi és Iparkamarának. Figyelemmel arra, hogy a törvény elfogadását követően az elnökségbe tagot delegáló szervezetek között nem jött létre megállapodás a tiszteletdíj viselésének kérdésében, annak rendezése érdekében törvényi szintű szabályozásra van szükség. A módosítás egyértelművé teszi, hogy az elnökségi tagokat tiszteletdíj illeti meg, és hogy annak mértéke és viselése kérdésében az elnökségi tagokat delegáló szervezeteknek kell megállapodni.

Az új választottbírósági törvény alapján nincs helye választottbírósági eljárásnak fogyasztói szerződésből eredő jogvita esetén. A módosítás biztosítja, hogy ez a rendelkezés csak az új törvény hatálybalépését követően kötött szerződések esetén zárja ki a választottbírósági eljárást, és hogy a hatálybalépés előtti választottbírósági kikötéseket ne tegye érvénytelenné.

Annak biztosítása érdekében, hogy a Magyar Kereskedelmi és Iparkamara mellett működő állandó választottbíróság vezető testületébe valóban a választottbíráskodáshoz értő személyek kerüljenek, egyrészt konkrétabban meg kell határozni az elnökségbe delegálható személyekkel szembeni követelményeket, másrészt biztosítani kell az e követelményeknek megfelelő személyek delegálásának kikényszeríthetőségét is. Ezért egyrészt meghatározza, hogy mit kell a választottbíráskodásra vonatkozó szabályok alkalmazásával kapcsolatos jelentős tapasztalat, mint delegálási feltétel alatt érteni, másrészt a delegálás visszautasítására kötelezi a Magyar Kereskedelmi és Iparkamara elnökét, ha a delegáló szervezetek nem a törvénynek megfelelő személyt delegálnak.

A 101-103. §-hoz

Az Üttv. 42. § (2) bekezdését, 43. § (1) bekezdését, 44. § (4) bekezdését, 158. § (1) bekezdés 28. pontját érintő módosítások a törvény belső koherenciájának megteremtése érdekében egyértelművé teszik, hogy az okiratszerkesztésben a kamarai jogtanácsos Üttv. 66. § (1) bekezdésében meghatározott ügyfelének a kamarai szabályzatban meghatározott követelményeknek megfelelő munkavállalója jogosult közreműködni, valamint, hogy a kamarai jogtanácsos ügyvédi tevékenység keretében az ügyfele és az ügyfelével szerződő személy jognyilatkozatáról szerkeszthet okiratot és jogosult azt ellenjegyezni. Az Üttv. 44. § (3) bekezdését érintő technikai módosítás egységesíti a kamarai jogtanácsokra és az ügyvédekre vonatkozó szabályozást az okiratok ellenjegyzésében való helyettesítés vonatkozásában. A módosítás alapján az ügyvéd helyettesítésére jogosult előtt is nyilatkozhatnak a felek arról, hogy az okiratban foglaltak megfelelnek az akaratuknak, az okirat ez esetben is szabályszerűen ellenjegyezhető lesz.

Az Üttv. 66. § (3) bekezdésének és 70. § (3) bekezdésének hatálybalépést megelőző módosítása szükséges továbbá annak érdekében, hogy a törvény a Pp. - e módosított - szabályainak megfelelően rendelkezzen az önkormányzati szervek számára ellátható ügyvédi tevékenység gyakorlásának kereteiről. A módosítás alapján az egyes szervek számára a kamarai jogtanácsos a feladat és hatáskörüket érintő ügyekben lehet jogosult eljárni.

Az Üttv. 110. §-anak kiegészítését teszi szükségessé a törvénynek a pénzmosás és a terrorizmus finanszírozása megelőzéséről és megakadályozásáról szóló 2017. évi LIII. törvény (továbbiakban: Pmt.) szabályaival való teljes összhangjának megteremtése. A Pmt. 74. § (3) bekezdése a taggyűlés döntése alapján lehetővé teszi azt, hogy a Pmt. szerinti alapkötelezettségeket az ügyvédi iroda teljesítse. A Pmt. szerinti szankciók rendszere az egyéni - fegyelmi - felelősségen alapul, ezért a módosítás egyértelművé teszi, hogy a Pmt. szerinti kötelezettségek teljesítésért való felelősség nem enyészik el, ha azokat az ügyvédi iroda teljesíti. A módosítás szerint a felelősség elsődlegesen a kötelezettséget ténylegesen teljesítő személyt terheli, másodlagosan, azaz akkor, ha ez a személy nem állapítható meg egyértelműen, vagy a taggyűlés a területi ügyvédi kamara fegyelmi hatásköre alá nem tartozó személyt jelölt ki, a kötelezettségek teljesítésére az irodavezető ügyvédet, illetve irodavezető ügyvédeket terheli.

Az Üttv. 127. § (3) bekezdése szerint a tárgyaláson kívül hozott fegyelmi határozat ellen nincs helye fellebbezésnek, de az eljárás alá vont személy, a határozat kézbesítésétől számított 15 napon belül, tárgyalás tartását kérheti, 127. § (4) bekezdése alapján pedig, ha az eljárás alá vont személy tárgyalás tartását nem kéri, a tárgyaláson kívül hozott határozat a fellebbezésre nyitva álló határidő elteltével jogerőre emelkedik. A módosítás megteremti ezekben az esetekben a fegyelmi biztos jogorvoslati jogát. Az Üttv. 113. § (2) bekezdése alapján az ügyvédi kamarai tagság megszűnése, az Üttv. 113. § (1) bekezdésben meghatározott kivétellel a kamarai nyilvántartásból való törlés, valamint az ügyvédi tevékenység szüneteltetése az előzetes vizsgálat és a fegyelmi eljárás kezdeményezésének, lefolytatásának, a fegyelmi felelősség megállapításának, valamint a fegyelmi büntetés alkalmazásának nem akadálya. A módosítás egyértelművé teszi, hogy a fegyelmi felelősségre vonásnak az ügyvédi tevékenység felfüggesztése sem akadálya.

Az Üttv. 158. § (1) bekezdés 6. pontja alapján a Magyar Ügyvédi Kamara küldöttgyűlése szabályzatban a kamarai tagdíj összegéről és a kamarai tagdíjnak a területi kamarák és a Magyar Ügyvédi Kamara (a továbbiakban: MÜK) közötti megosztásáról. Ezzel ellentétes rendelkezést tartalmaz az Üttv. 159. § (4) bekezdés e) pontja, mely szerint a Magyar Ügyvédi Kamara elnöksége határozná meg a területi kamarák anyagi hozzájárulását. A módosítás ezért úgy rendelkezik, hogy ez utóbbi hatáskört megteremtő szabály nem lép hatályba.

Az Üttv. 158. § (1) bekezdés 20. pontjának és a 186. § (6) bekezdésének módosítása a rendelkezéseknek a Pmt. szabályaihoz való igazítása indokolja. A Pmt. 28. § (4) bekezdése szerint a felügyeletet gyakorló szerv felügyeleti eljárásrendet dolgoz ki. A felügyeleti eljárásrend a szolgáltatók és a szektor mérete, a szolgáltatóra és a szektorra jellemző ügyfél, termék, szolgáltatás, alkalmazott eszköz körülményei sajátosságaihoz igazodik. A felügyeleti eljárásrendet a módosítás nyomán, igazodva az Üttv. 157. § (2) bekezdés a) pontjához, a Magyar Ügyvédi Kamara (a továbbiakban: MÜK) küldöttgyűlése szabályzatban adja ki. A Pmt. 67. § (1) bekezdése alapján a felügyeletet ellátó szerv a felügyeleti tevékenység gyakorlása során a felügyeleti eljárás gyakoriságát és terjedelmét a megállapított kockázatokhoz köteles igazítani. A felügyeleti kockázatértékelést az egyes területi kamarák helyett a MÜK szabályzatban állapítja meg, amely alapján a felügyeleti szervként eljáró kamarák az általuk felügyelt ügyvédi tevékenységet gyakorlókat besorolják az ott meghatározott kockázati csoportokba. E kockázati besoroláshoz igazodik a pénzmosás és a terrorizmus finanszírozásának megelőzéséről és megakadályozásáról szóló rendelkezésekben foglaltak hatósági ellenőrzésének gyakorisága. A módosítás alapján a legmagasabb kockázatú csoportba tartozók esetén legalább évente, de legfeljebb félévente, a legalacsonyabb kockázatú csoportba tartozók esetén legalább ötévente ellenőrzési terv szerinti ellenőrzést kell folytatni. Az Üttv. 158. § (1) bekezdés 20. pontja szerinti szabályzat tartalmazza továbbá a felügyeleti útmutatót is, melyet a felügyeletet ellátó területi kamarák helyett a MÜK küldöttgyűlése országosan egységesen állapít meg. Az egyéni ügyvédek az egyszemélyes ügyvédi irodák számára, valamint a kamarai jogtanácsosoknak a területi kamara fegyelmi jogköre alá tartozó tevékenysége vonatkozásában az útmutató belső szabályzatnak minősül, az ügyvédi irodák pedig ez alapján készítik el a belső szabályzataikat.

Az Üttv. 159. § (2) bekezdése szerint a MÜK elnökségének tagja legalább egy, de legfeljebb három kamarai jogtanácsos, valamint legalább egy és legfeljebb három alkalmazott ügyvéd. Az Üttv. 157. § (1) bekezdés d) pontja szerint a küldöttgyűlés tagjai a MÜK elnökségébe a 159. § (2) bekezdése alapján delegált kamarai jogtanácsos tagok. A módosítás alapján megszűnik a különbségtétel az alkalmazott ügyvédek és a kamarai jogtanácsosok között, a MÜK elnökségének alkalmazott ügyvéd tagjai egyúttal a MÜK küldöttgyűlésének tagjaivá is válnak.

A 208. § (9) bekezdés a) pontjának módosítása egyértelművé teszi, hogy kötelező felelősségbiztosítás káreseményenkénti legkisebb összege a tárgyévi biztosítási időszak lejártával, 2018. január 1-jétől emelkedik tíz millió forintra.

A megváltozó eljárási környezet indokolja az Üttv. 208. §-ának kiegészítését. A 2018. január 1-jét megelőzően indult és azt követően folyamatban lévő eljárásokban, a korábbi eljárási törvényeket és azok jogi képviseletre vonatkozó szabályait kell alkalmazni. Mivel például polgári perrendtartásról szóló 1952. évi III. törvény (a továbbiakban: 1952. évi Pp.) a kamarai jogtanácsos eljárási jogát nem biztosítaná és az 1952. évi Pp.-ben szabályozott jogtanácsos jogi képviselőként eljárási képességgel 2018. január 1-jétől nem rendelkezik, az átmeneti szabály egyértelművé teszi, hogy e folyamatban lévő eljárásokban is a kamarai jogtanácsosok és az ügyvédi kamarai nyilvántartásba vett jogi előadók jogosultak eljárni.

A 2017. október 1-jével megkezdődött kamarai jogtanácsosi tagfelvételi és jogi előadói nyilvántartásbavételi eljárások eredményeképpen a működés 2018. január 1-jével való tényleges megkezdéséhez a kamarai jogtanácsosok eskütétele és a jogi előadók fogadalomtétele, valamint a tevékenység ellátáshoz nélkülözhetetlen arcképes igazolványok kibocsátása, előállítása és kiadása megtörténhessen. Az arcképes igazolványok ebben az esetben is a tagfelvétel vagy nyilvántartásba-vétel hatályától kezdődően, 2018. január 1-jétől használhatóak. Az átmeneti rendelkezés szerint, ahogyan az Üttv. 208. § (3) és (4) bekezdése alapján magukra a felvételi eljárásokra, úgy az eskü- és fogadalomtételre, valamint az igazolványok kibocsátására, előállítására és kiadására is már a 2018. január 1-jétől hatályos szabályok szerint kerülhet sor, megkönnyítve ezzel az ügyvédi kamarai integráció folyamatát.

Az Üttv. 1. melléklet 48. sorát érintő módosítás alapján a kamarának nem közhitelesen kell nyilvántartania az ügyvédi tevékenységet gyakorló nyelvtudását, mivel közhiteles nyilvántartásra a kamaráknak e körben nincs hatásköre.

A szövegcserés módosítások technikai és nyelvhelyességi szövegpontosításokat tartalmaznak. A módosítás ezen felül egyértelművé teszi, hogy a megválasztott tisztségviselő megbízatása egyéb okból idő előtt szűnt meg az új tisztségviselő megválasztásának szabályait a kamara szabályzatban jogosult rendezni.

-----STARTING---POINT---VEGE---

A 104. §-hoz

Hatályba léptető rendelkezéseket tartalmaz.