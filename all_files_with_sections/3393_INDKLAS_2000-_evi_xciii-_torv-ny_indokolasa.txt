2000. évi XCIII. törvény indokolása

az egyes fontos tisztségeket betöltő személyek ellenőrzéséről és a történeti hivatalról szóló 1994. évi XXIII. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

Az alaptörvény címe kiegészül a közbizalmi és közvélemény-formáló tisztséget betöltő személyekre történő utalással.

A 2. §-hoz

Az „átvilágítási törvények” a volt szocialista országokban végbemenő rendszerváltás tipikus jogintézményei. Az átvilágítás általában két különböző célt szolgált, s ennek megfelelően a törvényeknek is két fajtája van.

Az átvilágítási törvények nagyobb része összeférhetetlenségi szabályokat állapít meg. Azok akik a volt szocialista rendszerben meghatározott állami, vagy párttisztségeket viseltek, továbbá a politikai rendőrség hivatásos állományához, vagy titkos informátorai közé tartoztak, nem tölthetnek be bizonyos állami pozíciókat a rendszerváltás során. Egyes törvények kiterjednek a kultúra, (felső) oktatás és a tudományos kutatás, a közszolgálati rádió és televízió alkalmazottaira, másrészt az ügyvédekre is.

A másik típusú átvilágítás reprezentánsa a német Stasi törvény. Itt az elsődleges cél az állambiztonsági szervek és titkos ügynökök tevékenységének teljes nyilvánosságra hozása. A titkos ügynökök nevének nyilvánosságra hozatala más országokban is felmerült, de nem történt meg.

A Magyarországon megalkotott átvilágítási törvény, már nem a korábbi átvilágítási törvények rokona, noha ugyanazon szándékból fogant. Ez a törvény a politikai és közéleti szereplők s ezen belül az állami élet áttetszőségét szolgálja és annak tartalmát a mai normális jogállami viszonyok között kell vizsgálni. Ezért a közhatalmat gyakorlóknak és a politikai közélet résztvevőinek magánszférája - éppen köztevékenységükkel összefüggő részében - korlátozott. Bizonyos közfunkciók betöltőiről keletkezett adatok - akik jogállamisággal ellentétes tevékenységet folytattak - a nyilvánosságra tartoznak.

E tevékenység körének meghatározásakor a rendszerváltozás történelmi tényét az Alkotmánybíróság nem hagyta figyelmen kívül. Megállapította: alkotmányossági kérdés ennek a személyi körnek és közérdekű adataiknak arányos behatárolása.

Az Alkotmánybírósághoz több indítvány érkezett az egyes fontos tisztségeket betöltő személyek ellenőrzéséről szóló módosított 1994. évi XXIII. törvény (a továbbiakban: Etv.) egyes rendelkezései alkotmányellenességének utólagos vizsgálatára.

Az Etv.-t az Alkotmánybíróság a 60/1994.(XII. 24.) AB határozatában, a 18/1997. (III. 19.) AB határozatában és a 23/1999. (VI. 30.) AB határozatában vizsgálta és útmutatást adott az alkotmányellenesség kiküszöbölésére.

A módosítás az útmutatásoknak megfelelően az érintett törvény 2. § (3) bekezdését új tisztségekkel egészíti ki. Az ezeket betöltő személyek ellenőrzése (átvilágítása) az Alkotmánybíróság két vonatkozó határozatának tükrében alkotmányos, a társadalmi elvárás szintjén pedig nélkülözhetetlen ahhoz, hogy a közélet átlátható legyen. Ugyancsak az alkotmányossági követelmények érdekében egészül ki a közszolgálati rádiók és televíziók vezetői körének megnevezése, valamennyi műsorszolgáltató vezető tisztségviselőire kiterjesztve.

A Magyar Távirati Iroda igazgatóinak, valamint a Duna Televízió Részvénytársaság elnökének és alelnökeinek ellenőrzése csupán összhangot teremt a jelenleg hatályos törvénynek a Magyar Rádió és a Magyar Televízió Részvénytársaságokra vonatkozó rendelkezéseivel. Egyúttal kiegészül - az alkotmányosság követelményének megfelelően - a kereskedelmi és nem kereskedelmi műsorszolgáltatók vezető tisztségviselőivel is az ellenőrizendő személyek köre.

A hivatásos bírák kiemelkedő, alkotmányosan is alapvető, független hatalmi ágat képeznek. Ítélkező tevékenységük során az élet minden területére kiterjedő jogvitákat döntenek el, nemegyszer jelentősen meghatározva más személyek további sorsát. Ugyanez mondható el - a Legfőbb Ügyész személyén keresztül - a parlamentnek felelős, a kormánytól független ügyészségi szervezetre is, amelynek tagjai a büntető ügyek vádmonopóliuma, valamint a törvényességi felügyelet és a polgári perekben való részvétel útján, az igazságszolgáltatás meghatározó tényezői: az ilyen esetek többségében az igazságszolgáltatás működésének vagy leállásának alapvető feltétele az ügyészség aktív vagy passzív közreműködése.

Az igazságszolgáltatás e két, az Alkotmányban szabályozott ágának ellenőrzése a jogállami jogbiztonság kiterjedésének is fontos lépcsőfoka lehet.

A pártok működéséről és gazdálkodásáról szóló törvény (1989. évi XXXIII. törvény) értelmében a pártok társadalmi rendeltetése, hogy a népakarat kialakításához és kinyilvánításához, valamint a politikai életben való állampolgári részvételhez szervezeti kereteket nyújtsanak. Erre figyelemmel indokolt, hogy a politikai élet meghatározó személyiségeire, azaz az országos és megyei testületek tisztségviselőire is kiterjedjen a törvény hatálya.

Az elektronikus és a nyomtatott médiumokban, a közvélemény alakítását hivatásszerűen befolyásoló személyek ellenőrzésének, immár két alkotmánybírósági határozat tükrében ugyancsak nincsenek alkotmányos akadályai.

Az Alkotmánybíróság 60/1994. (XII. 24.)  AB határozatának 7.3 pontja szerint, a korábbi politikai tevékenység azon személyekkel kapcsolatosan közérdekű adat, akiknek jelenlegi tevékenysége is befolyásolja a politikai közvéleményt, vagy azáltal, hogy közhatalmat gyakorol, politikai közszereplést vállal, vagy azáltal, hogy a közvélemény-formálás közvetítőit, médiumait működteti, s ezáltal közvetlen képes a politikai közvélemény alakítására. Ez az ismérv azonban csakis a feladatszerűen politikai véleményformálókra áll. A törvényhozó, a törvény első változatában még szerepelt diszkriminációt nem csupán az ellenőrzés kiterjesztésével szüntetheti meg, hanem az ellenőrzendők körének egységes ismérveken nyugvó, de szűkebb meghatározásával is, - tartalmazza a hivatkozott AB határozat .

A jelen törvény ez utóbbit célozza akkor, amikor egyrészt az időközben hatályba lépett médiatörvény egy igen fontos fogalmát, a műsorszolgáltatást a szabályozás elemévé teszi, másrészt az új 2. § (4) bekezdésében két pontos fogalmi meghatározással megteremti az e körben ellenőrizendő személyek és csoportok egységes ismérveit.

Egyúttal követve a hírszolgáltatás fejlődését és megfelelve az ún. „egyenlő elbánás követelményének” ma már nem mellőzhető, az információs „világsztráda” részét képező magyar honosságú - és hivatalosan regisztrált - hírszolgáltatók átvilágítása. Ők ugyanis tevékenységükkel ugyanúgy képesek a közvéleményt formálni, mint a hagyományos eszközök (rádió, televízió, nyomtatott sajtó) főszerkesztői és más véleményformáló munkatársai.

A szabályozás újszerűsége miatt indokolt megemlíteni, hogy az Internetes hírszolgáltatás hatósági regisztrációjára az írott sajtóra vonatkozó igazgatási szabályok vonatkoznak, vagyis mind a papíron, mind a világhálón közlő lapkiadót csak bejelentési kötelezettség terheli.

A piacon ma tevékenykedő öt nagy elektronikus hírszolgáltató közül az MTI vezérigazgatója eddig is a törvény hatálya alá esett. A jelenleg fennmaradó négy szolgáltató (ORIGÓ, INTERNETTO, INDEX, MAGYAR NETLAP) a MATÁV, egy amerikai, ill. két magyar befektetői csoport tulajdonában van. A főszerkesztők, ill. vezető hírszerkesztők általában alkalmazottak, néhány esetben egyidejűleg résztulajdonosok is, tehát általában több szintű, legalább sajtójogi, de gyakran anyagi felelősséget is viselnek. Véleményformáló tevékenységük miatt ellenőrzésük indokolt. (Ez az Internetes hírszerkesztői kör a gyakorlatban ez idő szerint mintegy 15 főt jelent, akiknek kétharmada azonban életkorára tekintettel a törvény 2. § (2) bekezdésében megjelölt időpont, vagyis 1972. február 14. napja után született, így nem esik a törvény személyi hatálya alá.)

Az átvilágítandó Internetes hírszolgáltatók mellett, számolni kell azzal is, hogy az elektronikus hálón, mind a hírszolgáltatók, mind a műszaki szolgáltatók (MATÁV, ELENDER, ÍRISZ, DATANET) fenntartanak ún. free oldalakat, amelyeken bárki, minden tartalmi, vagy személyi korlátozás nélkül (az alkotmányos szabályok durva megsértőit műszakilag kizárják) szabadon és költségmentesen közölheti gondolatait, vagy bármi egyebet, mely kivétel nélkül minden egyes Internetes terminálon hozzáférhető. Jóllehet ezen free oldalak ugyancsak a véleményformálás eszközei, a szerzők-szerkesztők anonimitása az ellenőrzést lehetetlenné tesz.

A politikai közvélemény alakítására az elektronikus és írott médiumok, véleményformáló hatásukban a leggyorsabbak, a legalkalmasabbak és ezért erre az átvilágítandók sorrendjének meghatározásánál is figyelemmel kell lenni.

A 3. §-hoz

Az ellenőrzést végző bírák illetményének emelésére legutóbb az elmúlt évben került sor úgy, hogy a törvény 10-szeres szorzót alkalmazott a köztisztviselői illetménnyel összefüggésben. Ezzel a megoldással azonban az új illetmények csak megközelítették a megyei bíróságokon bírói ítélkező feladatokat végző bírák illetményét, mivel ott - a korábbi években ennél jelentősebb mértékű béremelés történt. Jelenleg az „átvilágító” bírák fizetése 281.150.- Ft. Ezzel szemben egy 50 év körüli megyei bírósági bíró illetménye ez év januárjától 294.440.- A 12-szeres szorzó alkalmazása esetén az új „átvilágító” bírói fizetés 337.800.- Ft lenne. Tekintettel arra, hogy a javasolt összeg egy leendő ítélőtáblai bíró javadalmazását közelíti, ezzel megnyugtatóan biztosítani lehetne, hogy a kívánalmaknak megfelelően az átvilágító bírói állás betöltésére hosszabb ítélkezési gyakorlattal rendelkező, jól felkészült bírák jelentkezzenek.

A 4. §-hoz

Az új 2. § rendelkezéseinek megfelelően, nagyságrenddel emelkedő személyi kör ellenőrzése célszerűvé teszi egyes, az eljárást egyszerűsíthető, az eddigi tapasztalatokon alapuló új szabályok bevezetését. Mindeközben azonban érintetlenül kell maradniuk azoknak a garanciáknak, amelyeket a törvény kezdettől biztosít az ellenőrzés alá vont személyek számára.

A törvény e kettős feltételnek tesz eleget. A továbbiakban is tárgyalás tartására kerül sor, ha az ellenőrzött vonatkozásában az érintettre utaló adat merül fel, valamint minden esetben akkor, ha azt az ellenőrzött kéri. Az adatokkal nem érintett ellenőrzött azonban a jövőben választhat, hogy igényli- e tárgyalás tartását, vagy pedig ettől eltekint azzal, hogy a bizottság a rendelkezésére álló adatok (értelemszerűen az érintettséget alá nem támasztó adatok) birtokában zárt ülésen hozza meg döntését.

Az 5. §-hoz

Új eleme a törvénynek, hogy az ügyvédek, a közjegyzők, az egyházi személyek és az átvilágítással nem érintett újságírók önkéntesen kérhetik az átvilágításukat. A kiegészítés elsősorban az állampolgárok széles rétegei számára teszi egyértelművé a bizottság által nyilvánosságra hozott adatok közérdekű voltát.

A 6. §-hoz

A törvény végrehajtásához a 27. § új (3) bekezdésébe foglalt időtartam szükséges, amely egyébként lehetővé teszi a következő parlamenti ciklust követően a fontos tisztségeket első ízben betöltő személyek ellenőrzését. A törvény hatályának ennél további fenntartása, különös tekintettel az 1972. február 14. napja után született személyek egyre nagyobb számban történő felelős tisztségekbe lépésére, már nem indokolt.

-----STARTING---POINT---VEGE---