2001. évi VI. törvény indokolása

az országgyűlési képviselők jogállásáról szóló 1990. évi LV. törvény módosításáról

-----STARTING---POINT---ALTALANOS--- 

Az országgyűlési képviselők jogállásáról szóló - 1997. évi V. törvénnyel módosított - 1990. évi LV. törvény 19. §-a a közmegbízatást teljesítő országgyűlési képviselőket vagyoni, jövedelmi viszonyaik átláthatósága érdekében vagyonnyilatkozat megtételére kötelezi.

A vagyonnyilatkozat adattartalmára vonatkozó törvényi előírások kisebb korrekciókkal ma is alkalmasak lényegi funkciójuk betöltésére, a képviselők vagyoni helyzetének figyelemmel kísérésére.

A vagyonnyilatkozat kezelésének, nyilvánosságának, közérdekű és személyes felhasználásának túlzó és indokolatlan törvényi korlátai azonban a gyakorlatban az intézmény egészét az eredeti célkitűzések megvalósítására alkalmatlan puszta formalitássá tették.

A törvény a vagyonnyilatkozat közbizalmi rendeltetésének maradéktalan megvalósítását célozza. Módosító rendelkezései folytán egyidejűleg biztosítja a közmegbízatást teljesítők jogállami kontrollja szempontjából szükséges közérdekű adatok nyilvánosságát, a képviselők személyes adataihoz fűződő érdekeik védelmét és a személyes adatokkal való önrendelkezési jog korlátozás nélküli érvényesülését.

A törvény megszünteti a kettős vagyonnyilatkozat-tételi kötelezettséget, a vagyonnyilatkozat jelenlegi titkosságát. Kimondja, hogy minden képviselő egy nyilvános vagyonnyilatkozatot tesz, amelyben azonosításra alkalmatlan módon minden vagyonáról tételesen számot kell adnia. A képviselő házastársáról, élettársáról és a vele közös háztartásban élő gyermekeiről is vagyonnyilatkozatot tesz, ami viszont nem nyilvános.

Bárki kezdeményezheti az Országgyűlés elnökénél a képviselő vagyonnyilatkozatával kapcsolatos eljárást, aminek célja a vagyonnyilatkozatban foglaltak valóságtartalmának ellenőrzése. A vagyonnyilatkozat hitelt érdemlősége és valóságtartalmának ellenőrizhetősége érdekében az Országgyűlés Mentelmi, összeférhetetlenségi és mandátumvizsgáló bizottságának felhívására a vagyonnyilatkozatban feltüntetett vagyonelemek azonosításra alkalmas adatait is szolgáltatni kell. Ezek az adatok azonban a képviselők személyes adatokhoz fűződő érdekei védelmében továbbra sem nyilvánosak, azokat - az érintett képviselő hozzájárulása nélkül - csak a bizottság tagjai tekinthetik meg.

Új szabály, hogy a vagyonnyilatkozatban számot kell adnia a képviselőnek minden olyan tevékenységéről is, amelyből a képviselői jövedelmén kívül adóköteles jövedelme származik. Az adóköteles jövedelem kifizetőjét - a jogszabályon alapuló titoktartási kötelezettség alá eső tevékenység kivételével - a képviselőnek meg kell neveznie.

Új előírás az is, hogy a vagyongyarapodás folyamatos nyomon követhetősége és ellenőrizhetősége érdekében a vagyonnyilatkozatot a - kezdő és záró vagyonnyilatkozat-tételi kötelezettség változatlan fenntartásával - minden év január 1-jén mindenkinek meg kell újítania. Ide kapcsolódik, hogy a képviselőknek a törvénymódosítás hatálybalépésekor kell először ilyen széles körű, nyilvános vagyonnyilatkozatot tennie.

A törvény mellékletében szereplő, azonosító adatokat nem tartalmazó új vagyonnyilatkozati formula lényegében a hatályos 1. számú melléklet szerinti titkos vagyonnyilatkozat adattartalmát veszi át, kibővítve azt a jövedelemre vonatkozó adatokkal és néhány pontosító vagyonelemmel.

-----STARTING---POINT---RESZLETES---

-----STARTING---POINT---VEGE---