2015. évi XXVII. törvény indokolása

a Szlovén Köztársaság Kormánya, Magyarország Kormánya és az Olasz Köztársaság Kormánya között a Többnemzeti Szárazföldi Kötelékről szóló Megállapodás kihirdetéséről

-----STARTING---POINT---ALTALANOS---

Általános indokolás

A törvény célja a nemzetközi szerződésekkel kapcsolatos eljárásról szóló 2005. évi L. törvény 5. § (2) bekezdésében foglaltak szerint a megállapodás szövegének végleges megállapítására vonatkozó felhatalmazás kiállítása, valamint a törvény 7. § (1) bekezdése alapján a kötelező hatályának elismerésére vonatkozó jogszabály benyújtása az Országgyűlés részére.

A törvény tárgya a Magyarország, Szlovénia és Olaszország Kormánya között az 1998-ban létrehozott Többnemzeti Szárazföldi Kötelékre (MLF) vonatkozó kormányközi megállapodás új változata, amely az MLF-et létrehozó kormányközi megállapodást váltaná fel, az 1998 óta eltelt időben a működés során szerzett tapasztalatok, illetve a jövőbeli elképzelések tükrében.

Az új Megállapodás szélesíti az MLF tevékenységi spektrumát, így a Megállapodás hatálybalépését követően az MLF-nek képesnek kell lennie a megfelelő készenléti szint, fenntartási képesség, műveleti hatékonyság elérését és fenntartását célzó, az interoperabilitás fejlesztését szolgáló többnemzeti kiképzési tevékenységek tervezésére és végrehajtására, ENSZ, EU, NATO által vezetett feladatok végrehajtására, valamint a Felek kölcsönös megállapodása szerinti egyéb feladatok végrehajtására.

Az MLF az Egyesült Nemzetek Szervezete Alapokmányában foglalt alapelvek szerint, az ENSZ Biztonsági Tanács mandátuma alapján létrehozott kötelék vagy egy nemzetközi szervezet által vezetett kötelék részeként alkalmazható, a nemzeti politikai döntéstől függően mindhárom nemzet, vagy csak két nemzet részételével.

A Megállapodás rögzíti az MLF döntéshozó és döntéselőkészítő szerveit (Politikai-Katonai Irányító testület, illetve Politikai-Katonai Munkacsoport, annak ad hoc munkacsoportjaival), azok összetételét, kimondja, hogy az olasz a vezető nemzet, az Udine-ben levő parancsnokságon kívül (melyben egyes beosztásokat a magyar fél tölt fel) az MLF állománya nem kerül telepítésre, hazai bázisukon állomásoznak készenléti státuszban.

A Megállapodás rögzíti annak lehetőségét, hogy az MLF-hez más nemzetek is csatlakozhassanak, továbbá lehetőséget nyújt harmadik nemzetek részére egyes MLF aktivitásokban történő ad hoc részvételre, az MLF-hez történő csatlakozás nélkül, külön eseti megállapodás alapján.

Ugyan a három ország között kölcsönösen léteznek kétoldalú egyezmények a minősített információk védelméről, azonban az olasz fél kifejezett kérésére ez a Megállapodás is tartalmaz rendelkezéseket a minősített információk kölcsönös védelméről. A Megállapodás a minősített információk védelme tekintetében a kétoldalú egyezmények szabályait rendeli alkalmazni, és csak néhány alapelvet említ meg (pl. need to know elv, biztonsági tanúsítvány szükségessége, célhozkötöttség), megfelelteti viszont az MLF minősítéseket a nemzeti minősítésekkel, ezáltal biztosítva az MLF minősítésű információk megfelelő szintű védelmét.

-----STARTING---POINT---RESZLETES---

Részletes indokolás

Az 1. §-hoz

A Megállapodás kötelező hatályának elismeréséről rendelkezik.

A 2. §-hoz

A Megállapodás szövegének kihirdetéséről rendelkezik.

A 3. §-hoz

A Megállapodás hiteles angol és hivatalos magyar nyelvű fordításának szövegét tartalmazza.

A 4. §-hoz

A hatályba lépéshez és annak közzétételéhez kapcsolódó rendelkezéseket tartalmazza, továbbá rendelkezik a megállapodásban foglaltak végrehajtásáért felelős személy kijelöléséről.