1996. évi CXI. törvény indokolása

az értékpapírok forgalomba hozataláról, a befektetési szolgáltatásokról és az értékpapír tőzsdéről

-----STARTING---POINT---ALTALANOS--- 

Az elmúlt közel egy évtized történései bebizonyították, hogy a piacgazdaságra való áttérés következtében Magyarországon is a gazdasági fejlődés egyik legfontosabb tényezőjévé vált a tőkepiac fejlettségi szintje, illetve azon képessége, hogy a gazdasági szereplőket finanszírozza, másrészt a tőkepiac résztvevőinek szabályozása, felügyelete a szabályozatlan és az illegálisan folytatott tevékenységek visszaszorításának kérdése.

A tőkepiac fejlődésének jelentős állomása volt az első átfogó szabályozást nyújtó törvény, az 1990. évi VI. törvény. A törvény legfőbb rendeltetését betöltötte, lehetővé tette a befektetési vállalkozások megalakulását, az értékpapírok szabályozott forgalomba hozatalát és forgalmazását, továbbá a nyilvános piac legfontosabb intézményének az értékpapír-tőzsdének a megalakítását. A törvény létrehozta az Állami Értékpapír- és Tőzsdefelügyeletet megteremtve ezzel a tőkepiac magas színvonalú állami ellenőrzésének feltételét.

A jelen Javaslat (a továbbiakban: Javaslat) a kialakult intézményrendszerre támaszkodva továbbfejleszti azt oly módon, hogy a korábbi évek során megszerzett tapasztalatokat szabályozási rendszerébe beépíti.

Az új törvény megalkotásának indokaként elsődlegesen az elmúlt években jelentősen megváltozott tőkepiaci helyzetet, nagyszámú és köztük jelentős tőkeerejű befektetési vállalkozás létrejöttét, új intézmények megjelenését kell megemlíteni. A tőkepiac intézményeivel szemben egyre magasabb befektetői elvárások jelentek meg, az értékpapírokban és tőzsdei termékekben történő befektetés a kezdeti különlegességből igen sok magyar megtakarító számára mindennapos gyakorlattá vált.

Magyarországon nagy számban jelentek meg külföldi befektetők, közöttük jelentős intézményi befektetők is, amelyek hasonló szabályozási környezetet, és hasonló színvonalú biztonságot igényelnek, mint amelyet hazájukban megszoktak. Magyarországnak az Európai Unióhoz történő csatlakozási szándéka is indokolja azt, hogy a tőkepiac szabályozása elveiben, színvonalában és a befektetőknek nyújtott biztonságában közelítse, illetőleg érje el azt a szintet, amelyet az Európai Unió a tagállamok szabályozásától megkövetel.

A jogharmonizáció követelményétől vezettetve a Javaslat fogalom rendszere követi az EU által kialakított fogalom rendszert azzal az eltéréssel, hogy a forgalmazási tevékenységek megnevezéseként és rendszerezéseként még nem az EU által használt befektetési szolgáltatások elnevezést és tevékenységi kört jelöli meg.

A forgalmazási tevékenységet folytató szervezetek szabályozását a Javaslat jelentős mértékben szigorítja. Sokrétű, de normatív engedélyezési feltételrendszert határoz meg, amelynek teljesen új eleme a befektetési szolgáltató társaságok tulajdonosainak vizsgálata és a tulajdonlás engedélyhez kötése. Ez szolgálja a tulajdonosi felelősség szigorítását, s egyúttal alkalmas a befektetők biztonságának növelésére is.

Az értékpapírok nyilvános forgalomba hozatala az értékpapírt megvásárló befektető szempontjából akkor tekinthető biztonságosnak, ha kellő mennyiségű és színvonalú információ áll rendelkezésre ahhoz, hogy a befektető az adott értékpapírba történő befektetés kockázatát teljeskörűen fel tudja mérni. Ennek érdekében a Javaslat jelentős szigorításokat tartalmaz a nyilvános forgalomba hozatalhoz készített tájékoztató tartalmi elemei, elbírálása és engedélyezése körében. A tájékoztató tartalmi elemeinek kimerítő felsorolását a Javaslat külön mellékletben tartalmazza.

A nyilvános forgalmazás területén a Javaslat teljes tőzsdekényszert - eltérően pl. a lengyel és a szlovén szabályozástól - nem kíván bevezetni, azonban rendelkezést tartalmaz arra, hogy a szélesebb befektetői kör érdeklődését kiváltó, nagyobb - kétszázmillió forintot meghaladó - értékű kibocsátást követően az értékpapírok tőzsdei bevezetését meg kell kísérelni.

Az értékpapírok zártkörű forgalomba hozatalát a Javaslat csak annyiban kívánja érinteni, hogy a bejelentési kötelezettség előírása révén a Felügyelet arról tudomást szerezzen és jogszerűségét kontrollálhassa kizárólag atekintetben, hogy a zártkörűség fogalmi kritériumának megfelel-e.

A tőzsde szabályozása terén a Javaslat továbbra is fenn kívánja tartani, sőt erősíteni a tőzsde önkormányzó, önszabályozó jellegét. Ez az elmúlt években bevált és biztosítja azt, hogy a tőzsde mint a tőkepiac legfontosabb intézménye feladatát káros befolyástól mentesen láthassa el. A Javaslat ugyanakkor lehetővé teszi, hogy a tőzsdén a tőzsdetagokon kívül más szervezetek is kereskedési jogot szerezhessenek ezzel is jelentősen bővítve az átlátható, koncentrált piac szereplőinek körét.

A Javaslat egyik kiemelt jelentőségű része a befektető-védelem szabályozása. A szabályozás teljes terjedelmén végigvonul a befektető-védelem erősítésének követelménye. A befektetők biztonságának fokozása érdekében teszi kötelezővé a Javaslat az értékpapír forgalmazási tevékenységet folytató szervezetek számára, hogy Befektető-védelmi Alapot hozzanak létre, biztosítva ezzel, hogy a befektetési szolgáltató szervezet fizetésképtelensége esetén főleg a kis befektetőt ért károk jelentősen enyhíthetők legyenek.

-----STARTING---POINT---RESZLETES---

Az 1. §-hoz

A Javaslat az 1. § (1) bekezdésében összefoglalóan megjelöli a törvény szabályozási körét. E körben ismerteti azokat a szervezeteket, amelyek működését szabályozni kívánja. A törvény céljaként általánosságban is kimondja azt, hogy az értékpapírtörvény elsődleges célja az, hogy a befektetők érdekeit védje és rögzíti, hogy minden olyan személy és szervezet, amely a törvény hatálya alá tartozik jogait és kötelezettségeit jóhiszeműen köteles gyakorolni a tőle elvárható - és nem az általánosan érvényesülő általában elvárható - gondossággal köteles elvárni és mindezeknek az a célja, hogy a tőkepiac legfontosabb szereplője, azaz a befektető érdeke érvényesülhessen.

A 2. §-hoz

A Javaslat a korábban hatályos Épt.-hez hasonlóan a törvény hatálya alá tartozó tevékenységeket fogalmaz meg oly módon, hogy ahhoz hozzákapcsolja az értékpapírok meghatározott körét is.

A törvény hatálya alá tartozik a sorozatban kibocsátható értékpapír forgalomba hozatala. A Javaslat már nem csak a nyilvános forgalomba hozatalt, hanem a zártkörű forgalomba hozatalt is a törvény hatálya alá vonja, azonban a zártkörű forgalomba hozatalt csak oly mértékben, hogy a Felügyelet a kibocsátóra (az alapítóra) előírt bejelentési kötelezettség folytán tudomást szerezzen a zártkörű forgalomba hozatalról. A Javaslat mind a deviza-belföldi, mind a deviza-külföldi kibocsátó értékpapírjának Magyarország területén történő forgalomba hozatalát szabályozza.

A Javaslat az EU előírásaihoz hasonlóan a befektetési szolgáltatás nyújtását teljes körűen szabályozási körébe vonja, így nyomatékosan utal arra, hogy az értékpapírokkal és más befektetési eszközzel kapcsolatos másodpiaci tevékenység is a törvény hatálya alá tartozik. Az elmúlt időszakban az értékpapírok mellett a tőzsdén más instrumentumok is forgalmazásra kerültek. A Javaslat szabályozási körébe vonja az értékpapírokból devizából képzett származékokat, például az indexet is és ezeket tőzsdei termék összefoglaló néven szabályozza.

A törvény egyes értékpapírokat kivesz a törvény hatálya alól. Ezek azok az értékpapírok, amelyek sorozatban nem bocsáthatók ki (például váltó) kibocsátásukról más törvény rendelkezik (például kárpótlási jegy), illetve a törvény hatálya alá sorolása nem szükséges (például az állampapír zárt körű forgalomba hozatala).

A Magyar Nemzeti Bank és a Kincstár különleges helyzete folytán a Javaslat megállapítja, hogy melyek azok a rendelkezések, amelyeket rájuk nem kell alkalmazni. Mindkét szervezet a reá vonatkozó törvény alapján értékpapír forgalmazási tevékenységet jogosult végezni, és mint befektetési vállalkozás a többi befektetési szolgáltatókhoz képest különleges helyzetben van. A két szervezet forgalmazási tevékenységének végzéséhez felügyeleti engedély nem kell, és a törvény egyes rendelkezései, - így különösen tulajdonszerzési korlátozás, likviditás szabályozás, kockázat kezelési előírások - rájuk nem vonatkoztathatók.

A 3. §-hoz

A Javaslat a törvény szövegében használt jogszabályokat mellékletben összefoglaltan jelöli meg, hozzájuk rendelve azok közkeletű rövidített elnevezését.

E szakasz tartalmazza a fogalommeghatározásokat. A fogalommeghatározások átfogják a befektetési szolgáltatási tevékenységeket, azok tartalmát megadva megállapítják a Javaslat által bevezetett új intézmények tartalmát.

A 4. §-hoz

A Javaslat megállapítja a befektetési szolgáltatási tevékenységek teljes körét, valamint az ún. kiegészítő befektetési szolgáltatási tevékenységeket. A befektetési szolgáltatási tevékenységek elnevezése megfelel az EU direktívában meghatározott ilyen tevékenységeknek, illetve a kölcsönösen elismert pénzügyi szolgáltatási körnek.

Az 5. §-hoz

A Javaslat felsorolja azokat a befektetési eszközöket, amelyek befektetési szolgáltatás tárgyai lehetnek, amelyekre a befektetési szolgáltatás irányul. Tartalmazza mindazokat a modern piaci eszközöket is, amelyek jelentősége a belföldi tőkepiacon folyamatosan nő.

A 6. §-hoz

A Javaslat rögzíti, hogy befektetési szolgáltatási tevékenység végzését kizárólag felügyeleti engedély birtokában lehet végezni.

A 7-8. §-hoz

A Javaslat részletesen szabályozza, hogy befektetési szolgáltatási tevékenységet mely szervezetek végezhetnek. Azok a gazdálkodó szervezetek, amelyek kizárólag befektetési szolgáltatási tevékenység nyújtásával foglalkoznak (értékpapír-bizományos, értékpapír-kereskedő, értékpapír-befektetési társaság), befektetési vállalkozásnak minősülnek. A Javaslat rögzíti azt is, hogy a különböző típusú befektetési vállalkozás mely befektetési szolgáltatásokat nyújthatják.

A Javaslat szabályozza azt, hogy befektetési vállalkozáson kívül más szervezet mely befektetési szolgáltatási, illetőleg kiegészítő befektetési szolgáltatási tevékenységet végezhet, illetve ezek végzéséhez milyen előfeltételek megléte szükséges. A bankok állampapírok, zárt körben forgalomba hozott értékpapírok, valamint az 5. §-ban felsorolt egyéb eszközök vonatkozásában jogosultságot szereznek befektetési szolgáltatások végzésére. A nyilvánosan kibocsátott kötvények és részvények tekintetében pedig később meghozandó törvény fogja a bankok tevékenységét, illetve ahhoz szükséges feltételrendszert szabályozni. A szövetkezeti hitelintézetek ugyancsak korlátozott mértékben, de részt vehetnek befektetési szolgáltatás ügynökként történő értékesítésében.

Az értékpapír tőzsde és az árutőzsde közötti átjárhatóság érdekében a két tőzsde tagjainak kölcsönösen lehetővé teszi, hogy a másik tőzsdén tőzsdeügyleti tevékenységet folytathassanak. Befektetési vállalkozás azonban az árutőzsdén áru alapú határidős ügyletet nem, csak deviza alapú határidős ügyletet köthet, míg az árutőzsde tag az értéktőzsdén szintén csak pénzügyi határidős és opciós ügyletet köthet. A kölcsönös átjárhatóságot a Javaslat a szigorúbban és magasabb szinten szabályozott értékpapírtőzsde szabályainak alkalmazásával kívánja lehetővé tenni.

A Javaslat deklarálja a Kormány azon szándékát, hogy távlatilag az univerzális bankrendszer létrehozásával ért egyet, ennek első jelentős lépése a bankok állampapír piaci szerepének erősítése. A bankok teljes körű befektetési szolgáltatási tevékenységéről - tekintettel nagy jelentőségére, a szükséges szabályozás volumenére, bonyolultságára és időigényére - külön törvény fog intézkedni.

A 9. §-hoz

Befektetési szolgáltatási tevékenységet kizárólag csak részvénytársasági formában működő szervezet végezhet azzal a megkötéssel, hogy csak névreszóló részvényekkel rendelkezhet. Ez feltétlenül szükséges a befektetési vállalkozásban történő tulajdonszerzés engedélyezéséhez, illetőleg a tulajdonos változások folyamatos figyelemmel kíséréséhez.

A befektetők és a teljes tőkepiac biztonsága érdekében a Javaslat jelentős mértékben megemeli a befektetési vállalkozásra vonatkozó alaptőke-előírásokat. Bizományos esetében az eddigi ötmillió forint helyett húszmillió forint, míg értékpapír-kereskedő esetében az eddigi ötvenmillió forint helyett százmillió forint. A Javaslat most meghatározott befektetési társaság alaptőkéjét egymilliárd forintban határozza meg figyelemmel arra, hogy ez a befektetési vállalkozási kategória az, amely a leginkább tőkeigényes tevékenységek végzésére jogosult.

A Javaslat előírja, hogy a befektetési vállalkozás alaptőkéje csak pénzbeli hozzájárulással biztosítható. Ezzel elkerülhető az, hogy az alaptőkébe apportként bevitt nehezen mobilizálható vagyontárgyak legyenek és ennek következtében a befektetési szolgáltató helytállási képessége csökkenjen.

A 10. §-hoz

A Javaslat a befektetési szolgáltatókban való tulajdonszerzést jelentős korlátozás alá vonja. Egyik befektetési szolgáltató a másik befektetési szolgáltatóban közvetlen tulajdont egyáltalán nem szerezhet, a közvetlen tulajdonszerzést is tíz százalékban maximalizálja a Javaslat. Befektetési szolgáltatónak nem minősülő természetes személy és szervezet kizárólag egy értékpapírbefektetési szolgáltatóban szerezhet tíz százalékot meghaladó közvetlen tulajdont. Továbbá a tőzsdetanács befektetői képviselője és kibocsátói képviselője, valamint a tőzsde és az elszámolóház alkalmazottja és a Felügyelet köztisztviselője befektetési szolgáltatóban sem közvetett sem közvetlen tulajdont nem szerezhet.

Ez a szabályrendszer biztosítja azt, hogy a befektetési szolgáltatók egymás irányítása alá nem kerülhetnek, egyik befektetési szolgáltató a másik befektetési szolgáltatótól üzleti titkot, értékpapír titkot nem szerezhet meg, továbbá egyéb személyek, akik a befektetési szolgáltatóhoz kapcsolódó egyéb tevékenységeket is végezhetnek pl. felügyelik annak tevékenységét - a befektetési szolgáltatóban tulajdont nem szerezhetnek. A Javaslat rögzíti azt is, hogy az előírásaival ellentétes tulajdonszerzésre irányuló szerződés érvénytelen.

A 11-17. §-hoz

A fejezet szabályai részletesen megállapítják az engedélyezés feltételeit. A Javaslat a személyi feltételeket jelentős mértékben szigorítja, ugyanis a befektetési szolgáltatási tevékenységek irányításához - bármely szervezet számára - olyan személy alkalmazását írja elő, akivel szemben szakirányú végzettséget, szakmai vizsgát és két éves szakirányú szakmai gyakorlatot követel meg.

Az befektetési vállalkozásra ezen túlmenő előírásként tartalmazza azt, hogy a napi üzletmenetét (teljes tevékenységét) irányító ügyvezető öt év szakirányú szakmai gyakorlattal rendelkezzen, és erre a területre legalább két személyt kell alkalmaznia, azon indokkal, hogy ez a két személy folyamatosan biztosíthassa egymás kontrollálását is.

Ugyanakkor a Javaslat az üzletkötőkre enyhébb előírásokat tartalmaz a korábban hatályos rendelkezésekhez képest, amit az indokol, hogy az üzletkötőkhöz képest a tevékenységet irányító és az ügyfelekkel foglalkozó, azoknak befektetési javaslatot tevő személyek jelentőségét emelni kívánja a Javaslat.

Az értékpapír forgalmazási tevékenységek végzéséhez szükséges tárgyi, technikai feltételeket a Javaslat részletesen nem határozza meg, azonban felhatalmazást ad a kormánynak arra, hogy ezen részletszabályokat rendeletben megállapítsa.

A Javaslat normatív módon írja elő a Felügyelet számára, hogy mik azok a körülmények, amelyeket az engedélyezés körében vizsgálhat és milyen esetekben utasítja el a forgalmazási tevékenység végzésére irányuló engedélykérelmet.

Ugyancsak normatív módon tartalmazza a Javaslat a tevékenység végzésére jogosító engedély Felügyelet által történő visszavonásának a lehetőségét.

A 18-20. §-hoz

A korábban hatályos törvénytől eltérően a Javaslat a befektetési szolgáltatóban történő tulajdonszerzést engedélyhez köti. Ez természetesen csak a törvény hatálybalépését követő tulajdonszerzés Felügyelet általi engedélyezését jelenti.

A Javaslat a Gt. Szabályaihoz képest többlet-követelményeket állít fel a befektetési vállalkozás saját részvénykönyvében vezetett adatok körében. A cél az, hogy a befektetési vállalkozás tulajdonosainak adatai a Gt-hez képest szélesebb körben folyamatosan figyelemmel kísérhetők legyenek.

A Javaslat kimerítően részletezi azokat a szempontokat, amelyeket a tulajdonszerzés engedélyezése keretében a Felügyelet vizsgálni köteles és jogosult. A szempontrendszer azt kívánja elérni, hogy befektetési vállalkozásban csak olyan személyek és szervezetek szerezzenek tulajdont, akik az ehhez szükséges pénzügyi források eredetét igazolni tudják, köztartozásuk nem áll fenn, és egyéb üzleti tevékenységük nem érinti hátrányosan a befektetési vállalkozás tevékenységét. A Javaslat a tulajdonszerzéstől el kívánja zárni azokat a személyeket, akik korábban pénzügyi szolgáltatással foglalkozó szervezet vezetőjeként ilyen szervezetet fizetésképtelen helyzetbe hoztak, olyan szervezetnél tevékenykedtek, amelynek a működési engedélyét a Felügyelet visszavonta. Akik ellen meghatározott körben büntetőeljárás van folyamatban, annak lezárásáig jogokat nem gyakorolhatnak, illetve tevékenységet nem végezhetnek.

A 21. §-hoz

A Javaslat lehetővé teszi, hogy az értékpapírokat az eddigi gyakorlattól eltérően ne legyen kötelező fizikailag - nyomdai úton - előállítani. A kibocsátó döntése alapján a nyomdai úton való előállítás alternatívájaként lehetővé válik az értékpapírok számítógépes jelként való megjelenítése (dematerializált értékpapír). Ez esetben az értékpapír összes kötelező tartalmi, a Javaslatban leírt elemét tartalmazó okiratot a kibocsátó a központi értéktárban köteles elhelyezni. Továbbiakban ez az okirat képezi a forgalom alapját. A dematerializált értékpapír a későbbiek során fizikailag nem állítható elő. Fontos szabály még, hogy a kibocsátó az azonos jogokat megtestesítő értékpapíroknak csak az azonos jelleggel való előállításáról rendelkezhet, azaz vagy nyomdai, vagy dematerializált előállítás történik.

A 22. §-hoz

Ha a kibocsátó olyan értékpapír dematerializált formájú megjelenítéséről dönt, mely korábban már kinyomtatásra került, akkor ezeket az értékpapírokat be kell vonni és helyettük az értékpapír-tulajdonosok értékpapír-számláján ugyanolyan mennyiségben és értékben meg kell jeleníteni a dematerializált értékpapírt. Gyakorlatilag a részvénycsere szabályai alapján történik a művelet, a kibocsátó felhívására a törvény által előírt minimálisan hat hónapon belül a kinyomtatott értékpapírokat be kell nyújtani a kibocsátónak, az értékpapír-tulajdonos értékpapír-számláján pedig haladéktalanul meg kell jeleníteni a dematerializált értékpapírt. Azon értékpapír-tulajdonosok, akik a kibocsátó által megjelölt határidőn belül az értékpapírokat nem adják át a kibocsátónak, tulajdonukat nem vesztik el, de a határidő lejártát követően a kinyomtatott értékpapírt a kibocsátó érvénytelenné nyilvánítja. Az érvénytelenné nyilvánított értékpapír helyett a kibocsátó új, dematerializált értékpapírt bocsát ki, és azt értékesíti. A befolyt vételárat az eredeti értékpapír-tulajdonosnak ki kell adni, illetve azt hitelintézetnél letétbe kell helyezni.

A 23. §-hoz

A Javaslat új eleme a ma hatályos törvényhez képest, hogy szabályokat állapít meg az állampapírok nyilvános forgalomba hozatalára is. Az állampapírok esetében is kötelezővé válik egy ismertető elkészítése, valamint nyilvános ajánlattétel megtétele. Ezeknek tartalmazniuk kell az állampapírra, valamint a forgalomba hozatalra vonatkozó összes lényeges, pontos információt. Az ismertetőt és a nyilvános ajánlattétel szövegét a Felügyelethez tájékoztatásul be kell nyújtani. A nyilvános ajánlattételt hirdetmény formájában kell megjelentetni legalább a jegyzést megelőzően öt nappal egy országos napilapban és a tőzsde hivatalos lapjában. Az ismertető megtekintetésének lehetőségét a jegyzési helyeken kell biztosítani. Az ismertető kötelező tartalmi elemeit nem ez a § tartalmazza, hanem a törvény 2. számú melléklete.

A 24. §-hoz

E szakasz határozza meg az egyéb értékpapírok nyilvános forgalomba hozatalának feltételeit. Ezek közül leglényegesebbek, hogy a kibocsátó a Felügyelet által jóváhagyott tájékoztatót és a nyilvános ajánlattételt közzétegye, a nyilvános forgalomba hozatallal kapcsolatos teendőkkel befektetési szolgáltatót bízzon meg. Kötvény nyilvános forgalomba hozatalának feltétele, hogy a kibocsátó legalább egy teljes naptári éve működjön. Részvény nyilvános forgalomba hozatalának feltétele, hogy a kibocsátó, illetve jogelődje két teljes naptári éve működjön, kivéve, ha a tervezett forgalomba hozatal egy meghatározott mértéket nem ér el (ötvenmillió forint), illetve kivételt képeznek az olyan speciális társaságok, amelyek legfőbb ismérve az, hogy alaptőkéjük legalább kilencven százalékát részvény portfolióba fektetik. A kötvény és a részvény nyilvános forgalomba hozatala esetében az eltérést az indokolja, hogy a kötvény alapvetően biztonságos befektetési forma, a kötvény hitelviszonyt testesít meg a kibocsátó és a kötvényvásárló között, s így a befektető csak átmenetileg bocsátja rendelkezésre pénzét. A részvény vásárlás ezzel szemben végleges tőkeátadást jelent a kibocsátó részére, a részvény tulajdonlás a kötvényhez képest lényegesen nagyobb kockázattal jár mind a megszerezhető tőkejövedelmek, mind pedig a befektetett tőkéhez való hozzájutás tekintetében. Az elmúlt hat év tapasztalatai azt mutatják, hogy a jogelőd nélkül, nyilvános tőkegyűjtéssel létrejött társaságok hordozzák magukban a legnagyobb kockázatot, hiszen a társaságnak nincs múltja, nincs szervezete, nincs tapasztalat a vezetés, gazdálkodás eredményességéről, nem rendelkezik mérleggel. Ennek megfelelően a nyilvános forgalomba hozatal során megcélzott befektetők részére a tájékoztatóban mindezekről nem lehet megfelelő mélységű és kellően alátámasztott információkat közölni, pusztán azokat a terveket, elképzeléseket, amelyeket az alapítók, a nyilvános ajánlattételt megtevők el szeretnének érni. Ezen kockázatokat a piaci szereplők egyike sem képes felmérni, de legkevésbé azok a kisbefektetők, a piacon tapasztalatlan, kellő szakismerettel nem rendelkező befektetők. A Javaslat lényege tehát az, hogy a részvénytársaságok csak azt követően gyűjthessenek a nyilvánosságtól részvény formájában tőkét, amikor már rendelkeznek a gazdálkodásukra, működésükre vonatkozó tényadatokkal, lezárt, auditált mérlegekkel, tehát nagyobb az esély arra, hogy a működésében rejlő kockázatokat a befektetők fel tudják mérni.

A részvénytársaságok esetében alkalmazott egyik kivétel megengedi, hogy a kis alaptőkével létrejövő társaságok a nyilvánosságtól részvény-tőkét gyűjtsenek, mivel az alacsony tőke-nagyság - bár az előbb említett kockázat ezeknél is fennáll - összességében kevesebb befektetőt jelent, a piacra való veszélyessége kisebb mértékű. Továbbá ez a megoldás nem zárja el teljes mértékben a tőkegyűjtés lehetőségét az új vállalkozások elől. A másik kivétel szabályt tartalmaz azokra a társaságokra vonatkozóan, amelyek fő tevékenysége az, hogy az összegyűjtött tőkét speciális módon használják fel, már működő társaságokban szereznek részesedéseket. Ezen társaságok esetében a kockázat nem elsősorban magában a társaságban rejlik, hanem azokban a céltársaságokban, amelyekben a részesedést megszerzik.

Ugyancsak új szabálya a tervezetnek, hogy az értékpapír nyilvános forgalomba hozatalát követően, ha az a kettőszáz millió forintot meghaladta, a kibocsátó köteles megkísérelni az értékpapír teljes mennyiségének tőzsdei bevezetését. A Javaslat célja az, hogy lehetőség szerint minél több értékpapír kerüljön be a szabályozott, átlátható és megfelelő módon felügyelt piacra. Ez a befektető-védelmi szabály azt a célt is szolgálja, hogy a forgalomba hozott értékpapírnak továbbiakban megfelelő likviditása is legyen, azaz a befektető a megvett értékpapírt el tudja adni, illetve újakat tudjon vásárolni. Mindez nem jelenti a tőzsdén kívüli forgalom megszüntetését, hiszen továbbra is lesznek olyan értékpapírok, amelyek különféle okokból nem kerülnek majd be a tőzsdei kereskedés rendjébe.

A 25-27. §-hoz

A nyilvános forgalomba hozatalhoz készítendő tájékoztatónak minden a kibocsátó piaci, gazdasági, pénzügyi, jogi helyzetének és mindezek várható alakulásáról szóló adatot tartalmaznia kell. A tájékoztató célja, hogy az abban szereplő információk alapján a befektető fel tudja mérni és meg tudja ítélni az értékpapírban rejlő kockázatot, a várható előnyöket, illetve veszélyeket. A tájékoztatónak a lehető legfrisebb információkat kell tartalmaznia. Fontos szabály, hogy a tájékoztatót a kibocsátó és a befektetési szolgáltató köteles aláírni, valamint új szabályként bekerült a tervezetbe az, hogy a kibocsátó könyvvizsgálójának is nyilatkoznia kell a tájékoztatóban foglalt adatokra és információkra vonatkozóan. A tájékoztató kötelező tartalmi elemeit a 3. számú melléklet részletesen kifejti, illetve a helyi önkormányzatok értékpapír kibocsátásaihoz a 4. számú melléklet tartalmazza a kötelező tartalmi elemeket.

A 28-29. §-hoz

Azon kibocsátók, amelyek egy nyilvános forgalomba hozatalt követő hat hónapon belül újabb nyilvános forgalomba hozatalt hajtanak végre, nem kötelesek ismételten teljes tartalmú tájékoztatót készíteni, hanem lehetőségük nyílik arra,hogy csak ún. egyszerűsített tájékoztatót készítsenek, amely csak kiegészítő adatokat tartalmaz az előző forgalomba hozatal és tájékoztató elkészítése óta eltelt időszakról.

A 30. §-hoz

A tájékoztató és a nyilvános ajánlattétel közzétételéhez a Felügyelet jóváhagyása szükséges. E szakasz tartalmazza azon dokumentumok felsorolását, melyet a jóváhagyási kérelemhez a kibocsátónak és a befektetési szolgáltatónak csatolni kell. A Felügyelet jogosult a tájékoztató alapjául szolgáló dokumentumokba, nyilvántartásokba betekinteni, információkat kérni a befektetési szolgáltatótól, a kibocsátótól, valamint a kibocsátó könyvvizsgálójától. Lehetőség van arra, hogy a tájékoztató módosítását, kiegészítését, részletezését kérje, továbbá kötelezheti a befektetési szolgáltatót és a kibocsátót arra, hogy a szokásostól eltérő vagy szokásost lényegesen meghaladó kockázatra a befektető figyelmét mind a tájékoztató elején, mind pedig a hirdetményben felhívja.

A 31. §-hoz

A tájékoztató elbírálásának határideje az Áe. előírásaitól eltérően hatvan nap, továbbá a kibocsátó és a befektetési szolgáltató együttes kérelmére az eljárás egy alkalommal legfeljebb kilencven napra felfüggeszthető. Az eltérést a tájékoztató elbírálásának speciális szempontjai teszik indokolttá, különösen olyan esetekben, amikor kiegészítések, illetve további információk beszerzése vagy más hatóságok megkeresése, állásfoglalásuk beszerzése szükséges.

A 32. §-hoz

A Felügyelet köteles a jóváhagyást megtagadni olyan esetekben, amikor a tájékoztató a törvényben meghatározott célnak, azaz a befektetők kellő színvonalú tájékoztatásának nem tesz eleget, ha a törvénynek vagy más jogszabálynak nem felel meg, valamint ha a kibocsátó és a befektetési szolgáltató a felügyeleti intézkedéseknek nem tesz eleget. A Felügyelet jóváhagyása a tájékoztató közzétételére harminc napig hatályos, ha a nyilvános ajánlattétel közzététele ezen időszakon belül nem valósul meg, akkor ismételt jóváhagyás szükséges.

A 33. §-hoz

Ha a tájékoztató jóváhagyása és a jegyzés vagy eladás lezárása közötti időszakban olyan lényeges tény, vagy körülmény jut a Felügyelet, a kibocsátó vagy a befektetési szolgáltató tudomására, amely a tájékoztatóban foglaltakat jelentősen befolyásolják, szükségessé válik a tájékoztató módosítása. A tájékoztató módosításhoz a Felügyelet engedélye kell és a módosítás tartalmát közzé kell tenni. Ha az új információ, illetve körülmény olyan jellegű, amely alapján az eredeti tájékoztatót nem lehetett volna jóváhagyni, illetve a befektetői érdekeket súlyosan sérti, a Felügyelet a tájékoztató közzétételéhez kiadott engedélyt köteles visszavonni és a folyamatban levő jegyzést leállítani.

A 34. §-hoz

E § tartalmazza a nyilvános ajánlattétel és a tájékoztató közzétételével kapcsolatos szabályokat. A nyilvános ajánlattételt a jegyzés (eladás) kezdő napját megelőzően legalább hét nappal kell megjelentetni, legalább egy országos napilapban és a tőzsde hivatalos lapjában. A tájékoztató szövegének megjelentetésére a tervezet két alternatívát kínál a kibocsátó részére, vagy teljes szövegében megjelenteti abban az országos napilapban, amelyben a nyilvános ajánlattételt megjelentette, vagy pedig valamennyi jegyzési helyen ingyenesen a befektetők rendelkezésére kell bocsátania. Ez a szabály azt kívánja elérni, hogy az adott értékpapírból vásárolni kívánó befektetők kellő helyen és időben hozzájuthassanak a tájékoztató teljes jóváhagyott szövegéhez és annak alapján dönthessenek befektetésükről.

A 35. §-hoz

A Javaslat szerint semmis az értékpapír jegyzésére és az elidegenítésre kötött szerződés, ha a nyilvános forgalomba hozatalra a Felügyelet által jóváhagyott tájékoztató nélkül kerül sor, illetve ha a kibocsátó befektetési szolgáltató igénybevétele nélkül hajtja végre a nyilvános forgalomba hozatalt.

A 36-37. §-hoz

Jegyzési eljárás lefolytatására jogszabályi kötelezettség vagy a kibocsátó döntése szerint kerül sor. A jegyzési eljárás főbb szabályai,hogy a jegyzési nyilatkozat csak írásban érvényes, a feltételhez kötött jegyzés semmis, továbbá dematerializált értékpapír nyilvános forgalomba hozatala esetén jegyzési feltétel, hogy a befektetőnek értékpapír-számlája legyen. A tervezet szerint az értékpapírok jegyzési eljárására nyitva álló legrövidebb időszak három nap. Ezen három nap alatt minden jegyzést kötelesek elfogadni még akkor is, ha a jegyzések összege a ténylegesen eladni kívánt értékpapírok nagyságát meghaladja. Ezzel biztosítható az, hogy egy-egy nagyobb érdeklődésre számottartó, illetve korlátozottan rendelkezésre álló értékpapír forgalomba hozatala esetén a jegyzés első napján a sorállások, tumultuózus jelenetek elkerülhetők és a három nap alatt minden egyes befektető a jegyzés időpontjától függetlenül, azonos eséllyel jegyezhet.

A 38-42. §-hoz

A tájékoztatónak tartalmaznia kell, hogy a kibocsátó és a befektetési szolgáltató egyetemlegesen felel a tájékoztató félrevezető tartalmával vagy az információ elhallgatásával okozott kár megtérítéséért. Ezt külön felelősségvállaló nyilatkozattal kell megtenni.

Ha a tájékoztató a jegyzési időszak alatt módosításra kerül, akkor az a befektető, aki a módosítás közzététele előtt jegyzett vagy vásárolt értékpapírt, jogosult elállni, ha a módosítás az értékpapír piaci megítélését kedvezőtlenül érinti.

A kibocsátó és a befektetési szolgáltató a jegyzés során befizetett összegeket hitelintézetnél, vagy központi értéktárnál elkülönített letéti számlán köteles tartani mindaddig, ameddig a jegyzés le nem zárul és az allokáció meg nem történik. Az elkülönített számlán elhelyezett összeg semmilyen más célra nem használható fel.

A 43. §-hoz

A tájékoztatóban közölni kell azt az eljárásrendet (allokációs rendet), amellyel a jegyzés vagy az aukció lezárását követően az értékpapírok a befektetők között szétosztásra kerülnek.

A 44. §-hoz

Értékpapírok nyilvános forgalomba hozatalának egyik lehetséges, speciális formájaként határozza meg a Javaslat az aukciót, valamint annak minimális szabályait.

A 45. §-hoz

A folyamatos kibocsátásra, amikor az értékpapírok kibocsátása 60 napot meghaladó időn keresztül történik az értékpapír futamideje az adott, egyedi papír kibocsátásának napján indul, a Javaslat speciális szabályokat állapít meg a tájékoztató, illetve az egyszerűsített tájékoztató folyamatos aktualizálására, a befektetők megfelelő tájékoztatására vonatkozóan.

A 46-47. §-hoz

E szakaszok az értékpapírok forgalomba hozatalához kapcsolódó néhány speciális szabályt állapítanak meg. Ezek közül kiemelendő, hogy a Felügyelethez tájékoztatásul be kell nyújtani a kibocsátással összefüggésbe hozható hirdetéseknek a tervezetét, melyek a befektetők előzetes tájékoztatását, a figyelem felkeltés céljait szolgálják.

A 48-49. §-hoz

A kibocsátó rendszeres tájékoztatást köteles nyújtani a nyilvánosan forgalomba hozott értékpapírban megtestesített jogok és kötelezettségek fennálltáig, illetve az értékpapír lejáratáig. A tájékoztatás célja, hogy az értékpapír tulajdonosai, valamint mindazok akik az értékpapírt a másodlagos piacon (tőzsdén vagy tőzsdén kívül) megvásárolhatják, folyamatosan kellően hiteles és kellő mélységű információval rendelkezzenek. A rendszeres tájékoztatás két formája az éves gyorsjelentés és az éves jelentés. Az éves gyorsjelentés elkészítését és közzétételét az indokolja, hogy ennek segítségével a befektetők hamar juthatnak a kibocsátó társaság gazdálkodásáról szóló megbízható információhoz. Az éves gyorsjelentés közzétételi határideje a tárgyévet követő év február 15., mely gyorsjelentés természetesen nem tartalmaz auditált éves beszámolón alapuló adatokat. Az éves jelentés közzétételi határideje április 30., ez már a végleges adatokat tartalmazza. Mind a gyorsjelentést, mind az éves jelentés elkészültéről szóló hirdetményt legalább egy országos napilapban és a tőzsde hivatalos lapjában a kibocsátó köteles közzétenni, valamint a Felügyeletnek megküldeni. Az éves gyorsjelentés és az éves jelentés kötelező tartalmi elemeit a 6. számú melléklet tartalmazza.

Az éves gyorsjelentés és az éves jelentés valóságtartalmáért a kibocsátó felelősséggel tartozik.

Az 50. §-hoz

Minden olyan információt, amely a kibocsátó gazdálkodását, szervezetét, vezetését, piaci megítélését érinti, köteles a kibocsátó két napon belül közzétenni annak érdekében, hogy a befektetők ezen információkhoz minél hamarabb, és hiteles forrásból hozzájussanak. A közzéteendő rendkívüli információk körét a 7. számú melléklet írja le.

Az 51-53. §-hoz

E szakaszok a rendszeres és rendkívüli tájékoztatás közös szabályait tartalmazzák. A rendszeres és rendkívüli tájékoztatás elmaradásával, illetve félrevezető tartalmával okozott kár megtérítéséért a kibocsátó felel. Köteles a kibocsátó helyreigazítást kérni az olyan róla közzétett valótlan hírrel kapcsolatosan, mely az általa kibocsátott értékpapír értékét, piaci megítélését érinthet azért, hogy a befektetők ne a valótlan információk birtokában döntsenek befektetéseikről.

Ha a kibocsátó ellen felszámolási eljárás indult, akkor a rendszeres és rendkívüli tájékoztatási kötelezettség a felszámolót, illetve a végelszámolót terheli.

Az 54. §-hoz

Azokban az esetekben, ha a forgalomba hozott értékpapír tulajdonosainak a száma harmincöt alá csökken és ezzel megszűnik az a közérdek, amely a kibocsátó tájékoztatási kötelezettségét jelentette, a kibocsátó megfelelő dokumentumok rendelkezésre bocsátásával kérheti a Felügyelettől a nyilvánosságnak történő adatszolgáltatási kötelezettség alóli felmentést.

Az 55-60. §-hoz

A Javaslat jelentős új pontja az értékpapírok zártkörű forgalomba hozatalának szabályozása. Ezzel egyértelműbbé válik a zártkörű és a nyilvános forgalomba hozatal közötti különbségtétel, a kettő közötti határvonal mind tartalmi, mind eljárási oldalról. Az értékpapírok zártkörű forgalomba hozatala esetén nem indokolt a befektető-védelem szabályainak olyan mértékű érvényesítése, mint a nyilvános forgalomba hozatal esetén. Ezért a Javaslat a zártkörű forgalomba hozatal esetén nem kívánja meg tájékoztató készítését és annak felügyeleti jóváhagyását, csupán a forgalomba hozatal tényének és a megfelelő dokumentációknak a Felügyelethez való bejelentését.

Hitelviszonyt megtestesítő értékpapírok esetében a Javaslat részletesebb szabályokat állapít meg, pl. információs összeállítás készítésének kötelezettsége, befektetési szolgáltató igénybevétele, míg a részvény zártkörű kibocsátása esetében az alapító okiratot, illetve alaptőke emelés esetén az arról döntő igazgatósági vagy közgyűlési határozat benyújtását írja elő. A különbségtétel oka az, hogy a részvény kibocsátás, illetve a részvénytársaságok törvényességi felügyeletét a cégbíróságok látják el, s indokolatlan lenne kettős felügyelet kialakítása.

A 61-65. §-hoz

A Javaslat továbbra is fenn kívánja tartani azt a helyzetet, hogy főszabályként a devizakibocsátó külföldi értékpapírjának a belföldön történő forgalomba hozatalához a Felügyelet engedélye szükséges.

A Javaslat a devizahatóság engedélyének meglétét és a kibocsátó székhelye szerinti értékpapír felügyeletet ellátó hatóság egyetértő véleményét kívánja meg a belföldön történő nyilvános forgalomba hozatal engedélyezéséhez. Ezen túlmenően természetesen szükséges az is, hogy a kibocsátó eleget tegyen az értékpapír forgalomba hozatalához előírt feltételeknek, azaz a tájékoztató és a nyilvános ajánlattétel közzétételének.

A zárt körű forgalomba hozatal akkor engedélyezhető, ha a kibocsátó rendelkezik devizahatóság engedélyével és a forgalomba hozatal megfelel a belföldi értékpapírok zártkörű forgalomba hozatala szabályainak.

A Javaslat biztosítja azt, hogy az OECD országok kibocsátói a vállalt nemzetközi kötelezettségeknek megfelelően nemzeti elbánásban részesüljenek, így ezen kibocsátókra kizárólag a belföldi kibocsátókra vonatkozó engedélyezési feltételeket kell alkalmazni.

A hitelintézeti törvény 1. számú mellékletében megjelölt tíz nemzetközi pénzügyi intézmény (Világbank, IMF, EBRD) különleges elbírálás alá esik, az általuk végrehajtott belföldi értékpapír kibocsátás külön engedélyezés alá nem esik. Az értékpapír kibocsátás feltétele kizárólag az, hogy a törvény 7. számú mellékletében meghatározott tartalmú ismertetőt a befektetők tájékoztatása érdekében közzé tegyék.

A Javaslat rendszeréből következik az, hogy devizakülföldi kibocsátó értékpapír belföldi csak belföldi befektetési vállalkozás közreműködésével hozhat forgalomba.

A 66-68. §-hoz

A Javaslat fenntartja a belföldi székhelyű kibocsátó értékpapírjának külföldön történő forgalomba hozatalához a Felügyelet engedélyezési rendszerét, nem vonatkoztatva azt természetesen az állampapírra.

Külföldi forgalomba hozatalhoz a Felügyelet az engedélyt akkor adja meg, ha a kibocsátás megfelel a devizajogszabályban írt feltételeknek és engedélyeknek, valamint a kibocsátó a Felügyelet rendelkezésére bocsátja mindazokat az információs anyagokat, amelyeket külföldön terjeszt és a folyamatos információ nyújtást vállalja a külföldön közzétett információkról belföldi befektetőinek a tájékoztatása érdekében.

A belföldi kibocsátó részvényének külföldön történő nyilvános forgalomba hozatalát a Javaslat ahhoz kívánja kötni, hogy a kibocsátó valamely részvényét a Budapesti Értékpapírtőzsdén forgalmazzák. A Javaslat ezzel is elő kívánja segíteni azt a helyzetet, hogy a belföldi értékpapírokat elsősorban a hazai tőzsdén forgalmazzák.

A Javaslat jelentős újítása, hogy külföldi forgalmazás esetén a belföldi kibocsátó értékpapírja - akár kinyomtatott, akár dematerializált - a központi értéktárnál letétbe kerül és külföldön erről az értékpapírról kiállított okiratok útján lehet kereskedni. A rendszer biztosítja azt, hogy folyamatosan nyomon követhető, hogy a belföldi kibocsátók értékpapírjából mekkora mennyiség van külföldön forgalomban.

A 69. §-hoz

A Javaslat részletező módon írja elő a befektetési vállalkozás ügyfele felé fennálló tájékoztatási kötelezettségét. A kötelezettség egyrészt arra irányul, hogy az ügyfél kapjon meg az értékpapírhoz kapcsolódóan minden a befektetési szolgáltató rendelkezésére álló információt, amely alapján megalapozottan dönthet a szándékolt befektetésének kockázatáról.

A Javaslat ugyanakkor a befektetési szolgáltató mint különleges szakképzettséggel rendelkező személy kötelezettségévé teszi azt, hogy vizsgálja vajon az általa javasolt értékpapír, tőzsdei termék, ügylettípus, befektetési konstrukció az adott ügyfélnek megfelelő-e az ügyfél azok mibenlétét képes e átlátni és az ügyfél kockázat viselő képessége lehetővé teszi e az általa megkötött ügyletért való helytállást.

Az átlagost meghaladó kockázatot jelentő és az ügyfelek túlnyomó többsége számára bonyolult határidős vagy opciós ügyletek megkötésére irányuló megbízás esetén a befektetési szolgáltató külön kockázat feltáró nyilatkozatot köteles az ügyfél felé tenni, amelyben részletesen feltárja ezen ügyletek sajátosságait.

A befektetési szolgáltatót ezek a kötelezettségek csak olyan ügyfelek esetében terhelik, amelyek befektetésekkel nem foglalkoznak professzionálisan, tehát a tájékoztatási kötelezettség az intézményi befektetők felé nem áll fenn.

A 70. §-hoz

A Javaslat továbbra is fenntartja a befektetési szolgáltató szerződéskötési kényszerét abban az esetben, ha az ügyfél megbízása a tőzsdén bevezetett értékpapírra, vagy tőzsdei termékre szól. A szerződés kötési kötelezettség a nem tőzsdetag értékpapírbefektetési szolgáltatót is terheli azzal, hogy mindkét esetben a tőzsdén kell teljesíteni a tőzsdén bevezetett értékpapírra és a tőzsdei termékre vonatkozó megbízást (tőzsdekényszer).

A 71. §-hoz

A Javaslat a befektetési szolgáltató és az ügyfele között megkötött szerződés írásba foglalását írja elő.

A Javaslat megtiltja az anonim szerződések kötését, amikor előírja azt, hogy az ügyfél személyének elfedésére alkalmas jelölést a szerződésben alkalmazni nem lehet. Ennek következtében a befektetési szolgáltatónál megkötött minden ügylet esetében az ügyfél személye azonosíthatóvá válik.

A 72. §-hoz

A Javaslat megtilt a befektetési szolgáltató számára minden olyan ügyletet, amely a tőkepiac tisztaságát veszélyezteti, illetve a befektetési szolgáltató ügyfelére bármely okból hátrányos lehet.

A 73. §-hoz

A Javaslat a befektetési szolgáltatót terhelő szerződéskötési kényszer ellenoldalaként tartalmazza azokat az eseteket, amikor a befektetési szolgáltató az ügyfelével a szerződés megkötését köteles, illetve jogosult megtagadni.

A befektetési szolgáltató köteles a szerződést megtagadni, ha az tisztességtelen jellegű, vagy jogszabályi tilalomba ütközik, továbbá azokban az esetekben, ha az ügyfél a személyazonosságát nem hajlandó igazolni, vagy az igazolás nem tekinthető hitelt érdemlőnek.

A befektetési szolgáltató a szerződés megkötését megtagadhatja, ha az ügyfél olyan tevékenységet folytat, vagy üzleti hírneve egyéb személyi körülménye olyan, hogy a befektetési szolgáltatótól nem várható el, az ezen ügyféllel való szerződés megkötése, mivel az a befektetési szolgáltató jó üzleti hírnevét hátrányosan érintené. A befektetési szolgáltató jogosult a szerződés megkötését megtagadni akkor is, ha az ügyfél a szerződésben irreális árfolyamot köt ki. A Javaslat az irreális árfolyam tartalmát nem határozza meg, ezt a gyakorlatnak kell kialakítania és ez a befektetési szolgáltató mérlegelési körébe tartozik. Ez a lehetőség természetesen nem zárja ki azt, hogy a befektetési szolgáltató bármely irreális árfolyamkikötés esetén a szerződést megköthesse, azonban saját érdekeinek védelme érdekében célszerű határozott időre szóló bizományosi szerződést kötni.

A befektető védelmét szolgáló garanciális szabály az, hogy a szerződés megtagadását a befektetési szolgáltató köteles a Felügyeletnek két napon belül bejelenteni. Így a Felügyelet minden szerződésmegtagadási esetről tudomást szerez, és a befektető védelme érdekében - ha ez indokolt - intézkedhet.

A 74. §-hoz

A befektetők védelmét szolgáló garanciális szabályként írja elő a Javaslat a befektetési szolgáltató nyilvántartási kötelezettségét. A Javaslatban meghatározott módon vezetett nyilvántartásból a Felügyelet folyamatosan kontrollálni tudja, hogy a befektetési szolgáltató megbízásait a megfelelő sorrendben teljesítette e. Ugyancsak az ügyfelet védő garanciális előírás az, hogy a befektetési szolgáltató a szerződés teljesítéséről haladéktalanul köteles értesíteni az ügyfelét.

A 75. §-hoz

A Javaslat továbbra is fent kívánja tartani a tőzsdekényszer intézményét, nevezetesen, hogy a tőzsdére bevezetett értékpapírokra és tőzsdei termékekre elfogadott megbízást a befektetési szolgáltató csak a tőzsdei forgalomban teljesítheti. Ez elősegíti a mindenki által átlátható ügyletkötést és árfolyamalakulást, hiszen a tőzsdei ügyletekről, azok árfolyamáról a tőzsde naponta nyilvános jelentést tesz közzé.

A tőzsdekényszer alkalmazását segíti az az előírás is, hogy a tőzsdére bevezetett értékpapírra és a tőzsdei termékre a befektetési szolgáltató az ügyfelével bizományosi szerződést köt, tehát az értékpapír adásvételét sajátszámlás tőzsdén kívüli forgalomban nem bonyolíthatja le.

A tőzsdekényszer fenntartása és a Javaslat szerinti bővítése a mindenki által átlátható tőzsdei forgalmazást segíti elő, megakadályozva azt, hogy a befektetési szolgáltató az ügyfelével a tőzsdei értékpapírokra tőzsdén kívüli saját számlás nyilvánosan nem közölt árfolyamon ügyletet kössön.

A Javaslat törvényi szabályozás körébe vonja az ún. önkötést,. tehát azt, hogy a befektetési szolgáltató a tőzsdén az ügyletet bizományi szerződésként saját számlára is megkötheti, ha más tőzsdetag befektetési szolgáltatótól ellenirányú ajánlatot nem kap.

Az ügyfelek védelmét szolgálja az a rendelkezés, miszerint a befektetési szolgáltató az adott értékpapírra saját számlás ügyleteket csak akkor köthet a tőzsdén, ha megbízásainak teljesítését már megkísérelte.

A Ptk. rendelkezéseitől eltérően, ha a befektetési szolgáltató a bizományi szerződésben a kikötöttnél kedvezőbben értékesíti az értékpapírt, az így keletkező nyereség kizárólag az ügyfelet illeti meg. A Ptk. bizományi szerződésre vonatkozó rendelkezése lehetőséget ad arra, hogy a szerződésben kikötött limitár fölötti értékesítés esetén a nyereségen osztozni lehessen. Ennek alkalmazása az értékpapír forgalmazásban nem célszerű, mivel a befektetési szolgáltató részéről manipulációs lehetőséget teremt az ügyfelekkel szemben. A befektetési szolgáltató feladata az ügyfelek gondos kiszolgálása, és ebbe a követelménybe beletartozik az is, hogy a befektetési szolgáltató az ügyfél javára minél jobb árfolyamot érjen el.

A 76. §-hoz

A Javaslat törvényi szabályozás szintjére emeli azt a kialakult gyakorlatot, hogy a befektetési vállalkozások a tőzsdén kívüli kereskedelemben vételi és eladási ajánlatot tesznek közzé átadott meghatározott értékpapírokra. A forgalom átláthatósága és a befektetők biztonsága érdekében a Javaslat szabályozza a nyilvános vételi és eladási ajánlatok közlésének rendjét, azzal, hogy rögzíti azt a követelményt, hogy a befektetési szolgáltató az általa közzétett nyilvános vételi és eladási ajánlat tartalmáért köteles helytállni (ajánlati kötöttség).

A 77. §-hoz

A Javaslat bizonyos tulajdonosi körhöz kapcsolódóan a bennfentes kereskedelem és az árfolyam manipulációk megakadályozása, illetőleg könnyebb felderíthetősége érdekében tartalmazza azt a rendelkezést, hogy a közös tulajdonossal rendelkező befektetési szolgáltatók egymással kötött ügyleteiket két napon belül be kell jelenteniük a Felügyeletnek.

A 78. §-hoz

Ugyancsak a bennfentesség és az árfolyam manipuláció megakadályozása érdekében be kell jelenteniük a befektetési szolgáltatóknak sajátszámlás ügyletek kötését bizonyos értékpapírokra. Indokolatlan a korlátozás fenntartása akkor, hogyha a befektetési szolgáltató jegyzési garancia vállalása keretében szerez meg értékpapírt oly mértékben, hogy azzal a kibocsátóban tíz százalékot meghaladó részesedést szerezhet a piacon való elhelyezés lebonyolítása érdekében a jegyzés lezárását követő 30 napra feloldja a kereskedési korlátozást olyan értékpapír esetében is, amely kibocsátójában a befektetési szolgáltató tíz százalékot meghaladóan közvetlenül vagy közvetetten tulajdonos.

A 79. §-hoz

A 78. § a fejezet rendelkezéseihez igazodóan állapítja meg a kereskedelmi tevékenységet, értve alatta minden olyan ügyletet, amelyben közvetlenül szerepel az értékpapír átruházása. A kereskedelmi tevékenység szerződéses formáján az adásvételt, a bizományi szerződést, az opciós szerződést, és a határidős ügyletet kell érteni, és nem kell ideszámítani az egyéb tevékenységek ellátására szolgáló megbízási szerződés megkötését.

A 80. §-hoz

Az értékpapír forgalmazásban a dematerializált értékpapír értékpapír számlán jóváírt egységként jelenik meg. Mivel megjelenítése más módon kizárt, ezért a Javaslat rendelkezik arról, hogy az ilyen jelleggel előállított értékpapírra ügyletet kötni kizárólag számla terhelés, illetve jóváírás útján lehet.

A értékpapír feletti tulajdonjogot a számla bizonyítja, azonban arra lehetőséget ad a Javaslat, hogy az értékpapír tényleges tulajdonosa a számla tartalmával szemben ellenbizonyítással éljen.

A 81. §-hoz

A dematerializált értékpapír kibocsátása eltér az általános szabályoktól, mivel az értékpapír a fizikai valóságban megragadható formában nem jelenik meg. A Javaslat részletes előírást tartalmaz a dematerializált értékpapír számlán történő előállításának szabályaira.

A 82. §-hoz

A központi értékpapír számla arra szolgál, hogy az azt vezető központi értéktár folyamatosan ellenőrizni tudja, hogy az egyes értékpapír számlákon nyilvántartott és a központi értékpapír számlák összesített értékpapír állomány ne térhessen el az adott értékpapír fajta teljes kibocsátott mennyiségétől.

A Javaslat rögzíti az értékpapír számlavezető jelentési kötelezettségét, illetve a központi értéktár központi értékpapír számlavezetéshez kapcsolódó kötelezettségeit.

A 83. §-hoz

Dematerizált értékpapírra értékpapírügyletet kötni csak értékpapír számlán történő jóváírással lehet. Ennek teljesíthetősége érdekében a Javaslat a szerződés kötési kötelezettség előírásával kimondja azt, hogy a befektetési vállalkozás a hitelintézet és az elszámolóház (együtt számlavezető) értékpapírszámlát vezet. Az ügyfeleknek a befektetési szolgáltató, illetve a hitelintézet vezeti az értékpapírszámlát. Az elszámolóház vezeti azokat az értékpapírszámlákat, amelyeken a befektetési szolgáltató és a hitelintézet saját tulajdonában lévő értékpapírok kerülnek nyilvántartásra, továbbá a külföldiek értékpapírszámláját. A külföldiek értékpapírszámláján nem a devizakülföldi tulajdonosok által belföldi ügyletben megszerzett értékpapírokat kell nyilvántartani, hanem azokat az értékpapírokat, amelyeket a belföldi kibocsátó engedély alapján külföldön hozott forgalomba, és így értelemszerűen devizakülföldi tulajdonosai külföldön szerezték meg azokat.

Az értékpapírszámla szerződéssel jön létre. Az ügyfelet terhelő szerződéskötési kötelezettséget kimondani szükségtelen, mivel az következik a törvény azon szabályaiból, hogy az ügyfél az értékpapírjáról csak számlán keresztül tud rendelkezni.

A visszaélések elkerülése érdekében a Javaslat kimondja azt, hogy a számlavezető az ügyfélnek értékpapír-fajtánként csak egy értékpapírszámlát vezethet.

A 84. §-hoz

A Javaslat meghatározza az értékpapír-számla kötelező tartalmi elemeit, és itt kiemelten rögzíti azt, hogy anonim számla nyitására nincs lehetőség.

A 85. §-hoz

A Javaslat kötelező jelleggel előírja a számlakivonat kiállítását és annak meghatározott módon az ügyfélnek történő megküldését. A Javaslat rögzíti azt, hogy a számlakivonathoz joghatások csak annyiban kapcsolódnak, hogy a számlakivonat a kiállítás időpontjában meglévő értékpapír tulajdont igazolja. Ezt követően a számlakivonattal végzett művelethez semmiféle következmény nem kapcsolódik, s így elkerülhető, hogy a számlakivonat alkalmazásával meg lehessen duplázni az értékpapírt.

A 86. §-hoz

A Javaslat kimerítően felsorolja a számla felett rendelkezésre jogosultak körét, illetve meghatározza az affeletti rendelkezés módját is.

Kiemelten kezeli a Javaslat azt a körülményt, ha a számla tulajdonosa ellen csődeljárás, felszámolási eljárás indul, vagy a számla tulajdonos végelszámolás alá kerül. Ezekre az esetekre a Javaslat rendelkezést tartalmaz, a számla feletti rendelkezésre jogosultak köréről és a megállapítás módjáról is. A rendelkezés biztosítja azt, hogy a tulajdonos a számlán lévő értékpapírt, mint a hitelezők kielégítésének alapját ne vonhassa el.

A 87. §-hoz

A Javaslat meghatározza a zárolt értékpapír alszámla intézményét is. A számlavezető erre az alszámlára köteles átvezetni minden olyan dematerializált értékpapírt, amelyen bármely ok következtében harmadik személyt megillető jogosultság áll fenn. Garanciális rendelkezésként tartalmazza a Javaslat azt, hogy az alszámlán nyilván kell tartani a zárolás jogcímét és azt a személyt is, akinek javára azt bejegyezték, továbbá azt, hogy a zárolt alszámláról kiállított számlakivonatot a számlavezető nem csak a számlatulajdonosnak, hanem annak a személynek is köteles megküldeni, akinek javára a zárolást okot adó körülményt bejegyezték.

A 88. §-hoz

A Javaslat meghatározza az értékpapírszámla megszűnésének eseteit. A számlatulajdonos részéről a felmondást nem köti jogcímhez, megengedi az azonnali hatályú felmondást is, azonban azzal a feltétellel, hogy a felmondással egyidejűleg más számlavezetőt kell megjelölnie. A rendelkezés indoka az, hogy új számlavezető megjelenése nélkül a korábbi számlavezető nem tud intézkedni a dematerializált értékpapír más számlán történő jóváírása iránt.

A számlavezető felmondás iránti jogát a Javaslat jelentősen korlátozza, ugyanis csak akkor teszi lehetővé a 30 napos felmondási időhöz kötött felmondást, ha a számlavezető ezen tevékenységével felhagy, vagy a számlatulajdonos kizárólag a számlavezetéshez kapcsolódó fizetési kötelezettségét nem teljesíti. A számlavezető felmondása esetén, ha a számlatulajdonos nem rendelkezik új számlavezetőről, a korábbi számlavezető továbbra is a tőle elvárható gondossággal köteles az értékpapír-tulajdonos érdekében eljárni azzal, hogy e tevékenységére a felelős őrzés szabályait kell alkalmazni, tehát a számlával műveleteket végrehajtani nem lehet.

Az ügyfél biztonságát szolgálja az a rendelkezés, hogy a bankszámlához hasonlóan az értékpapírszámla kimerülése a szerződést nem szünteti meg.

A 89. §-hoz

Mivel a Javaslat a központi értékpapírszámla és az értékpapírszámla megnyitásának, kezelésének és a számlarendszer működésének leglényegesebb és túlnyomórészt a garanciális szabályait alkotja meg, egyben felhatalmazást ad arra, hogy alacsonyabb szintű jogszabály állapítsa meg a számlarendszer működéséhez kapcsolódó túlnyomórészt technikai normákat.

A 90. §-hoz

Az értékpapír számlavezetője a Javaslat rendelkezéseiből eredően az ügyfél számára szükségképpen ügyfélszámlát is vezet. Az ügyfélszámlát a Javaslat egy korlátozott rendeltetésű pénzforgalmi számlaként határozza meg, amelyen kizárólag az értékpapír forgalmazási tevékenységhez kapcsolódó fizetések bonyolíthatók le.

A Javaslat felhatalmazást ad az ügyfélszámlához kapcsolódó részletes szabályok rendeletben történő megállapítására.

A 91-93. §-hoz

A Javaslat a gazdasági társaságokról szóló 1988. évi VI. törvény (Gt.) a szabályaitól eltérően lehetőséget ad arra, hogy a részvénykönyv vezetésére az igazgatóság forgalmazási tevékenységet folytató gazdálkodó szervezetnek és elszámolóháznak megbízást adjon.

A részvényesek informálását szolgálja az a rendelkezés, hogy az ilyen megbízás tényét a cégközlönyben közzé kell tenni.

A részvénykönyvben nyilvántartásra kerül az értékpapír számlavezető által vezetett értékpapírszámlák nyilvántartott értékpapírállománya.

A részvénykönyv nem csak az egyes számlavezető által kezelt részvénymennyiséget tünteti fel, hanem az értékpapír számlavezetőhöz kapcsolódóan a részvényes nevét, cégnevét, lakcímét, székhelyét, és tulajdoni hányadát is. A részvényes a számlavezetőjének megtilthatja, hogy ezen adatait a részvénykönyvbe a részvénykönyv vezetőjének bejelentse. Ez a tilalom azonban azzal jár, hogy a részvényes a társasággal szemben tulajdonosi jogokat nem gyakorolhat.

Az a befektetési vállalkozás szerződés alapján gyakorolhatja a részvényesi jogokat, de kizárólag az általa vezetett értékpapír számlán nyilvántartott, vagy a nála letétbe helyezett névre szóló részvények tekintetében.

A részvényesi meghatalmazott tényét a részvénykönyvben fel kell tüntetni, a részvényesi jogok gyakorlása csak személyesen lehetséges. A meghatalmazottat köti a részvényes utasítása.

Amennyiben a részvényes személyesen kívánja tulajdonosi jogait gyakorolni, úgy erre a tulajdonosi igazolással, illetve részvénnyel vagy letéti igazolással van módja. A törvény garantálja, hogy ugyanazon részvényre nézve vagy a részvényes, vagy a részvényesi meghatalmazott gyakorolhasson részvényesi jogokat.

A 94. §-hoz

A Gt. hatályos rendelkezései lehetővé teszik a részvénytársaságnak, hogy a kibocsátott és teljes mértékben befizetett részvényei egyharmadát a cél és az ok megjelölése nélkül saját kézben tarthassa.

Az elmúlt időszak eseményei azt mutatták, hogy a Gt-ben adott lehetőség jelentős árfolyam-manipulációkra adhat okot, ugyanis a részvénytársaság a saját kézben lévő részvények eladásával, illetőleg a nagymértékű vásárlásokkal a valós piaci viszonyokhoz képest jelentős árfolyam eltérítést tud végrehajtani.

Ezeken túl a saját kézben tartott egyharmadnyi részvény nem szavaz a közgyűlésen, így a fennmaradó részvényekhez kapcsolódó szavazati arány az alaptőkére vetített tulajdoni arányokhoz képest jelentős mértékben torzul. Irányító jog gyakorolható olyan részvénypakettel, amely erre nem lenne alkalmas, ha az alaptőkét kitevő valamennyi részvény szavazna.

A fentiek miatt tehát a Javaslat azt fogalmazza meg, hogy a nyilvános részvénytársaságok saját részvényei ne haladhassák meg a részvények öt százalékát és ezeket a részvényeket a szerzéstől számított egy éven belül legyen köteles elidegeníteni.

A 95-96. §-hoz

A Javaslat a nagytőkeerővel rendelkező befektetési társaság részére az értékpapír forgalmazás, illetőleg az értékpapírokba történő befektetés élénkítése érdekében lehetővé kívánja tenni befektetési hitel nyújtását. A befektetési hitel kizárólag a befektetési társaság saját ügyfelének nyújtható, a befektetési társaság által lebonyolított értékpapír vásárláson keresztül megvalósuló befektetés finanszírozására szolgálhat.

A Javaslat garanciális előírásokat tartalmaz, így kötelezi a befektetési társaságot a hitelkihelyezések kockázatának felmérésére, az ügyfél megbízhatóságának, fizetőképességének vizsgálatára, és ezeken túl az adott értékpapír ügylethez képest maximalizálja a nyújtható hitel összegét is. A hitelkihelyezések esetében a Javaslat preferálja azt, hogy az ügyletet a befektető állampapírra, illetve tőzsdére bevezetett értékpapírra kötötte.

Az egész értékpapírpiac biztonságát szolgálja a Javaslat azon rendelkezése, hogy a hitel teljes futamideje alatt az értékpapír a hitelt nyújtó befektetési társaság javára óvadékul szolgál. A befektetési társaság a hitel futamideje alatt folyamatosan köteles vizsgálni azt, hogy a hitel nyújtáshoz megkövetelt fedezettségi szint fennáll-e.

A 97-98. §-hoz

A korszerűbb elszámolási módok alkalmazása érdekében a Javaslat lehetővé teszi az értékpapír kereskedő és a befektetési társaság részére, hogy az ügyfél részére halasztott pénzügyi teljesítést engedjen. A pénzügyi teljesítésnek ez a módja arra szolgál, hogy az ügyfél a szerződés megkötését megelőzően ne legyen köteles a pénzügyi fedezetet előre biztosítani, hanem fizetési kötelezettségének csak akkor tegyen eleget, amikor a megkötött ügyletből eredően fizetési kötelezettsége már pontosan számszerűsíthető. A Javaslat meghatározza a fizetési kötelezettség megengedhető maximális időtartamát annak az egyidejű előírásával, hogy a halasztott pénzügyi teljesítés időtartama alatt a megvásárolt értékpapír a befektetési szolgáltató javára óvadékul szolgál.

A Javaslat a kizárólag bizományosi tevékenységet folytató befektetési szolgáltató részére halasztott pénzügyi teljesítés alkalmazását nem teszi lehetővé.

A 99. §-hoz

A befektetők védelmét szolgálja az a rendelkezés, hogy az ügynök a befektetési szolgáltató nevében és javára jár el, és az általa okozott károkért a befektetők felé a befektetési szolgáltató köteles helytállni, ügynöki minőségében közreműködőt nem vehet igénybe.

A 100-101. §-hoz

A bizományi megbízásokkal a befektető tulajdonában lévő értékpapír és pénz a befektetési szolgáltató kezeli. A befektetők védelme érdekében a Javaslat kimondja azt, hogy a befektetőt megillető értékre a befektetési szolgáltató hitelezői nem tarthatnak igényt, továbbá, hogy a befektetési szolgáltató a saját tulajdonától elkülönítetten köteles kezelni az ügyfelet megillető értékeket, és azokat sajátmaga vagy másik ügyfele érdekében nem használhatja.

A 102. §-hoz

A befektetési szolgáltató likviditásának lényeges biztosítékaként írja elő a Javaslat azt, hogy az alaptőkéjének öt százalékát folyamatosan likvid eszközökben köteles tartani, amely azonnal felhasználható pénz és állampapír lehet.

A 103. §-hoz

A Javaslat a befektetési szolgáltató biztonságos működése érdekében előírja, hogy a befektetési szolgáltató saját tőkéje nem lehet kevesebb mint a 8. §-ban meghatározott alaptőke. Ha előáll az a rendkívüli helyzet, hogy a befektetési szolgáltató saját tőkéje az alaptőkéje mértéke alá csökken a Felügyelet legfeljebb hat hónapot biztosíthat az előírt szintre való feltöltésre, és ennek elmaradása esetén a befektetési szolgáltató tevékenységét felfüggeszti.

A 104-106. §-hoz

A Javaslat a korábban hatályban volt nyitott pozíció szabályokhoz képest a befektetési szolgáltató kockázatainak kezelésére jelentős többletszabályozást vezet be. Meghatározza a kockázati összérték fogalmát, tartalmát és előírja azt, hogy a befektetési szolgáltató a tevékenységéből eredő kockázatainak összértékét naponta köteles mérni.

A kockázat kezelésnek ez a módja alkalmas arra, hogy a befektetési szolgáltató a tevékenységéből eredő kockázatainak alakulását folyamatosan nyomon követhesse, intézkedéseket tehessen és ezek a lehetőségek a befektetési szolgáltató jelentési kötelezettségén keresztül a Felügyeletnek is rendelkezésére állnak.

A 107-108. §-hoz

A befektetési társaság biztonságos működése érdekében a Javaslat általános tartalékképzési kötelezettséget ír elő, melynek mértéke a tárgyévi adózott eredmény 10 százaléka, melyet adózott eredményéből az osztalék kifizetése előtt kell képeznie. Az általános tartalékon túlmenően a tevékenységével együtt járó valamennyi feltárható és minősíthető kockázat fedezetére kockázati céltartalékot is képez.

A 109. §-hoz

A forgalmazási tevékenységet folytató hitelintézet számára a Javaslat előírja azt, hogy a kockázatainak összértékét a befektetési szolgáltatóra előírt módon állapítsa meg, azonban azt a hitelintézetekről és pénzügyi vállalkozásokról szóló törvény szabályai szerint kell figyelembe vennie.

A 110. §-hoz

A Javaslat a befektetési vállalkozás biztonsága érdekében előírja, hogy az általa végzett befektetési szolgáltatási tevékenység kockázatának mindenkor megfelelő nagyságú szavatoló tőkével kell rendelkeznie. A szavatoló tőke számításának módját a 8. számú melléklet tartalmazza.

A 111. §-hoz

A Javaslat szerint a befektetési vállalkozás tőkemegfelelési mutatója nem lehet kevesebb, mint 8 százalék.

A 112. §-hoz

A Javaslat korlátozza az ún. nagykockázatok vállalását, amikor is az egy ügyfél vagy ügyfélcsoport részére történő összes kockázatvállalás nagyságát korlátozza. Ez az előírás csökkenti a befektetési vállalkozás egy ügyféllel vagy ügyfélcsoporttal szembeni túlzott kockázatát.

A 113. §-hoz

A befektetési szolgáltató által végzett tevékenységek önmagukban is jelentős kockázatot hordoznak éppen ezért a Javaslat korlátozza, illetve kizárja azt, hogy a befektetési szolgáltató olyan befektetéseket eszközölhessen, amely további jelentős kockázatokat jelentene a számára.

A Javaslat kizárja a befektetési szolgáltató általi korlátlan felelősségel járó tulajdoni részesedés megszerzését és a befektetési szolgáltató ingatlanbefektetéseit kifejezetten célhoz köti azzal, hogy az ennek nem megfelelő egyéb úton a tulajdonába jutott ingatlanokat két éven belül köteles elidegeníteni.

A Javaslat az ingatlanbefektetések mértékére abszolút korlátot is előír.

A 114. §-hoz

A Javaslat meghatározza az üzleti titok fogalmát és azon szervezeteket, amelyek vonatkozásában az üzleti titok fennáll.

Előírja az üzleti titok megtartásának kötelezettségét, és emellett meghatározza azokat a szervezeteket, amelyekkel szemben a titoktartási kötelezettség nem áll fenn.

A 115-121. §-hoz

A Javaslat a korábban hatályban volt törvénnyel ellentétben meghatározza az értékpapír-titok fogalmát, annak terjedelmét és azokat a szervezeteket, amelyek az értékpapír-titoknak minősülő adat a rendelkezésére áll.

A Javaslat ezzel az új szabályozási körrel szintén jelentős lépést tesz a befektetők érdekének védelmében.

A Javaslat kimerítő felsorolást tartalmaz arról, hogy értékpapír-titok milyen esetben adható ki harmadik személynek, illetve melyek azok a szervezetek, amelyek vonatkozásában az értékpapír-titok megtartásának kötelezettsége áll fenn.

A Javaslat kiemelten szabályozza azt a körülményt, hogy az értékpapír titok nem állhat fenn a szervezett bűnözéssel és a fekete gazdasággal összefüggően elkövetett cselekmények esetében.

A Javaslat lehetővé teszi azt, hogy statisztikai feldolgozás, illetőleg a tőkepiacról, annak forgalmáról és szereplőiről készített jelentés nyilvánosságra hozatala érdekében olyan összesített adatokat tartalmazó feldolgozások készüljenek, amelyek egyedi személyt illető azonosításra nem alkalmasak.

A 122-123. §-hoz

A Felügyelet létrehozásáról, jogállásáról e törvény rendelkezéseket nem tartalmaz, mivel azokról külön törvény fog rendelkezni. Az e törvényben leírtak a külön törvényben megfogalmazottakat kiegészítik, illetve azokat a speciális feladatokat, hatásköröket és eljárásokat írja le, amelyek az értékpapír piac, illetve a tőzsde szabályozásával összefüggőek.

A Felügyelet létrehozásának és működésének legfőbb célja a befektetők védelme, a különböző forgalmazási tevékenységet folytató szervezetek piacra lépésének és piaci működésének engedélyezése, illetve olyan átlátható, tiszta piaci viszonyok kialakítása, melyek a befektetők érdekét legjobban védik.

A 124. §-hoz

A Javaslat megállapítja a Felügyelet bevételeit, rögzítve egyúttal, hogy a felügyeleti bírságból származó bevétel 20 százalékát az értékpapír-forgalmazási szakoktatás, kutatás és a szaksajtó tevékenységének támogatására kell fordítani, 80 százalékát pedig a Befektető-védelmi Alapba kell befizetni.

A 125. §-hoz

Az értékpapír-forgalmazási tevékenységet folytató gazdálkodó szervezetek és az elszámolóház felügyeleti díjat fizet, mely tevékenységével arányosan kerül megállapításra. Ezen díjakat a törvény tartalmazza, a Felügyelet által nyújtott államigazgatási eljárások és szolgáltatások igénybevételéért fizetendő díjak körét és mértékét a pénzügyminiszter külön rendeletben fogja megállapítani.

A 126. §-hoz

A Felügyelet mint államigazgatási szerv az Áe. rendelkezései szerint jár el. Kivételt csak az e törvényben leírt esetek képeznek. Ezek közül kiemelendő, hogy a tőzsdei kereskedést felfüggesztő felügyeleti határozatok bírósági felülvizsgálata során azok jellegére, a határidők sürgősségére tekintettel a váltóperre meghatározott határidőket kell alkalmazni.

A 127. §-hoz

A befektetési vállalkozások az ellenőrzési, a felügyeleti tevékenység ellátása érdekében a Felügyeletnek kötelesek bejelentéseket tenni. A tevékenység folytatásához, a tulajdonosokhoz, a befektetési vállalkozás, mint társaság működéséhez kapcsolódó bejelentési kötelezettségeket a Javaslat tételesen meghatározza.

A 128-132. §-hoz

A Felügyelet rendszeresen ellenőrzi, hogy mindazon gazdálkodó szervezetek, amelyeknek értékpapír-forgalmazási tevékenység végzésére jogosító engedélyt adott ki, a tevékenységi engedélyben, illetve az egyéb törvényi előírásoknak megfelelően végzik-e tevékenységüket. Ennek érdekében jogosult ezen szervezetektől rendszeresen, illetve alkalomszerűen tevékenységükről információt kérni, valamint helyszíni ellenőrzést lefolytatni. A felügyelt szervezetek a Felügyelet ezen tevékenységét kötelesek elősegíteni. Különös szakértelmet igénylő feladatok ellátására a Felügyelet jogosult könyvvizsgálót vagy más, szervezetétől független szakértőt igénybe venni.

A 133. §-hoz

A Felügyelet jogosult a befektetési szolgáltatási tevékenységet folytató gazdálkodó szervezetek és az értékpapír-kibocsátók meghatározott adatairól, illetve az azokban bekövetkezett változásokról nyilvántartásokat vezetni.

A 134-136. §-hoz

A Felügyelet több, a törvényben meghatározott feladata ellátása érdekében és annak keretében személyes adatot kezelhet, különleges adatot azonban nem. A személyes adatok kezeléséről és védelméről szóló egyéb jogszabálynak megfelelően e törvény meghatározza a Felügyelet által kezelhető adatok körét, az adatkezelés, adattovábbítás rendjét.

A 137-143. §-hoz

A Felügyelet jogosult e törvény, illetve egyéb kapcsolódó jogszabályok, jegybanki rendelkezések megsértése, vagy hiányosság megállapítása esetén intézkedést tenni. Az intézkedés meghozatalánál figyelembe kell vennie a szabálysértés vagy hiányosság piacra gyakorolt hatását, veszélyességi okának mértékét és súlyát. E fejezet részletesen meghatározza a Felügyelet által hozható intézkedéseket, amelyek a konkrét esettől függően a figyelmeztetéstől és az engedélyekben, a jogszabályokban foglalt feltételeknek való megfeleltetési követelménytől a tevékenységi engedély visszavonásáig vagy más hatóságnál való eljárás kezdeményezéséig terjedhet. A Felügyelet saját hatáskörben jogosult bírság kiszabására is, mely szintén a jogszabályokban, jegybanki rendelkezésekben, illetve a Felügyelet határozatában meghatározott feltételtől való eltérés, valamint a mulasztás súlyának és az elért vagyoni előny mértékének figyelembevételével kerülhet meghatározásra.

A 144. §-hoz

Az értékpapír-piaci visszaélések közül legnagyobb súlyú és a piacra legnagyobb veszélyt jelentő cselekmény a bennfentes kereskedés. A tervezet egyértelműen kimondja a bennfentes kereskedés tilalmát. Meghatározza a bennfentes információk körét, azokat amelyek még nyilvánosságra nem kerültek, de nyilvánosságra hozataluk alkalmas az adott értékpapír értékének, árfolyamának jelentős befolyásolására. Ezen információk természetesen összhangban vannak a kibocsátó által rendszeres és rendkívüli információ-nyújtási kötelezettség alá vont adatok körével.

A 145-147. §-hoz

Az előzőekkel összhangban meghatározásra került a törvényben azon személyek köre is, akik bennfentes személynek minősülnek. Bennfentes személy egyrészt az, aki bármilyen formában bennfentes információhoz hozzájutott és tudatában van az információ bennfentes voltának, másrészt a törvény meghatározza mindazon személyek körét, akik a kibocsátónál folytatott munkájuknál, betöltött beosztásuknál fogva bennfentes személyek. Ezen második körbe tartozó személyek az adott értékpapírra vonatkozó üzletkötéseiket kötelesek a Felügyeletnek bejelenteni, a bejelentést a Felügyelet köteles a tőzsde lapjában megjelentetni, tekintettel arra, hogy ez a piac szereplői részére információ értékkel bír.

Ugyanakkor azok a bennfentes személyek, akik bennfentes információval rendelkeznek, nem használhatják fel ezen információkat saját céljukra vagy más személyek előnyszerzésére.

A 148-150. §-hoz

A Javaslat meghatározza a bennfentes kereskedelem eseteit, illetve az azzal azonos megítélés alá vont cselekedeteket, valamint egyidejűleg azokat az értékpapír-ügyleteket, amelyek nem minősülnek bennfentes kereskedelemnek. A bennfentes személyeknek kötelezettséget ír elő az általuk végrehajtott értékpapír-ügyleteknek a Felügyelethez történő bejelentésére.

A 151. §-hoz

A bennfentes kereskedelmen kívül a tisztességtelen árfolyam-befolyásolás a másik olyan piaci tevékenység, melyet törvény tilt. A törvény tisztességtelen árfolyam-befolyásolásnak minősíti az olyan piaci cselekedeteket, amelyek révén valamely előre meghatározott cél érdekében tudatosan eltérítik a piacon egyébként kialakuló kereslet-kínálati viszonyokat, árfolyamokat. Nem minősül ugyanakkor árfolyam-manipulációnak az értékpapír-kibocsátó olyan ún. árfolyam karbantartó tevékenysége, melynek során előre meghatározott és bejelentett módon ad vételi vagy eladási megbízást saját maga által kibocsátott értékpapírokra vonatkozóan.

A 152-155. §-hoz

A Javaslat egészének kifejezett célja a befektetők védelmének minél teljesebb körű megvalósítása. Ez a fejezet néhány rendkívül fontos rész-szabályt határoz meg.

Félrevezető tájékoztatással kibocsátott értékpapírra vonatkozó, vagy bennfentes kereskedelemmel létrejött szerződés érvénytelenségének megállapítására az ügyész pert indíthat a kibocsátó és a befektetési szolgáltató, illetőleg a bennfentes személy ellen. Az ilyen ügyekben a bíróság ítéletének hatálya a félrevezető tájékoztatással vagy a bennfentes kereskedelemmel érintett valamennyi szerződésre kiterjed.

Ugyancsak kiemelt jelentőséget kapnak azok a befektető-védelmi (fogyasztóvédelmi) szabályok, amelyek az egyes értékpapírok forgalomba hozatalához, illetőleg a másodlagos forgalomhoz kapcsolódó hirdetési, reklámtevékenységre, azok tartalmára vonatkoznak.

A befektetők védelmét szolgálja, hogy a befektetési vállalkozások kötelesek üzletszabályzatukat a befektetők rendelkezésére bocsátani, ügyfélfogadásra nyitva álló helyiségeikben kifüggeszteni. Ugyanezen szabályok érvényesek a befektetési szolgáltató által igénybe vett, vele szerződéses kapcsolatban álló ügynök tevékenységére is. Annak érdekében, hogy a befektetők megismerhessék az egyes forgalmazási tevékenységeket végző szervezetek működését, eredményességét, piaci helyzetét, kötelesek azok a tevékenységükről, gazdálkodási adataikról a nyilvánosságot megfelelő módon tájékoztatni.

A 156. §-hoz

A Javaslat egyik jelentős új eleme a Befektető-védelmi Alap létrehozatalával és működésével kapcsolatos szabályok megalkotása, melyet a törvény hatálya alá tartozó és a törvény hatályba lépésekor már működő, forgalmazási tevékenységet folytató gazdálkodó szervezetek kötelesek létrehozni.

A 157. §-hoz

A Javaslat az Alapot jogi személyként határozza meg és megjelöli azokat a legfontosabb szabályokat, amelyek az Alap létrejöttével és működésével kapcsolatosak. Az Alap működésének törvényességi felügyeletét a Felügyelet végzi.

A 158-160. §-hoz

Az Alap feladata, hogy a tagjánál befagyott követelések esetén a tag ügyfeleit részlegesen kártalanítsa. Az Alap által nyújtott biztosítás csak az 1997. július 1. napját követő szerződésekre vonatkozik. Meghatározza ugyanakkor a Javaslat, hogy mely intézmények, szervezetek, illetve személyek által kötött ügyletekre nem vonatkozik az Alap által nyújtott biztosítás.

A 161-164. §-hoz

A Javaslat szerint az Alap pénzeszközei csak akkor használhatók fel, ha az Alap tagjánál az ügyfele felé fennálló kötelezettsége befagyott, azaz az ügyletből eredő követelést az esedékességet követő öt napon belül nem tudja az ügyfél rendelkezésére bocsátani. Az egy ügyfelet megillető kártalanítás csak részleges, a kártalanítás összege egy ügyfél tekintetében nem haladhatja meg az egymilllió forintot. A kártalanítás történhet pénzzel vagy az ügyfél beleegyezése alapján állampapírral.

A tervezet meghatározza az Alap által teljesítendő kifizetésekre vonatkozó határidőket, a kifizetések meghirdetését és a teljesítés módját.

A 165-166. §-hoz

A törvény hatályba lépését követően forgalmazási tevékenység végzésére engedélyt kérő szervezet az engedélykérelem benyújtását megelőzően köteles nyilatkozni az Alap igazgatóságának az Alaphoz való csatlakozásról. Az Alap tagja az Alaphoz történő csatlakozáskor csatlakozási díjat köteles fizetni, ezt követően pedig éves díjat. Az éves díj összegét az Alap igazgatósága állapítja meg, figyelembe véve az Alap egyes tagjai által végzett forgalmazási tevékenység volumenét. Ha az Alap rendelkezésére álló pénzeszközök az Alap kötelezettségeit nem fedezik, akkor az igazgatóság rendkívüli befizetést is elrendelhet. A különböző jogcímeken befizetett díjat az Alap tagja az egyéb ráfordításai között számolja el.

A 167-169. §-hoz

Az Alapot hét tagú igazgatóság irányítja, az igazgatóság tagjai között egyaránt jelen vannak a szűkebb szakma (tőzsde, központi értéktár, MNB és a befektetési szolgáltatók), valamint az Alap tagjaitól független szakemberek. Az igazgatóság ülésein jogosult részt venni a Felügyelet képviselője, valamint az Alap ügyvezető igazgatója. A Javaslat az igazgatóság hatáskörébe utalja mindazokat a kérdéseket, amelyek az Alap működésével, az Alap szabályzataival, az Alap irányításával kapcsolatosak. Ugyancsak meghatározásra kerülnek azok a legfontosabb kérdések, amelyeket az igazgatóságnak szabályzatban kell elrendezni. Ezek a szabályzatok a Felügyelet jóváhagyását követően lépnek hatályba.

A 170-171. §-hoz

Tekintettel az Alap speciális helyzetére és feladatára, az Alap számláját a Magyar Nemzeti Bank vezeti, pénzeszközeit kizárólag készpénzben vagy állampapírban tarthatja. Az Alap gazdálkodási tevékenységet nem folytathat.

A 172-173. §-hoz

A Javaslat szerint az Alaphoz való csatlakozás és a folyamatos tagság a forgalmazási tevékenységet folytató szervezetek részére kötelező, ezért a kilépés is csak akkor lehetséges, ha az Alap tagja minden olyan tevékenységét megszüntette, amelyre az Alap biztosítása vonatkozott és igazolja azt, hogy minden ilyen ügyfelekkel szemben fennálló kötelezettségének eleget tett. Az Alap igazgatósága jogosult ugyanakkor az Alap tagjával szemben intézkedések meghozatalára, ha az a kötelezettségét határidőben nem teljesíti, hirdetéseiben tévesen tájékoztat az Alap által biztosított ügyletekre vonatkozóan, illetve nyilvántartásai nem teszik lehetővé az Alap által biztosított ügyletek megfelelő nyomon követését. Az Alap igazgatósága visszatérő vagy súlyos kötelezettségszegés esetén szankciót kezdeményezhet a Felügyeletnél az Alap tagjával szemben, továbbá dönthet úgy is, hogy kizárja a tagot az Alapból.

A 174. §-hoz

A Javaslat a jelenleg hatályos törvénnyel megegyező módon önszabályozó, önigazgató szervezetként határozza meg a tőzsdét, mely a tőkepiac központi intézménye és amely maga jogosult tevékenységét szabályzatait meghatározni, továbbá megválasztja testületeit, bizottságait, tisztségviselőit.

A 175. §-hoz

Az értékpapír-tőzsdét befektetési vállalkozások alapíthatják meg. Az alapítás feltételeit a Javaslat normatív módon határozza meg, legalább tizenöt alapító tag, legkevesebb százötven millió forint alaptőke biztosításával kimondja a megalakulását, megállapítja alapszabályát, megválasztja tisztségviselőit. A tőzsde alapításához a Kormány jóváhagyása szükséges.

A 176-177. §-hoz

A tőzsde működésének alapdokumentumai az alapszabály és szabályzatok. A Javaslat meghatározza azokat a kérdéseket, amelyeket az alapszabálynak kell tartalmaznia, valamint azon kérdések körét, amelyek különböző szabályzatokban rendezhetők. Egységes előírás hogy mind a tőzsde alapszabályának, mind pedig szabályzatainak hatályba lépéséhez a Felügyelet jóváhagyása szükséges.

A 178. §-hoz

E § tartalmazza azokat a feltételeket, amely teljesítésével a befektetési szolgáltató tőzsdetaggá válhat. A tagfelvételi kérelmet a tőzsdetanács bírálja el, esetleges elutasító határozata ellen jogorvoslati kérelem esetén a közgyűlés jogosult felülvizsgálatra. Tekintettel a tőzsde speciális helyzetére, a tőkepiacon betöltött központi szerepére, valamint arra hogy bizonyos tevékenységek, üzletkötések csak tőzsdén lehetségesek még a befektetési szolgáltatók részére is, a piacra jutás fontos szabálya, hogy a tőzsdetagok számának felső határa nem korlátozható.

A 179. §-hoz

A tőzsdére vonatkozó szabályozás körében a Javaslat új intézményt kíván bevezetni az un. kereskedési jog szabályozásával. A tőzsde tagját az alapszabályban meghatározott körben és módon kereskedési jog illeti meg, ugyanakkor a tőzsde jogosult arra, hogy nem tőzsdetag forgalmazási tevékenységet folytató gazdálkodó szervezetnek tagsági joggal nem járó kereskedési jogosultságot biztosítson. Ezzel a hitelintézetek, akik állampapírok és egyéb tőzsdei termékek vonatkozásában folytathatnak forgalmazási tevékenységet, valamint az árutőzsde tagjai az egyéb tőzsdei termékek vonatkozásában kaphatnak kereskedési jogot az értékpapírtőzsdén.

A 180. §-hoz

A tőzsdetagság megszűnhet a befektetési szolgáltató gazdasági társaság megszűnésével, kilépéssel, kizárással vagy ha a Felügyelet a tevékenységi engedélyt visszavonja. Ugyanakkor lehetőség van a tőzsdetag kizárására is, ha a tőzsdetag a tőzsdével szembeni kötelezettségeit szankció alkalmazását követően sem teljesíti. A kizáró határozat ellen jogorvoslatnak van helye.

A 181. §-hoz

E § a tőzsdei forgalom elszámolására két lehetőséget biztosít: egyrészt lehetséges tőzsde munkaszervezetén belül, másrészt a tőzsde az elszámolások lebonyolításával elszámolóházat is megbízhat.

A 182-184. §-hoz

A tőzsde legfőbb szerve a tőzsdetagokból álló közgyűlés. A Javaslat meghatározza a tőzsde közgyűlésének kizárólagos hatáskörébe tartozó kérdéseket, valamint a közgyűlés összehívásának gyakoriságát és módját. A jelenlegi szabályozáshoz képest - mely az egy tag, egy szavazat elvet tartalmazza - jelentős változás, hogy a tőzsdetagok közgyűlési szavazatának száma a tőzsdén folytatott tevékenységükkel arányos. A Javaslat szerint minden tőzsdetagnak szekciónként egy szavazata van, de az egyes szekciókban folytatott tevékenységétől, illetve annak a szekció forgalmához viszonyított arányától függően legfeljebb tíz szavazata lehet. Ez a változás azt eredményezheti, hogy a tőzsdén nagyobb szavazati súlyuk lesz azoknak a befektetési szolgáltatóknak, amelyek a tőzsdei forgalomban jelentősebb arányt képviselnek.

A 185. §-hoz

A tőzsdetanács a közgyűlésnek alárendelt általános irányító testület, mely legalább hét természetes személyből áll. A speciális piaci részérdekek megjelenítése miatt a tervezet előírja, hogy a tőzsdetanács egy-egy tagja a befektetők, illetve a kibocsátók képviselője, mely tagot a befektetői, illetve kibocsátói szervezetek jogosultak megválasztani.

A 186-187. §-hoz

A tőzsde általános ellenőrző szerve a felügyelő bizottság, mely a tőzsde gazdálkodását, a tőzsde különböző szerveinek működését ellenőrzi. A felügyelő bizottság tagja, ha szükségesnek tartja, indítványt tehet a közgyűlés napirendjére, valamint tanácskozási joggal részt vehet a közgyűlésen. A felügyelő bizottság a tevékenységéről évente köteles a közgyűlésnek beszámolni.

A 188. §-hoz

A tőzsde köteles etikai bizottságot létesíteni, mely azokban a kérdésekben jogosult eljárni, amelyek nem a törvény vagy a tőzsdei szabályzatok megsértését jelentik a tőzsdetagok vagy a tőzsdetagok alkalmazottai részéről, de olyan általánosítható következtetések levonására alkalmasak, amelyek a tőzsdén kereskedők etikus magatartását segíthetik elő.

A 189. §-hoz

A tőzsde operatív irányítása a tőzsdetitkárság feladata. Ennek keretében biztosítja mindazokat a technikai, személyi, biztonsági feltételeket, amelyek a tőzsdei működéshez szükségesek, előkészíti a különböző tőzsdei testületek munkáját, döntéseit, biztosítja a tőzsdei tevékenységről szóló információk (árfolyamok) nyilvánosságra kerülését, továbbá elvégzi a tőzsde gazdálkodásával kapcsolatos teendőket. A tőzsdetitkárság vezetését az ügyvezető igazgató látja el.

A 190. §-hoz

A folyamatos kontroll és a kapcsolattartás biztosítása érdekében a Javaslat feljogosítja a Felügyelet képviselőjét, hogy a tőzsde különböző szervezeteinek ülésén jelen lehessen.

A 191-192. §-hoz

E §-ok határozzák meg a tőzsde tisztségviselőinek körét, a választott tisztség időtartamát, illetve a megbízatás megszűnésének eseteit, a tőzsde képviseleti rendjét.

A 193-195. §-hoz

A tőzsde alaptőkéjét a tőzsdetagok által befizetett egyszeri belépési díjak alkotják. A tőzsde egyéb bevételei közül a legjelentősebbek a tőzsdetagok által fizetett éves tagsági díjak, kereskedési joggal rendelkezők éves díja, a tőzsde szolgáltatásaiért járó díjak. A Javaslat kimondja, hogy a tőzsde egyéb bevételei után - speciális jellege miatt, valamint azért, mert nem nyereségorientált szervezet - társasági és helyi adót nem fizet. Esetleges bevételi többletét kizárólag a tőzsdei tevékenység fejlesztésére használhatja fel. A Javaslat korlátozza a tőzsde szabad pénzeszközeinek felhasználását (kizárólag állampapírba fektetheti), az ingatlanvásárlást, illetve részesedés szerzését társaságokban. A korlátozások oka, hogy a tőzsde a figyelmét a kereskedési tevékenységre, annak továbbfejlesztésére fordítsa és ne egyéb gazdasági tevékenységet folytasson.

Ugyancsak a tőzsde különleges jellegénél és helyzeténél fogva szükséges kimondani, hogy a tőzsdetagok a tőzsde tartozásaiért nem felelnek.

A 196-200. §-hoz

A Javaslat részletes szabályokat ad azokra az esetekre, ha az egyes értékpapírok árfolyamának alakulása, az üzletkötések rendje olyan szokatlan, rendellenes, az ismert adatokkal, információkkal alá nem támasztható módon alakul, mely nem biztosítja a rendezett, áttekinthető, a minden egyes piaci szereplő által ismert adatokon nyugvó kereskedést. Ezek a rendkívüli helyzetek különböző okokon alapulhatnak, s az okok megkereséséig, illetve az intézkedések megtételéig szükségessé válhat a tőzsdei kereskedés felfüggesztése. A Javaslat különbözőképpen határozza meg a tőzsde ügyvezető igazgatója, a tőzsdetanács, a Felügyelet vagy a pénzügyminiszter által elrendelhető kereskedési felfüggesztés eseteit, a hatásköröket, a felfüggesztés időtartamát. Minél hosszabb idejű a felfüggesztés, minél több értékpapírt vagy tőzsdei terméket érint, annál magasabb szintre tolódik a felfüggesztés elrendelésének jogköre. A felfüggesztésre okot adó körülmény megszűnésével természetesen a felfüggesztést azonnal meg kell szüntetni, a tőzsdei kereskedést vissza kell állítani.

Devizaalapú tőzsdei termék forgalmazásának felfüggesztését az MNB elnöke is kezdeményezheti a felfüggesztésre jogosult személynél vagy testületnél.

A 201. §-hoz

A Javaslat szerint a tőzsde akkor szűnhet meg, ha a közgyűlés a jogutód nélküli megszűnésről dönt vagy ha a tőzsdetagok száma a megalakuláshoz szükséges tizenöt alá csökken és meghatározott időn belül (hat hónap) nem kerül sor új tag felvételére. A tőzsde megszűnéséhez - akárcsak az alakulásához - a Kormány jóváhagyása szükséges.

A 202. §-hoz

A Javaslat továbbra is fenn kívánja tartani a tőzsdei választott bíróság intézményét, azonban szabályozásánál figyelemmel volt arra, hogy időközben hatályba lépett a választott bíráskodásról szóló 1994. évi LXXI. törvény. A Javaslat a tőzsdei választott bíróság hatáskörét a törvény hatálya alá tartozó értékpapírok forgalomba hozatalával és forgalmazásával, a tőzsdei ügyletekkel, a befektetési szolgáltató és ügyfele közötti megbízás megtagadásával, továbbá a tőzsde és az elszámolóház alapszabályával, üzletszabályzatával és szabályzatával kapcsolatos jogvitákra kívánja korlátozni.

Ugyanakkor a szakszerűség és az egyöntetű ítélkezési gyakorlat kialakítása érdekében a megjelölt kérdésekben kizárólagossá teszi a tőzsdei választott bíróság eljárását, ideértve a nemzeti ügyeket is.

A 203-207. §-hoz

A Javaslat megalkotja a tőzsdeügylet fogalmát, meghatározza tartalmát, a szerződésben részes felek jogait és kötelezettségeit. A szabályozás alapelve az, hogy legyen összhangban a Ptk. szerződésekre vonatkozó általános rendelkezéseivel, ugyanakkor biztosítsa azokat a kötelezően érvényesítendő speciális szabályzatokat amelyek a tőzsdei ügyletek lényegéből fakadnak. A tőzsdei ügyletek olyan, szűk körben előforduló, sajátos szerződések, hogy nem indokolt ezen ügyletek szabályozását teljes mértékben a Ptk. keretében megoldani.

A tőzsdei ügyletet csak a tőzsdén kereskedési joggal rendelkező személyek, kizárólag a tőzsdei forgalomban köthetik meg.

A Javaslat kimondja azt, hogy bármely tőzsdeügylet érvényességéhez annak írásbafoglalása szükséges.

A szabályozásban az azonnali, a határidős és az opciós tőzsdei ügyletet tartalmazza, azon a módon, hogy a főszabály a Ptk. rendelkezése, ez alatt a speciális szabályozást a Javaslat adja, és felhatalmazza a tőzsdét és az elszámolóházat, hogy az általa megjelölt körben kisegítő szabályként a tőzsdei ügyletek speciális - elsősorban technikai jellegű - szabályait megalkothassa.

A tőzsdei szabályzat természetesen nem lehet ellentétes a Javaslat, illetőleg a Ptk. szabályaival.

A 208-210. §-hoz

Az elszámolóház olyan speciális tevékenységet végző részvénytársaság, amelyik a tőzsdei és tőzsdén kívüli értékpapír-ügyletek, a tőzsdei termékek elszámolását, az általa elszámolt ügyletek teljesítésének biztosítását, tőzsdeforgalmi számla vezetését, letétkezelők részére letéti szolgáltatást nyújt, valamint forgalmazási tevékenységet folytató gazdálkodó szervezetek részére saját tulajdonban álló dematerializált értékpapírról értékpapír-számlát vezet. Elszámolóházi tevékenység végzéséhez a Felügyelet engedélye szükséges. A tőzsde szabályozásához hasonlóan az elszámolóházi tevékenység sem monopolizált egyetlen szervezetre, a törvény normatív feltételeket állapít meg. Ugyanakkor néhány tevékenységet, melyek egyfajta természetes monopóliumként kell, hogy működjenek, csak egy elszámolóház végezhet. A Felügyelet jogosult a központi értékpapír-nyilvántartás, az értékpapír-kód kiadása, a központi értékpapír-számlavezetés, valamint a belföldön kibocsátott értékpapírról külföldi forgalmazás céljára szolgáló okirat kiállítására elszámolóházat kijelölni a törvényben meghatározottak szerint.

Az elszámolóház a szolgáltatását igénybe vevővel köteles szerződést kötni.

A 211. §-hoz

Az elszámolóház tevékenysége és tevékenységének színvonala, befolyásolástól mentes, megbízható működése az egész piac szempontjából kiemelt fontosságú, ezért a Javaslat meghatározza, hogy kik szerezhetnek tulajdont elszámolóházban és milyen mértékben. Az MNB, a tőzsde, az árutőzsde, valamint másik elszámolóház korlátlanul, míg a tőzsdetag, árutőzsdetag és hitelintézet egyenként az elszámolóház alaptőkéjének tíz-tíz százalékáig szerezhet tulajdont.

A 212-213. §-hoz

Az elszámolóház jogosult és köteles üzletszabályzatában meghatározni az általa folytatott tevékenységekre vonatkozó általános szerződési feltételeket. Ugyanakkor a Javaslat meghatározza, hogy mely kérdéskörökre vonatkozóan kell szabályzatot alkotnia. Az üzletszabályzat és a szabályzatok hatályba lépéséhez - a tőzsdéhez hasonlóan - a Felügyelet jóváhagyása szükséges. Annak érdekében, hogy az elszámolóház üzletszabályzata és szabályzatai a piac minden egyes szereplője számára megismerhetőek legyenek, a tőzsde hivatalos lapjában és a Pénzügyi Közlönyben azokat meg kell jelentetni.

Tekintettel az elszámolóháznak az elszámolás-forgalomban betöltött helyére, valamint arra, hogy az elszámolóház pénzügyi garanciákat nyújt az ügyletek teljesítéséhez, az elszámolóház köteles tartalékot képezni, melynek módját és mértékét kormányrendelet határozza meg. Ezen tartalékokat az elszámolóház egyéb eszközeitől elkülönítetten kell kimutatni. Az elszámolóház pénzforgalmi számláját a Magyar Nemzeti Bank vezeti.

A 214-215. §-hoz

Az elszámolóház működésének felügyeletét a Felügyelet látja el. Rendkívüli, a törvény által meghatározott esetekben a Felügyelet jogosult az egyes számlák feletti rendelkezési jog legfeljebb harminc napra történő korlátozására. Ez a korlátozás a szolgáltatást igénybe vevők és a befektetők érdekeinek védelmében történhet.

A 216. §-hoz

Az átlátható, tiszta és befolyásolástól mentes forgalmazási, tőzsdei, elszámolóházi, valamint felügyeleti tevékenység megvalósítása érdekében a Javaslat olyan összeférhetetlenségi szabályokat mond ki, amelyek biztosíthatják a különböző érdekek egymástól való elkülönítését, mind tulajdonosi, mind pedig vezetői, tisztségviselői oldalról. Az összeférhetetlenségi szabályok arra szolgálnak, hogy megakadályozzák a különböző kereszt-tulajdonlásokat, a szervezeti és személyi összefonódásokat a piac különböző szereplői között.

A 217. §-hoz

A befektetési vállalkozás társaság vezető tisztségviselői, felügyelő bizottsági tagjai, valamint alkalmazottai által folytatható személyes üzleti tevékenység, értékpapír vásárlás, tulajdonlás szabályait, az esetleges korlátozásokat, tiltásokat a törvény nem határozza meg, viszont kötelezi a befektetési szolgáltatót arra, hogy mindezekről belső szabályzatot alkosson, melyben figyelembe tudja venni a rá jellemző specialitásokat. Ezt a belső szabályzatot köteles a Felügyeletnek benyújtani és természetesen működése során alkalmazni.

A 218. §-hoz

Tekintettel arra, hogy a törvényben szabályozott tevékenységek, valamint szervezetek különleges helyet foglalnak el a pénz- és tőkepiacon, valamint az egész magyar gazdaságban, továbbá arra, hogy minden esetben engedélyköteles tevékenységről van szó, szükséges hogy csak olyan szervezet használhassa a tőzsde, az elszámolóház, az értéktár, valamint a befektetési vállalkozás, illetve ezekhez hasonló tartalmú magyar vagy idegen nyelvű megnevezést a társaság nevében vagy tevékenységi körének meghatározásában, amely valóban a törvényben meghatározott tevékenységeket, a törvényben meghatározott feltételeknek eleget téve végez.

-----STARTING---POINT---VEGE---

ZÁRÓ RENDELKEZÉSEK

A 219. §-hoz

A Javaslat kötelező érvénnyel előírja azt, hogy hatálybalépésekor a Felügyelet előtt folyamatban lévő ügyekben csak akkor kell alkalmazni a rendelkezéseit, ha az az ügyfélre nézve kedvezőbb, mint a korábban hatályban volt törvény.

A 220-233. §-hoz

A Javaslat számos új előírást tartalmaz, amely a már engedélyezett és a törvény hatályba lépésekor működő, valamint az átmeneti szabály alapján engedélyezendő befektetési szolgáltató tevékenységét is jelentős mértékben befolyásolja. Ezért a Javaslat megfelelő átmeneti idő beiktatásával felkészülési lehetőséget biztosít arra, hogy a hatályba lépését követően a működő befektetési szolgáltatók eleget tehessenek a rájuk vonatkozó előírásoknak.

A 234-245. §-hoz

A Javaslat az értékpapírok forgalomba hozatalának, forgalmazásának egy korszerűbb, nagyobb nyilvánossággal járó rendszerét hozza létre. Ezért a Javaslat több rendelkezése jelentős mértékben kihat az egyéb jogszabályokra is.

A dematerializált értékpapír megalkotásával módosítani kellett a Ptk. által szabályozott értékpapír fogalmat oly módon, hogy az mind a dematerializált értékpapír, mind pedig a nyomdai úton előállított értékpapír fogalmát felölelje.

A módosuló jogszabályok körében a legjelentősebb kör a gazdasági társaságokról szóló 1988. évi VI. törvény.

A módosítások lényege, hogy megteremti a részvénykönyv teljes nyilvánosságát, biztosítja, hogy a Gt. szabályai ne akadályozzák a dematerializált értékpapír kibocsátásának a lehetőségét, ugyanakkor a Javaslat szabályozási elvéből kiindulva lehetőséget teremt a Gt. módosításain keresztül a nyilvános és a zárt körű részvénytársaság az eddiginél egyértelműbb elkülönítésére.

A Javaslat kapcsolódó módosításként tartalmazza a befektetési alapokról szóló 1991. évi LXIII. törvényt, az államháztartásról szóló 1992. évi XXXVIII. törvényt, az árutőzsdéről és az árutőzsdei tevékenységről szóló 1994. évi XXXIX. törvényt, a gazdasági kamarákról szóló 1994. évi XVI. törvény és a Választott bíróságról szóló 1994. évi LXXI. törvény szűkkörű, a Javaslat szabályozási köréből feltétlenül folyó módosításai.

A Javaslat a módosuló jogszabályok körében tartalmazza a kötvényről szóló 1982. évi 28. tvr. és a letéti jegyről szóló 1988. évi 18. tvr. korszerűsítést tartalmazó módosításait.

A Javaslat rögzíti, hogy a korábban kihirdetett jogszabályokban felvett 1990. évi VI. törvény vagy Épt. megjelölés alatt a Javaslatot kell érteni.

A dematerializált értékpapír kézből kézbe már nem adható át, ezért a Javaslat a jogrendszer egészére kiterjedően rögzíti azt, hogy ahol jogszabály olyan cselekedetről szól, amely a kinyomtatott értékpapír átvételét egyéb módon való birtokba vételét említi, azon a dematerializált értékpapír esetében ugyanezt a hatást eredményező zárolt alszámlára történő helyezést kell érteni.

A Javaslat elkészítésekor az előterjesztők figyelembe vették az Európai Közösségek által kidolgozott és elfogadott, a tőkepiacra vonatkozó irányelveket, melyek tételes felsorolását a 9. számú melléklet tartalmazza.

A 246. §-hoz

A Javaslat tartalmazza a hatályba lépésével egyidejűleg hatályukat vesztő rendelkezéseket, így különösen az egyes értékpapírok nyilvános forgalomba hozataláról és forgalmazásáról, valamint az értékpapír tőzsdéről szóló 1990. VI. törvényt és az azt időközben módosító más törvényi rendelkezést.

A 247. §-hoz

Mivel a Javaslat technikai jellegű normákat nem tartalmaz, felhatalmazást ad a kormánynak, illetve a pénzügyminiszternek arra, hogy a törvény végrehajtásához szükséges részletező biztonsági szabályokat, technikai, eljárási normákat, stb. kormányrendeletben, illetve rendeletben alkossa meg.