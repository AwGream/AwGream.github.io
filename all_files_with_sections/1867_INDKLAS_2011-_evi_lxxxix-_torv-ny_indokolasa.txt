2011. évi LXXXIX. törvény indokolása

az egyes eljárási és az igazságszolgáltatást érintő egyéb törvények módosításáról

-----STARTING---POINT---ALTALANOS--- 

A hazai igazságszolgáltatás eljárásjogi rendszerének több évtizedes alkalmazása során megmutatkoztak azon szakmai és gyakorlati hiányosságok, melyek korrekciója a jogkövető és jogkereső állampolgárok jogos elvárásai teljesítésének, valamint a gazdasági élet szabályszerű működésének támogatása érdekében napjainkra halaszthatatlanná váltak.

A jogalkotó kiemelt jelentőséget tulajdonít a törvényes rend, a köz- és jogbiztonság fenntartásának és erősítésének, valamint a jó és olcsó állam megteremtése érdekében a hatékony, gyors, az igazság szolgáltatására törekvő jogrendszer felépítésének. Az állam irányában a polgárok részéről meglévő közbizalom fenntartásának fontos eleme, mind a polgári, mind a büntető eljárásokban a nagy súlyú, kiemelt vagyoni értéket érintő és a társadalom által nagy figyelemmel kísért ügyek hatékony, belátható időben lezárható, jogszerű elbírálása. A törvény a fenti célok elérését segítő rendelkezésekkel, valamint a kiemelt ügyekre vonatkozó szabályozás eljárásjogi szabályainak megteremtésével egészül ki a jogrendszer.

-----STARTING---POINT---RESZLETES---

Az 1., 6. és 7. §-hoz

A módosítás következtében csak a rendelkezések közvetlen érintettjei, a jogaikat ténylegesen érintő rendelkezésekkel összefüggésben jelenthetnek be panaszt. Ezzel csökkenti a törvény a nyomozást felügyelő ügyészek munkaterhét, gyorsítja az eljárásokat, miközben az indokolt körben a jogorvoslati jog nem sérül.

A 2. §-hoz

A törvény lehetővé teszi, hogy a bíróságok aktuális leterheltségére figyelemmel kerüljön sor a vádemelésre azon bírói fórum előtt, ahol az ügy leggyorsabb befejezése várható.

A 3. §-hoz

A törvény elkerülhetővé teszi, hogy az azonos kérelem tárgyában különböző fórumokon különböző határozatok szülessen, melyek ellen külön-külön nyílik lehetőség panasz bejelentésére.

A 4. §-hoz

A hatályos Be. 64/A. §-a ez ideig csak a kiskorúak sérelmére elkövetett egyes bűncselekmények esetén írta elő a soron kívüli eljárást. A törvény a kiemelt ügyek társadalmi jelentősége miatt ebben a körben is kötelezővé teszi a soron kívüli eljárást.

Az 5. §-hoz

A személyes adatok zárt kezelésének túlzott alkalmazása az egyes tényállások beazonosítását megnehezíti, a sorozat jellegű cselekmények bizonyítási eljárását áttekinthetetlenné teszi.

A 8. §-hoz

Szükséges elkerülni annak lehetőségét, hogy a nyomozási bíró eljárása során a terhelt és védője - a 93/2011. BK véleményben rögzített értelmezés alapján - olyan információk birtokába jusson, melyeket a nyomozás szabályai szerint még nem ismerhetnének meg.

A 9. §-hoz

Ezzel a rendelkezéssel lehetővé válik a közvetítés akkor is, ha a meghatározó cselekmény mellett olyan bűncselekmény is megtalálható, amely nem teszi lehetővé a közvetítést pl. csalás - magánokirat-hamisítás. Másrészt a hatályos szabályozás indokolatlanul zárta ki a közvetítői eljárásból és annak anyagi jogi következményeiből a jóvátételt mediátor nélkül megkezdő személyeket.

A 10. §-hoz

A hatályos jogszabály szükségtelenül írta elő a közvetítői eljárás megtagadásáról szóló határozat igazságügyi szolgálatnak történő megküldését.

A 11. §-hoz

A módosítással lehetőség nyílik arra, hogy a vádhatóság indokolt esetben az eddigiekhez képest súlyosabb bűncselekmények esetén is dönthessen a vádemelés elhalasztásáról.

A 12. §-hoz

A törvény a vádemelés elhalasztásának szabályait szinkronba hozza a közvetítői eljárás szabályaival. A magatartási szabályok megállapításához vagy kötelezettség előírásához a pártfogói vélemény beszerzése és a gyanúsított kihallgatása az ügyek nagy részében felesleges és egyébként is rendkívül időigényes.

A 13. §-hoz

A vádelhalasztás adminisztratív terheinek csökkentésével növelhető annak alkalmazási köre.

A 14. §-hoz

A törvény az ügyész indokolatlan megkeresésének elkerülése végett egyértelművé teszi a 268. § alkalmazásának körét.

A 15. §-hoz

A vádirat kézbesítését követően benyújtott bizonyítási indítványok elbírálására és a tárgyalás kitűzésére a hatályos törvény semmiféle határidőt nem szab, ami az eljárások elhúzódásához vezethet.

A 16. §-hoz

A tárgyaló bíró adminisztratív kötelezettségeinek csökkentésével, több vádlottas, jelentős tanúbizonyítást igénylő ügyekben, órákban mérhető időmegtakarítást jelenthet.

A 17. §-hoz

A tárgyalás anyagának ismertetésének lehetősége a tárgyalás érdemi megismétlése helyett egyszerűsíti és gyorsítja bírósági eljárást.

A 18. §-hoz

A nyilvános ülésen illetve tárgyaláson elbírálandó ügyek száma csökkenthető.

A 19. §-hoz

A rendkívüli jogorvoslati eljárások egy részének rövidülése érhető el.

A 20. §-hoz

A bíróság elé állításra alkalmas ügyek jelentős hányadában a 30 napos korlát miatt nincs lehetőség az eljárásra pl. a tetten ért bolti tolvajok esetén - mivel nem veszik őket őrizetbe - a 30 napos határidő szinte mindig eltelik.

A 21. §-hoz

A külföldön ismert helyen tartózkodó vádlottal szembeni eljárás racionalizálását célozza a törvény.

A 22. §-hoz

A tárgyalásról lemondás alkalmazására az elmúlt öt évben a vádirattal megvádolt személyek 0,3-0,4 százalékával szemben került sor. A szűk körű alkalmazás a formai kötöttségek nagy számára és a büntetési tételkeretek jelentős - a büntetési célok elérését veszélyeztető - csökkenésére vezethető vissza. A törvény alapján az ügyek nagy számában - külön megállapodás nélkül - pusztán a terhelt beismerő vallomása és vádemelést megelőzően tett, hozzájáruló nyilatkozata alapján; az ügyész indítványára; nyilvános ülésen kerülhet sor a bűncselekmény elbírálására és büntetés kiszabására, az enyhítő szakasszal megnyíló büntetési tételkeretek között. A bírósági eljárás eddigi szabályait annyiban indokolt módosítani, hogy - mivel a nyilvános ülésen bizonyítás felvételére nem kerülhet sor, a 72/2009. (VII. 10.) AB határozat indokolásának IV/4-5. pontjaiban írtakra is figyelemmel - azon az ügyész részvétele nem kötelező.

A 23. §-hoz

Indokolt a törvényben meghatározni a kiemelt jelentőségű ügyek körét és azok eltérő eljárási szabályait, annak érdekében, hogy az ilyen ügyek a lehető leghatékonyabb módon és ésszerű határidőn belül kerüljenek kivizsgálásra és elbírálásra.

A nyomozás nem kontradiktórius eljárás, ezért a hatályos Be. nyomozásra vonatkozó szabályozásából indokolt meghatározott esetekben ezeket az elemeket mellőzni, mivel lehetővé teszik az eljárás indokolatlan és rosszhiszemű elhúzását illetve ellehetetlenítését.

A jelenlegi Be.-ben csak együttműködő gyanúsítottat lehet poligráffal vizsgálni, csak lehetőség a szakértőt rendbírsággal súlytani határidő túllépés miatt, és csak a feljelentő meghallgatására van lehetőség. A hatályos szabályok továbbá nem tartalmaznak határidőt a tárgyalás kitűzésére, és a tárgyalás hat hónapon belüli folytatását teszik lehetővé. A kiemelt jelentőségű ügyek esetén ennél szigorúbb szabályokat kell megállapítani.

A 24. §-hoz

Megteremti a lehetőségét annak, hogy amennyiben a tanú vagy szakértő második alkalommal nem jelenik meg a bíróságon, kógens módon elrendelhető legyen elővezetésük. A kis értékű perek analógiájára a kiemelt jelentőségű perek kategóriájának bevezetése speciális lehetőséget, valamint az eljárás hatékonyabbá tételét jelenti a jogalkalmazók számára a nagy súlyú, kiemelt vagyoni értéket érintő és a társadalom részéről kiemelt figyelmet érdemlő esetek vonatkozásában.

A 25. §-hoz

A módosítás következtében a Be. és a Pp. szabályai szerinti kiemelt ügyekben tárgyaló bírák munkavégzését könnyítő rendelkezéseket tartalmaz, ugyanakkor szankciót arra az esetre vonatkozóan, ha a kiemelt ügyet tárgyaló bíró a törvényben meghatározott határidőt elmulasztja.

A 26. §-hoz

A módosítás a Be. 221/A. §-ának módosítására tekintettel kiküszöböli a Btk. jelenleg hatályos rendelkezésével kapcsolatban a koherenciazavart.

A tárgyalásról lemondás alkalmazására az elmúlt öt évben a vádirattal megvádolt személyek 0,3-0,4 százalékával szemben került sor. A szűk körű alkalmazás a formai kötöttségek nagy számára és a büntetési tételkeretek jelentős - a büntetési célok elérését veszélyeztető - csökkenésére vezethető vissza. A törvény alapján az ügyek nagy számában - külön megállapodás nélkül - pusztán a terhelt beismerő vallomása és vádemelést megelőzően tett, hozzájáruló nyilatkozata alapján; az ügyész indítványára; nyilvános ülésen kerülhetne sor a bűncselekmény elbírálására és büntetés kiszabására, az enyhítő szakasszal megnyíló büntetési tételkeretek között. A bírósági eljárás eddigi szabályait annyiban indokolt módosítani, hogy - mivel a nyilvános ülésen bizonyítás felvételére nem kerülhet sor, a 72/2009. (VII. 10.) AB határozat indokolásának IV/4-5. pontjaiban írtakra is figyelemmel - azon az ügyész részvétele nem kötelező. Elengedhetetlen a rendelkezések átvezetése a Btk.-ban is.

-----STARTING---POINT---VEGE---

A 27. §-hoz

Hatályba léptető és átmeneti rendelkezéseket tartalmaz.

A 28. §-hoz

A jelenlegi szabályok kötelezővé teszik újabb szakértő kirendelését, abban az esetben is, ha a szakvélemény megalapozottságával szemben semmiféle ésszerű kétség nem merült fel.

Kétség esetén nincs akadálya újabb szakértő kirendelésének, ezért célszerű az adott rendelkezések hatályon kívül helyezése.