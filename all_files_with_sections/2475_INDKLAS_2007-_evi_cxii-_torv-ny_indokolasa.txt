2007. évi CXII. törvény indokolása

a Belga Királyság, a Németországi Szövetségi Köztársaság, a Spanyol Királyság, a Francia Köztársaság, a Luxemburgi Nagyhercegség, a Holland Királyság és az Osztrák Köztársaság között a határon átnyúló együttműködés fokozásáról, különösen a terrorizmus, a határon átnyúló bűnözés és az illegális migráció leküzdése érdekében létrejött Szerződés (Prümi Szerződés) kihirdetéséről, valamint ehhez kapcsolódóan egyes törvények módosításáról

-----STARTING---POINT---ALTALANOS---

Általános indokolás

A Prümi Szerződés jelenleg a belső biztonság érdekében folytatott európai együttműködés legelőremutatóbb vívmányának tekinthető, amely összhangban van az Európai Unió 2009-ig szóló vonatkozó programjával, a Hágai Programmal is, különös tekintettel annak a hozzáférhetőségi elvre (principle of availability) vonatkozó rendelkezéseire. A Szerződéshez való csatlakozás összhangban áll Európa-politikai prioritásainkkal, és lehetőséget ad arra, hogy a magyar bűnüldöző szervek a tényleges csatlakozás után alkalmazhassák a Szerződésben lefektetett együttműködési formákat, különös tekintettel a DNS-profilok, a daktiloszkópiai adatok és a gépjármű-nyilvántartási adatok automatizált, on-line keresésére, amelyek jelentősen egyszerűsítik és gyorsítják a bűnüldözői munkát. A Prümi Szerződés az európai integráció elmélyítésének egyik modellje, ami leginkább a schengeni együttműködésre emlékeztet. Ez jelenleg az egyetlen olyan konkrét kérdés az Unió napirendjén, ahol a tagállamok közötti együttműködés lényeges mélyítéséről, az integráció magasabb minőségi fokozatba lépéséről van szó. A Prümi Szerződéshez való csatlakozás az állampolgárok számára is jól érzékelhető módon növeli a rendőrség lehetőségeit a nyomozati munka során, hiszen lehetővé teszi a rendőri erőknek, hogy kölcsönösen hozzáférjenek egymás DNS-profil és ujjnyomat- adattáraihoz, valamint a gépjárművek regisztrációs adatbázisaihoz. Mivel az EU Bel- és Igazságügyi Tanácsa 2007. június 12-13-ai ülésén politikai megállapodásra jutott arról, hogy a Prümi Szerződés legfontosabb rendelkezései az uniós joganyag részévé is válnak, a Szerződés kihirdetésével tartalmilag jogharmonizációs feladatnak is eleget tesz Magyarország.

-----STARTING---POINT---RESZLETES---

Részletes indokolás

Az 1. §-hoz

Az 1. §-ban a 2005. évi L. törvény rendelkezéseinek megfelelően az Országgyűlés felhatalmazást ad a Prümi Szerződés kötelező hatályának elismerésére.

A 2. §-hoz

A 2. §-ban a 2005. évi L. törvény rendelkezéseinek megfelelően az Országgyűlés kihirdeti a Prümi Szerződést.

A 3. §-hoz

A 3. § a Szerződés német nyelvű hiteles szövegét és ennek hivatalos magyar fordítását tartalmazza. A Prümi Szerződés rendelkezéseit részleteiben a következőkben mutatjuk be:

1. DNS-profilok automatizált keresése

A 2. Cikk (1) bekezdés értelmében a szerződő felek vállalják, hogy bűncselekmények üldözésének céljára nemzeti DNS-adatbázisokat állítanak és tartanak fenn. A 2. Cikk (2) bekezdés értelmében a szerződő felek a Szerződés végrehajtásának céljából biztosítják a nemzeti DNS-adatbázisuk referencia-adatainak hozzáférhetőségét. A referencia-adat csak a DNS nem kódolt részéből képzett DNS-profilokat és egy referenciát (azonosítót) tartalmaz: tilos bármilyen olyan adatot tartalmaznia, amelyből az adatalany közvetlenül azonosítható. A konkrét személyhez nem köthető referencia-adatot (untraceables - nyílt nyomok, a vonatkozó magyar törvény szóhasználatában a bűncselekmény helyszínén rögzített anyagmaradványból meghatározott DNS-profilok) erre vonatkozóan külön meg kell jelölni. A 3. Cikk alapján a szerződő felek nemzeti kapcsolattartó pontjai bűncselekmények üldözésének céljából automatizált keresést végezhetnek a többi fél adatbázisában a DNS-profilok összehasonlítása céljából. A keresés csak egyedi esetekben, és csak a keresést végző fél nemzeti jogával összhangban gyakorolható. Amennyiben az automatizált keresés egyezést mutat a keresés céljára megadott DNS-profil és egy másik szerződő fél adatbázisában rögzített DNS-profil között, a keresést végző kapcsolattartó pont automatikus értesítést kap a találatról és a referenciáról. Amennyiben nincs találat, erről kap értesítést. Az 5. Cikk értelmében egyezés esetén személyes adatok és egyéb információk bármilyen további átadása csak a megkeresett fél nemzeti joga alapján történhet, ideértve a jogsegélyre vonatkozó szabályokat is.

Az adatvédelmi rendelkezések között található 33. Cikk (1) bekezdés 2. pont meghatározza az automatizált keresési eljárást, miszerint ez közvetlen hozzáférést jelent egy másik szerv gépileg feldolgozott adatállományához, ahol a keresési eljárásra adott válasz teljesen automatizált (vagyis emberi beavatkozás nélkül, a számítógép adja meg a keresésre, lekérdezésre a választ). A 35. Cikk specifikálja a 3. Cikk alapján átadott adatok feldolgozhatóságát: ez kizárólag a DNS-profilok egyezésének megállapítása; a profilok egyezése esetén a rendőrségi együttműködésre vagy igazságügyi jogsegélyre irányuló megkeresés előkészítése és benyújtása érdekében; illetve az adattovábbításnak a 39. Cikknek megfelelő rögzítése érdekében történhet. Az adatot átvevő fél az átadott adatot csak az összehasonlítás céljából, az automatizált válasz nyújtása során, illetve az adattovábbítás 39. Cikknek megfelelő rögzítése érdekében dolgozhatja fel. Az átadott adatokat az összehasonlítást és a keresésre adott automatizált választ követően azonnal törölni kell, kivéve, ha a rendőrségi együttműködésre vagy igazságügyi jogsegélyre irányuló megkeresés előkészítése és benyújtása érdekében; illetve az adattovábbítás 39. Cikknek megfelelő rögzítése érdekében van szükség további adatfeldolgozásra.

A technikai részletek az ATIA-ban kerültek megállapításra. Ennek értelmében a felek felhasználják a létező standardokat (European Standard Set, ESS és Interpol Standard Set of Loci, ISSOL). Annak a 24 locusnak az azonosítóit használják a DNS-profilokban, amelyek az Interpol eljárásaiban intézményesítettek. Egy találat megállapításához legalább 6 locusnak kell megegyeznie a profilokban. Az ATIA-ban található ICD minden releváns technikai kérdésre kiterjed, úgy mint pl. az alkalmazandó e-mail protokoll, a felhasználandó fájlformátum. Az adatátvitel során a már működő TESTA II hálózatot fogják használni.

2. DNS-profilok automatizált összehasonlítása

A 4. Cikk értelmében a felek, a 6. Cikk alapján kijelölt nemzeti kapcsolattartó pontjaikon keresztül, bűncselekmények üldözésének céljára a „nyílt nyomok” DNS-profiljait összehasonlítják a többi nemzeti DNS-adatbázis referencia-adataival. A profilok betáplálása és összehasonlítása automatizáltan történik. A „nyílt nyomok” DNS-profiljai csak akkor adhatóak át összehasonlításra, ha az összehasonlítást kérő szerződő fél nemzeti joga erre lehetőséget ad. Egyezés esetén az a szerződő fél, amelynek az adatbázisában az egyező DNS-profil található, késedelem nélkül átadja az egyező profil referencia-adatát az összehasonlításra került profilt betápláló félnek.

A DNS-profilok automatizált összehasonlítása technikailag ugyanúgy történik, mint az előző pontban ismertetett automatizált keresés, pusztán annyi a különbség, hogy a DNS-profilban és az összehasonlítás betáplálásakor külön jelölni kell, hogy „nyílt nyomról” van szó. Ugyanazok az adatvédelmi korlátozások (35. Cikk) vonatkoznak erre az eljárásra is, és a 6. Cikk ugyanazt a nemzeti kapcsolattartó pontot rendeli kijelölni az automatizált összehasonlítás elvégzésére, mint az automatizált keresésre.

Az automatizált összehasonlítás (bulk comparison/Massenabgleich) talán a legfontosabb technikai újítása a Prümi Szerződésnek, mivel ez teszi lehetővé a nemzeti adatbázisokban tárolt, konkrét személyekhez nem köthető DNS-profilok összehasonlítását, amely így huzamosabb ideje megoldatlan ügyek lezárására nyújt lehetőséget. Lényegében két aspektusa van az összehasonlításnak. A nemzeti DNS-profil nyilvántartások összekapcsolásakor a rendszerekben tárolt valamennyi, ismeretlen személytől származó nyílt nyom tekintetében el kell végezni az összehasonlítást, majd a rendszer folyamatos működése során az újonnan rögzítésre kerülő anyagmaradványokat szintén össze kell hasonlítani a külföldi nyilvántartások profiljaival. Gyakorlatilag tehát az első, valamennyi akkor meglévő anyagmaradvány-profil összehasonlítását követően egy, a rögzített anyagmaradványok DNS-profillá alakítása során a munkafolyamatba állandó jelleggel beépülő rutineljárásként kell intézményesíteni az összehasonlítást.

A Prümi Szerződés 7. Cikke a sejtanyag rögzítéséről és DNS-profilok átadásáról rendelkezik. Ennek megfelelően, amennyiben folyamatban lévő nyomozásban vagy a büntetőeljárás egyéb szakaszában egy, a megkeresett szerződő fél területén tartózkodó személy DNS-profilja nem áll rendelkezésre, a megkeresett szerződő fél jogsegélyt biztosít az adott személy sejtanyag rögzítése és vizsgálata, illetve az így nyert DNS-profil átadása révén, ha a megkereső fél meghatározza a célt, amelyre mindezt igényli, valamint kompetens hatósága által a nemzeti jogának megfelelően kiállított megfelelő határozatot vagy végzést mutat be, amelyből kitűnik, hogy a sejtanyag rögzítésének és vizsgálatának feltételei teljesülnének, amennyiben az adott személy a megkereső szerződő fél területén tartózkodna, továbbá a megkeresett szerződő fél joga szerint is teljesülnek a sejtanyag rögzítésének és vizsgálatának, illetve a DNS-profil átadásának feltételei.

3. Ujjnyomat-adatok automatizált keresése

A 8. Cikk értelmében a szerződő felek bűncselekmények megelőzése és üldözése céljából létrehozott nemzeti automatizált ujjnyomat-azonosító rendszerük adatbázisából biztosítják a referencia-adatok hozzáférhetőségét. A referencia-adat csak az ujjnyomat-adatot és egy referenciát (azonosítót) tartalmaz: tilos bármilyen olyan adatot tartalmaznia, amelyből az adatalany közvetlenül azonosítható. A konkrét személyhez nem köthető referencia-adatot (untraceables - nyílt nyomok, a vonatkozó magyar törvény szóhasználatában a bűncselekmény helyszínén rögzített ujj- és tenyérnyom) erre vonatkozóan külön meg kell jelölni.

A 9. Cikk szerint bűncselekmények megelőzése és üldözése céljából a szerződő felek 11. Cikk alapján kijelölt nemzeti kapcsolattartó pontjai hozzáférnek a többi szerződő fél automatizált ujjnyomat-azonosító rendszereinek referencia-adataihoz, annak érdekében, hogy automatizált keresések végrehajtásával összehasonlítsák az ujjnyomat-adatokat. A keresés csak egyedi esetekben, a keresést végző fél nemzeti jogával összhangban végezhető. Az ujjnyomat-adat egyezése (hit-találat) esetén a megkeresett fél automatizált módon átadja a keresést végző kapcsolattartó pontnak valamennyi egyező referencia-adatot, találat hiányában erről kap a keresést végző fél automatikus értesítést. A 10. Cikk értelmében az ujjnyomat-adatok közti egyezés esetén személyes adatok és egyéb információk bármilyen további átadása csak a megkeresett fél nemzeti joga alapján történhet, ideértve a jogsegélyre vonatkozó szabályokat is. A 35. Cikk adatvédelmi korlátozásai az ujjnyomat-adatok automatizált keresése tekintetében is irányadóak. Az ujjnyomat-adatok tekintetében a Prümi Szerződés nem tartalmaz a DNS-adatokra vonatkozóhoz hasonló előírást a nyílt nyomok minden esetben való összehasonlítása tekintetében, a nyílt nyomokra ebben az esetben ugyanaz az eljárás, az egyedileg végezhető automatizált keresés vonatkozik, mint a konkrét személyhez köthető ujjnyomat-adatokra.

Az ATIA 8. pontja úgy rendelkezik, hogy az összehasonlításra vonatkozó kéréseket teljesen automatizált módon, érkezési sorrendben, 24 órán belül kell teljesíteni. A megkereső fél kérheti, hogy egy adott megkeresést soron kívül dolgozzon fel a megkeresett fél, ebben az esetben az összehasonlítást azonnal meg kell kezdeni. Az adatátvitel a TESTA II hálózaton történik; a naponta bevihető adatok mennyisége a rendszer működőképessége érdekében minden szerződő félre nézve maximálva van (9-10. pontok). Az ujjnyomat-adatokra vonatkozó ICD a keresés során az eredeti ANSI/NIST-ITL 1-2000 standardból hatféle azonosítót rendel alkalmazni.

4. Gépjármű-nyilvántartási adatok automatizált keresése

A Prümi Szerződés 12. Cikke értelmében bűncselekmények megelőzése és üldözése érdekében, valamint egyéb olyan büntetendő cselekményekkel összefüggésben, amelyek a keresést végző állam bíróságainak vagy ügyészségének a joghatósága alá tartoznak (ez a szövegezés a magyar jogban szabálysértésnek nevezett jogellenes cselekményeket takarja), továbbá a közrend és a közbiztonság fenntartása során a szerződő felek lehetővé teszik a többi szerződő fél kapcsolattartó pontjainak, hogy egyedi esetekben automatizált keresés végzésével hozzáférjenek nemzeti gépjármű-nyilvántartásaik következő adataihoz:

- a gépjárművek tulajdonosaira vagy üzembentartóira vonatkozó adatok;

- a gépjárművekre vonatkozó adatok.

A keresés csak teljes alváz- vagy rendszám alapján végezhető, a keresést végző szerződő fél nemzeti jogával összhangban.

A DNS-profilokkal és a daktiloszkópiai adatokkal ellentétben tehát a gépjármű-nyilvántartások teljes adatállományában végezhető automatizált keresés, nem csupán az egyéb (az adatalany közvetlen azonosítását lehetővé tévő) adatoktól elválasztott referencia-adatok tekintetében. A 35. Cikk (3) bekezdés szerint a 12. Cikk alapján átadott adatok csak a keresési eljárás automatizált megválaszolására, illetve az adattovábbítás 39. Cikk szerinti rögzítésére használhatók fel. Az automatizált választ követően az átadott adatot azonnal törölni kell, kivéve, ha a további feldolgozása az adattovábbítás tényének 39. Cikk szerinti rögzítéshez szükséges. A válasz során kapott információt a keresést végző fél kizárólag abban az eljárásban használhatja fel, amely érdekében a keresést végezte.

Az ATIA 12. pontja értelmében a szerződő felek a TESTA II hálózatot és az EUCARIS II (European Car and Driving License Information System) rendszert használják a gépjármű-nyilvántartási adatok automatizált keresése során.

5. Határon átnyúló hatású, jelentős rendezvényekkel kapcsolatos együttműködés

A 13. Cikk alapján bűncselekmények megelőzése érdekében és a közrend és közbiztonság határon átnyúló hatású, jelentős rendezvényeken való fenntartása során, különös tekintettel a sporteseményekre vagy az Európai Tanács üléseire, a szerződő felek megkeresésre vagy saját elhatározásuk alapján, összhangban az adatokat átadó szerződő fél nemzeti jogával, minden, a célhoz szükséges nem-személyes adatot átadnak egymásnak.

A 14. Cikk alapján a 13. Cikkel megegyező célból a szerződő felek megkeresésre vagy saját elhatározásukból, az adatot átadó szerződő fél nemzeti jogával összhangban, átadnak egymásnak személyes adatokat, ha bármilyen jogerős elítélés vagy más körülmény annak feltételezésére ad okot, hogy az adatalany az eseményen bűncselekményt fog elkövetni vagy fenyegetést jelent a közrendre és a közbiztonságra, amennyiben az ilyen adat átadása megengedett az adatot átadó fél jogában. Az így átadott személyes adat csak az előbb említett célra és a meghatározott eseménnyel összefüggésben használható fel. A célok elérése esetén, vagy ha azok többé nem elérhetőek, az adatot késedelem nélkül törölni kell. Egy év után minden esetben törölni kell az adatot.

A Cikk megfogalmazóit a nemzetközi sporthuliganizmus (mindenek előtt a futballhuliganizmus), valamint az utóbbi években a magasszintű politikai-gazdasági csúcstalálkozók kapcsán elszaporodott rendbontások megfékezésének szándéka vezette. Gyakori jelenség ugyanis, hogy a sportmérkőzésekre a szurkolók egy csoportja, a csúcstalálkozók helyszínére pedig szélsőséges politikai aktivisták azzal a szándékkal utaznak, hogy a közrendet erőszakos módon megzavarják.

6. Információátadás a terrorcselekmények megelőzése érdekében

A 16. Cikk alapján terrorcselekmények megelőzése érdekében a szerződő felek egyedi esetekben átadhatnak (a szerződés opcionálisan, nem kötelezően fogalmaz) egymásnak, erre irányuló megkeresés hiányában is, személyes adatokat és információkat, amennyiben ez azért szükséges, mert különleges körülmények annak a feltételezésére adnak okot, hogy az adatalanyok az EU Tanácsának a terrorizmus leküzdéséről szóló, 2002/475/IB (2002. június 13.) számú kerethatározatának 1-3. Cikkeiben meghatározott bűncselekményt fognak elkövetni.

Az átadható adatok köre a személyek nevére (vezetéknév és utónevek) születési helyére és idejére, valamint a feltételezésre okot adó körülmények leírására terjed ki. Az átadott adatok felhasználása az adatot szolgáltató fél nemzeti jogával összhangban feltételhez köthető, amelyek kötik az adatot átvevő felet.

7. Fegyveres légijárat-kísérők („légimarsallok”) alkalmazása

A 17. Cikk értelmében a szerződő felek nemzeti légiközlekedés-biztonsági politikájukkal összhangban meghatározzák, hogy kívánnak-e légimarsallokat alkalmazni a náluk bejegyzett légijárműveken. A légimarsallok alkalmazása a nemzetközi polgári légiközlekedésről szóló, 1944. december 7-ei Chicagói Egyezménnyel és függelékeivel, különösen a 17. függelékkel és végrehajtási dokumentumaival összhangban történhet, megfelelően tekintetbe véve a repülőgépek fedélzetén elkövetett bűncselekményekről és bizonyos egyéb cselekményekről szóló, 1963. szeptember 14-ei Tokiói Egyezményben meghatározott, a légijármű parancsnokát illető jogokat, valamint összhangban bármilyen egyéb alkalmazható nemzetközi jogi eszközzel, amennyiben ezek az érintett szerződő feleket kötelezik. A légimarsallok rendőrtisztviselők, vagy más megfelelően képzett, a légijármű fedélzetén a biztonság fenntartásáért felelős tisztviselők lehetnek. A felek együttműködnek a légimarsallok képzésében, továbbképzésében és a felszerelésüket illető ügyekben.

Annak a szerződő félnek, amely légimarsallt kíván alkalmazni, legalább három nappal előre írásban értesítést kell küldenie annak a szerződő félnek, amelynek a repülőteréről indul, vagy ahová érkezik a kérdéses légijárat. Közvetlen veszély esetén az értesítést késedelem nélkül, a repülőgép leszállását megelőzően kell megadni. Az értesítésben megadott információ bizalmasan kezelendő.

A 18. Cikk alapján megkeresésre a szerződő felek általános jelleggel engedélyezik a többi szerződő fél által alkalmazott légimarsalloknak fegyverek, lőszerek és egyéb felszerelés viselését a repülőtereikről induló vagy oda érkező légijáratokon. A fegyver és lőszer csak a repülőgép fedélzetén és a repülőtér korlátozottan hozzáférhető zónáiban viselhető, a következő feltételekkel: a fegyvert és lőszert viselő légimarsall csak a másik szerződő fél illetékes hatósága képviselőjének kíséretében szállhat ki a repülőgépből vagy léphet be a repülőtér korlátozottan hozzáférhető zónáiba; a repülőgépből való kiszálláskor a fegyvert és a lőszert azonnal, kíséret alatt letétbe kell helyezni az illetékes nemzeti hatóság által kijelölt helyen, ahol biztonságosan, felügyelet alatt kell azokat tárolni.

8. Intézkedések az illegális migráció leküzdésére

A 20. Cikk értelmében a szerződő felek, közös helyzetértékelések alapján, összhangban az EU Tanácsának 377/2004/EK (2004. február 19.) számú, a bevándorlási összekötő tisztviselők hálózatának létrehozásáról szóló rendeletének releváns rendelkezéseivel, okmánytanácsadókat helyeznek ki az illegális migráció forrás- vagy tranzitországának tekintett államokba. Nemzeti joguknak megfelelően a szerződő felek rendszeresen kicserélik az illegális migrációra vonatkozó, okmánytanácsadóik tevékenységéből származó információkat. Az okmánytanácsadók kihelyezése során az egyik szerződő fél megbízhatja a másik szerződő felet bizonyos átmeneti koordinációs intézkedések elvégzésével.

Az okmánytanácsadók feladatai a 21. Cikk alapján kiváltképpen a következőkre terjednek ki: a szerződő felek külképviseletei részére tanácsadás és képzés útlevél- és vízumügyekben, különösen a hamis vagy meghamisított okmányok felismerése, az okmányokkal való visszaélés és az illegális migráció tekintetében; a fuvarozók részére képzés és tanácsadás a Schengeni Végrehajtási Egyezmény és a nemzetközi polgári légiközlekedésről szóló, 1944. december 7-ei Chicagói Egyezmény 9. függeléke alapján fennálló kötelezettségeikről, a hamis vagy meghamisított okmányok felismeréséről és a vonatkozó bevándorlási szabályokról; továbbá tanácsadás és képzés a fogadó országok határellenőrzési hatóságai és intézményei részére. Az okmánytanácsadók tevékenysége nem érinti a szerződő felek külképviseleteinek és határellenőrzési hatóságainak hatásköreit.

A 23. Cikk alapján a szerződő felek segítséget nyújtanak egymásnak a hazatelepítési intézkedésekben, összhangban az EU Tanácsának 2004/573/EK (2004. április 29.) számú, a harmadik államok kiutasított állampolgárainak két vagy több tagállam területéről történő kitoloncolására szolgáló közös légi járatok szervezéséről szóló határozatával és az EU Tanácsának 2003/110/EK (2003. november 25.) számú, a légi úton történő kiutasítás céljából történő átszállítás eseteiben biztosított segítségnyújtásról szóló irányelvével. Megfelelő időben tájékoztatják egymást a tervezett hazatelepítési intézkedésekről, és, amennyiben lehetséges, lehetőséget adnak a többi szerződő félnek a részvételre. A szerződő felek együttesen állapodnak meg a hazatelepítendő személyek kísérésére és a biztonságra vonatkozó kérdésekről az együttes hazatelepítési intézkedések során. Szükség esetén az egyik szerződő fél a hazatelepítendő személyeket egy másik szerződő fél területén keresztül telepítheti haza. A hazatelepítési intézkedésre vonatkozó döntést az a szerződő fél hozza meg, amelynek a területén keresztül a hazatelepítést végrehajtják. A hazatelepítésről szóló döntésben meg kell határozni a végrehajtás feltételeit, és ha szükséges, azokat a korlátozó intézkedéseket, amelyeket a hazatelepítendő személyekre a döntést hozó fél nemzeti joga alapján ki lehet szabni.

A Prümi Szerződés illegális migráció leküzdésére irányuló rendelkezései lényegében nem jelentenek újat a hivatkozott uniós jogi aktusokban meghatározottakhoz képest. A szerződő felek ezen rendelkezéseknek a Szerződésben való rögzítésével tulajdonképpen arra törekedtek, hogy legalább egymás között kihasználják azokat a lehetőségeket, amelyek az uniós jogi aktusok alapján 2003-2004. óta léteztek, ám a gyakorlatban nemigen nyertek alkalmazást.

9. Egyéb rendőri együttműködési formák

A 24. Cikk alapján a szerződő felek kijelölt kompetens hatóságai a rendőri együttműködés fokozása érdekében, a közrend és a közbiztonság fenntartása és a bűncselekmények megelőzése során közös járőrözést, valamint egyéb közös műveleteket alkalmazhatnak, amelyekben az egyik szerződő fél kijelölt rendőrtisztviselői vagy más hivatalos személyei a másik szerződő fél területén végrehajtott műveletekben is részt vehetnek. Az a szerződő fél, amelynek területén a művelet zajlik, nemzeti jogával összhangban, az aszerint megengedett mértékig, a kihelyező fél államának egyetértésével felhatalmazhatja a másik szerződő fél azon rendőrtisztviselőit, akik a területén részt vesznek a közös műveletekben, hogy a kihelyező állam joga szerint őket megillető, a szuverenitásból fakadó jogaikat gyakorolják. Az ilyen jogok csak a fogadó állam felügyelete alatt és főszabályként a rendőrtisztviselőinek a jelenléte mellett gyakorolhatók. A fogadó állam felelősséget visel az ilyen külföldi rendőrtisztviselők cselekményeiért. Minden szerződő fél közös műveletekben résztvevő tisztviselői kötve vannak a fogadó állam kompetens hatóságának utasításaihoz.

Az ATIA a közös járőrözésen kívül a következő közös műveleteket említi (példálózó jelleggel, nem taxatív módon): külföldi rendőrök részvétele a közrend fenntartásában (meghatározott helyen és ideig); felszerelés rendelkezésre bocsátása a közrend fenntartására, esetlegesen kezelő- vagy kísérőszemélyzettel együtt. Fontos megjegyezni, hogy a konkrét művelet mindig közös megegyezéssel, a fogadó állam (amelynek területén a közös művelet zajlik) megkeresését követően történik, erre az ATIA egy formanyomtatványt intézményesít (l. a D.1. mellékletet). A költségeket eltérő megállapodás hiányában a szerződő felek maguk viselik, vagy eseti megállapodással osztják meg.

A 24. Cikk együttműködési formái lényegében működő gyakorlatokat rögzítenek, amelyek a Schengeni Végrehajtási Egyezmény 39. Cikke alapján változatos formákban működtek és működnek szerte Európában. A közös járőrözés mellett ide tartoznak pl. az együttesen végzett közlekedésrendészeti ellenőrzések, vagy rendőri csapaterő, illetve felszerelések átadása tömegrendezvények biztosítása során. Ezen együttműködési formákat részben hazánk is alkalmazza, illetve a schengeni csatlakozás során bevezetés előtt állnak: a Rendőrségről szóló 1994. évi XXXIV. törvényben (a továbbiakban: Rtv.) 2. § (4) bekezdés generálklauzuláján kívül a közös járőrözés specifikusan rögzítésre került a 2006. évi XXXVII. törvénnyel kihirdetett, a Magyar Köztársaság és az Osztrák Köztársaság között a határokat átlépő bűnözés megelőzése és leküzdése érdekében folytatandó együttműködésről szóló, Heiligenbrunnban, 2004. június 6-án aláírt Szerződésben, ahogy a 2006. évi XCI. törvénnyel kihirdetett, a Magyar Köztársaság és a Szlovák Köztársaság között a határokat átlépő bűnözés megelőzésében és a szervezett bűnözés elleni harcban folytatott együttműködésről szóló, Pozsonyban, 2006. október 2-án aláírt Egyezményben, valamint a 2006. évi CVIII. törvénnyel kihirdetett, a Magyar Köztársaság és a Szlovén Köztársaság között a bűnüldöző szervek határokon átnyúló együttműködéséről szóló, Brdoban, 2006. október 25-én aláírt Megállapodásban - osztrák viszonylatban l. az Egyezmény 18. Cikkét; szlovák viszonylatban az Egyezmény 19. Cikkét, szlovén viszonylatban a Megállapodás 20. Cikkét. Lényegében tehát a Prümi Szerződéshez való csatlakozás ezen Cikk tekintetében nem hozna újat, azzal a különbséggel, hogy az együttműködés formalizáltabbá, rutinszerűbbé válhatna.

A 25. Cikk értelmében sürgős esetekben az egyik szerződő fél rendőrtisztviselői átléphetik egy másik, velük határos szerződő fél határát, oly módon, hogy ezen másik szerződő félnek a határhoz közel eső területén, e fél nemzeti jogával összhangban bármely olyan ideiglenes intézkedést megtehetnek, amelyek személyek testi épségét fenyegető közvetlen veszély elhárításához szükségesek. Sürgős esetnek minősül, amikor fennáll a kockázata annak, hogy a veszély materiális eredményt okoz, amennyiben a fogadó állam rendőrtisztviselőinek beavatkozására vagy felhatalmazására várni kell. A határt átlépő rendőrtisztviselőknek késedelem nélkül értesíteni kell a fogadó államot. A fogadó államnak meg kell erősítenie az értesítés kézhezvételét, és késedelem nélkül meg kell tennie minden szükséges intézkedést, hogy elhárítsa a veszélyt, és átvegye a művelet irányítását. A határt átlépő rendőrtisztviselők csak addig tevékenykedhetnek a fogadó államban, amíg ez utóbbi meg nem tette a szükséges védintézkedéseket. A határt átlépő rendőrtisztviselők kötelezhetőek arra, hogy kövessék a fogadó állam utasításait. A határt átlépő rendőrtisztviselőknek be kell tartani annak az országnak a jogát, amelynek a területén tevékenykednek. Intézkedéseikért a fogadó állam viseli a felelősséget.

A Prümi Szerződés 25. Cikke a korábbinál szélesebbre tárja a lehetőséget azelőtt, hogy egy állam rendőre egy másik szomszédos állam területén hajtson végre bizonyos cselekményeket. A magyar jog eddig erre csak a határon átnyúló megfigyelés és a forró nyomon üldözés esetén adott lehetőséget. A Prümi Szerződés 25. Cikke nemcsak a bűncselekmény elkövetésén tetten ért, vagy a hatóság őrizete alól megszökött személy üldözésének folytatását tenné lehetővé magyar területen (illetve a magyar bűnüldözők számára külföldön), hanem engedélyezi a határ átlépését minden olyan esetben, amikor a határhoz közel eső területen személyek testi épségét fenyegető közvetlen veszély elhárításához szükséges intézkedést kell tenni.

A Prümi Szerződés 25. Cikk tehát a magyar jogban eddig nem ismert új együttműködési formát intézményesít. Jogszabály-módosítást az Rtv. már idézett 2. § (4) bekezdése, illetve a 2002. évi LIV. törvény 3. § (2) bekezdése miatt ez a rendelkezés nem tesz szükségessé, ahogy intézményfejlesztési igénnyel sem jár, pusztán a határos prümi államokkal (jelenleg Ausztria és Szlovénia, távlatilag valamennyi szomszédos EU-tag) kell a gyakorlati alkalmazás mikéntjét rögzíteni.

A 26. Cikk alapján a szerződő felek kölcsönösen segítséget nyújtanak egymásnak nemzeti jogukkal összhangban a tömegrendezvényekkel és egyéb jelentős eseményekkel, katasztrófákkal és komoly balesetekkel összefüggésben, oly módon hogy amilyen hamar csak lehetséges, értesítik egymást az ilyen, határon átnyúló hatással járó helyzetekről, és kicserélnek minden releváns információt; megteszik és koordinálják a szükséges rendészeti intézkedéseket területükön a határon átnyúló hatású helyzetekben; amennyire csak lehetséges, tisztviselőket, szakértőket és tanácsadókat helyeznek ki, és felszerelést bocsátanak rendelkezésre annak a félnek a megkeresésére, amelynek a területén az adott helyzet előállt. Ez a cikk nem érinti a katasztrófák és komoly balesetek esetén biztosítandó kölcsönös segítségnyújtásról szóló nemzetközi megállapodásokat, amelyeknek a szerződő felek a részesei. Erre tekintettel itt a szükséges rendőri intézkedések (pl. terület vagy közlekedési útvonal lezárása, segélyszállítmányok felvezetése) során követendő szabályokat rögzítik, a létező és bevált gyakorlatokra építve.

A 27. Cikk alapján a szerződő felek kompetens hatóságai megkeresésre segítséget nyújtanak egymásnak, hatáskörükön belül, nemzeti jogukkal összhangban, a Schengeni Végrehajtási Egyezmény 39. Cikk (1) bekezdés első mondatával megegyezően, különösen: gépjárművek tulajdonosai vagy üzembentartói azonosításával, illetve a járművek vezetőiről, parancsnokairól vagy kapitányairól való információ átadásával, amennyiben ez a 12. Cikk alapján nem lehetséges; vezetői vagy hajózási engedélyekről vagy hasonló engedélyekről való információ szolgáltatásával; személyek hollétének és lakó- vagy tartózkodási helyének megállapításával; tartózkodási engedélyek ellenőrzésével; telefonok és más távközlési eszközök előfizetőinek megállapításával, amennyiben ezek nyilvánosan hozzáférhetőek; személyek kilétének megállapításával; tárgyak - úgy, mint fegyverek, gépjárművek, hajók - eredetének megállapítása révén, kereskedelmi csatornákon való tájékoztatás-kérés útján is; rendőrségi adatbázisokból és rendőrségi nyilvántartásokból való adatszolgáltatás és nyilvánosan hozzáférhető más nyilvántartásokból való információ-szolgáltatás útján; fegyverekre és robbanóanyagokra vonatkozó sürgős riasztások és pénzhamisításra, valamint értékpapírokkal való visszaélésre vonatkozó riasztások kibocsátása révén; a határon átnyúló megfigyelésről, forró nyomon üldözésről és ellenőrzött szállításról való tájékoztatás nyújtása és ezek gyakorlati végrehajtása révén; egy személy nyilatkozattételi szándékának megállapítása révén.

Amennyiben a megkeresett hatóság nem rendelkezik hatáskörrel a megkeresés végrehajtására, továbbítania kell a megkeresést a hatáskörrel rendelkező hatóságnak, és erről értesítenie a megkereső hatóságot. A hatáskörrel rendelkező hatóságnak foglalkoznia kell a megkereséssel, és tájékoztatnia a megkereső hatóságot ennek eredményéről.

A Prümi Szerződés 27. Cikke gyakorlatilag a Schengeni Végrehajtási Egyezmény 39. Cikke nyomán jelenleg is folytatott rendőrségi információcsere formáinak példálódzó felsorolásának tekinthető. A felsorolás szinte teljesen megegyezik a 2002. évi LIV. törvény 15. §-ában a közvetlen információcsere során (szintén példálódzóan) szóba jöhető adatfajtákkal.

A 28. Cikk szerint (amelynek hatálya nem terjed ki a „légimarsallok” tevékenységére, l. 28. Cikk (6) bekezdés) a szerződő felek másik fél területén tevékenykedő rendőrtisztviselői saját nemzeti egyenruhájukat, valamint a hazájukban engedélyezett fegyvereket, lőszereket és felszerelést maguknál tarthatják. Bármelyik szerződő fél megtilthatja bizonyos fegyverek, lőszerek, vagy felszerelés viselését területén a másik fél rendőrtisztviselői számára. Az engedélyezett fegyverek, lőszerek és felszerelés listája a Prümi Szerződés 2. mellékletében található: ezek csak jogos védelem esetén használhatóak. A fogadó állam rendőrtisztviselője, aki a műveletet irányítja, egyedi esetekben, nemzeti jogával összhangban engedélyt adhat a fegyverek, lőszerek és felszerelés ezen túlmenő célra történő használatára. A fegyver, lőszer és felszerelés használatára a fogadó állam joga az irányadó. A kompetens hatóságok tájékoztatják egymást az engedélyezett fegyverekről, lőszerekről és felszerelésekről, és használatuk nemzeti joguk szerinti feltételeiről.

A szerződő felek rendőrtisztviselői által használt járművek a fogadó államban a fogadó állam rendőrtisztviselői által használt járművekkel azonos közúti közlekedési szabályok alá esnek, az útvonalakra és elsőbbségi jogokra kiterjedően is.

A 29. Cikk szerint a szerződő felek ugyanazt a támogatást és védelmet biztosítják a másik szerződő fél határt átlépő rendőrtisztviselői számára feladataik teljesítése során, mint a saját rendőrtisztviselőik számára. A 30. Cikk értelmében a felelősségi szabályok a „légimarsallokról” szóló 17-18. Cikkek kivételével megegyeznek a Schengeni Végrehajtási Egyezményéivel. A 31. Cikk alapján a szerződő felek másik szerződő fél területén tevékenykedő rendőrtisztviselői eltérő megállapodás hiányában ugyanolyan büntetőjogi védelem és felelősség alá esnek, mint az adott állam saját rendőrtisztviselői. A 32. Cikk arról szól, hogy a szolgálati jogviszony tekintetében a másik szerződő fél területén tevékenykedő rendőrtisztviselők, különösen fegyelmi felelősségük vonatkozásában, a saját államukban alkalmazandó jog hatálya alatt maradnak.

10. Adatvédelmi rendelkezések

A 34. Cikk értelmében a Prümi Szerződés szerint átadott személyes adatok feldolgozása során minden szerződő félnek olyan védelmi szintet kell biztosítania nemzeti jogában, amely legalább egyenértékű a személyi adatok automatikus feldolgozását illetően a személyek védelméről szóló 1981. január 28-i 108. európa tanácsi egyezményben, ennek 2001. november 8-ai kiegészítő jegyzőkönyvében, valamint a személyi adatok rendőrségi ágazatban való felhasználásának szabályozásáról szóló, 1987. szeptember 17-i R(87)15 miniszteri bizottsági ajánlásban foglaltakkal, akkor is, ha az adatfeldolgozás nem automatizált. A személyes adatok átadása a Szerződés alapján nem kezdődhet meg, amíg a Prümi Szerződés 7. fejezete (adatvédelmi rendelkezések) hatályba nem lépett az átadásban érintett szerződő felek területén. A feltételek teljesülését a Miniszteri Bizottság határozatban állapítja meg.

A 35. Cikk általánosságban is rögzíti az adatfeldolgozás célhoz kötöttségét ((1) bekezdés): a személyes adatot átvevő fél az adatot csak arra a célra dolgozhatja fel, amelyre azt a Szerződéssel összhangban átadták. Egyéb célra az adatot csak az adatot kezelő szerződő fél előzetes hozzájárulásával, az átvevő fél nemzeti jogával összhangban lehet feldolgozni. Ilyen felhatalmazás akkor adható, ha a más célra való feldolgozás az adatot kezelő szerződő fél nemzeti jogában megengedett. A 35. Cikk (2)-(3) bekezdései a DNS-profilok és az ujjnyomatok referencia-adatainak, valamint a gépjármű-nyilvántartások adatainak automatizált keresése vagy összehasonlítása során az adatfeldolgozás célhoz kötöttsége tekintetében teljesítendő további szabályokat tartalmazzák, amelyeket a korábbiakban már ismertettünk.

A 36. Cikk alapján az átadott személyes adatokat csak olyan hatóságok, testületek és bíróságok dolgozhatják fel, amelyek hatáskörrel rendelkeznek a 35. Cikkben említett célok megvalósítása során. Más szervezeteknek az adat csak akkor továbbítható, ha erre az adatot átadó szerződő fél előzetesen felhatalmazást adott, és az az adatot átvevő szerződő fél jogával összhangban áll.

A 37. Cikk értelmében a szerződő felek biztosítják az adatok pontosságát és időszerűségét. Amennyiben az adatalany tájékoztatása nyomán vagy egyéb módon kiderül, hogy helytelen adatot adtak át, vagy olyan adatot, amelyet nem lett volna szabad átadni, erről azonnal értesíteni kell az adatot átvevő szerződő felet vagy feleket. Az érintett fél vagy felek kötelesek az adatot helyesbíteni vagy törölni. Az átadott adatot akkor is helyesbíteni kell, ha az helytelen. Ha az adatot átvevő szervezet okkal feltételezi, hogy az átvett adat helytelen, vagy törölni kellene, azonnal tájékoztatnia kell erről az adatot átadó hatóságot. Azt az adatot, amelynek pontosságát az adatalany vitatja, és amelynek pontossága vagy pontatlansága nem állapítható meg, az adatalany kérésére jelzéssel kell ellátni, a szerződő felek nemzeti jogával összhangban. A jelzést csak a szerződő felek nemzeti jogával összhangban, az adatalany kérésére, vagy egy kompetens bíróság vagy független adatvédelmi hatóság döntése nyomán lehet eltávolítani. Azt az átadott személyes adatot, amelyet nem lett volna szabad átadni vagy átvenni, törölni kell. A jogszerűen átadott vagy átvett adatot is törölni kell, ha az már nem szükséges arra a célra, melyre átadták - ha olyan személyes adatot adtak át, amelynek átadását nem kérték, az átvevő testületnek azonnal ellenőriznie kell, hogy ez az adat szükséges-e az átadás céljára. A jogszerűen átadott vagy átvett adatot szintén törölni kell, ha lejárt az átadó szerződő fél nemzeti jogában meghatározott maximális megőrzési idő, amennyiben az adatot átadó testület tájékoztatta az átvevő testületet erről az időtartamról az adatátadás időpontjában. Ha okkal feltételezhető, hogy a törlés sértené az adatalany érdekeit, az adatot törlés helyett a nemzeti joggal összhangban zárolni kell. A zárolt adat csak arra a célra adható át vagy használható fel, amely miatt nem törölték.

A 38. Cikk értelmében az adatot átadó és átvevő testületek lépéseket tesznek annak biztosítására, hogy a személyes adatokat hatékonyan védik véletlen vagy jogosulatlan megsemmisítésük, véletlen megsemmisülésük, a jogosulatlan hozzáférés, jogosulatlan vagy véletlen megváltoztatásuk és jogosulatlan továbbításuk ellen. Az automatizált keresési eljárás technikai specifikációjának sajátosságai garantálják, hogy a legfejlettebb technikai intézkedéseket hozzák meg az adatvédelem és adatbiztonság, különösen az adatok bizalmassága és sértetlensége biztosítására; hogy a kompetens hatóságok által elismert rejtjelzési és jogosultsági eljárásokat használják, amennyiben általánosan hozzáférhető hálózatokat vesznek igénybe, és hogy a keresések megengedhetőségét a 39. Cikk (2), (4) és (5) bekezdésével összhangban ellenőrizhessék.

A 39. Cikk értelmében minden szerződő fél garantálja, hogy a személyes adatok valamennyi nem-automatizált átadása és átvétele a kereső és az adatot kezelő testület által is rögzítésre kerüljön annak érdekében, hogy az átadás megengedhetősége igazolható legyen. A rögzítésnek a következőkre kell kiterjednie: az átadás oka, az átadott adat, az átadás dátuma, valamint a keresést végző és az adatot kezelő testületek neve vagy referenciája. A 3., 9. és 12. Cikkek alapján végzendő automatizált keresésre és a 4. Cikk szerinti automatizált összehasonlítás során csak a nemzeti kapcsolattartó pontok megfelelő jogosultsággal rendelkező tisztviselői végezhetnek automatizált keresést vagy összehasonlítást. Az ilyen tisztviselők listáját a többi szerződő fél, illetve a felek független adatvédelmi hatóságainak rendelkezésére kell bocsátani. Minden szerződő fél biztosítja, hogy az automatizált keresés vagy összehasonlítás során a személyes adatok átadása és átvétele rögzítésre kerül, a találat elérésére vagy hiányára is kiterjedően. A rögzítésnek tartalmaznia kell az átadott adatot, az átadás pontos idejét és a keresést végző, valamint az adatkezelő testület nevét vagy referenciáját. A keresést végző félnek rögzítenie kell a keresés okát, a keresést végző tisztviselő azonosítóját, valamint a keresést vagy az átadást elrendelő tisztviselő azonosítóját is.

Az adatot rögzítő testületnek a szerződő felek kompetens adatvédelmi hatóságainak kérésére a rögzített adatot a kérés vételét követően legfeljebb négy héttel a hatóság rendelkezésére kell bocsátania. A rögzített adatokat csak az adatvédelem érvényesülésének figyelemmel kísérése és az adatbiztonság biztosítása során lehet felhasználni. A rögzített adatot megfelelő intézkedésekkel kell védeni a helytelen vagy illetéktelen felhasználás ellen, és legfeljebb két évig őrizhetőek meg. Ezt követően a rögzített adatokat haladéktalanul törölni kell.

A személyes adatok átadása és átvétele jogszerűségének ellenőrzése a szerződő felek független adatvédelmi hatóságainak a feladata (Magyarország vonatkozásában ez nyilvánvalóan az Adatvédelmi Biztos Hivatalának hatáskörébe tartozik). Bárki kérheti ezeket a testületeket, hogy ellenőrizzék személyi adataik feldolgozásának jogszerűségét, nemzeti jogukkal összhangban. Az ilyen kérésektől függetlenül ezeknek a testületeknek és az adatrögzítést végző testületeknek véletlenszerűen ellenőrizniük kell az adatok átadását. Az ilyen ellenőrzések eredményét felügyeleti célból a független adatvédelmi hatóságok 18 hónapig őrzik, ezután haladéktalanul törölni kell. A szerződő felek független adatvédelmi hatóságai a többi szerződő fél bármely adatvédelmi hatóságát felkérhetik, hogy gyakorolja hatásköreit, a rá vonatkozó nemzeti joggal összhangban. A független adatvédelmi hatóságok ellátják a kölcsönös együttműködéshez szükséges felügyeleti feladataikat, különösen célzott információcsere révén.

A 40. Cikk értelmében egy, a nemzeti jog alapján hatáskörrel rendelkező testület kérésére, a nemzeti joggal összhangban információt kell adni az adatalany részére, személyazonossága megállapítását követően, indokolatlan költségek nélkül, általánosan érthető szóhasználattal és elfogadhatatlan késedelem nélkül, a személyét illetően feldolgozott adatokról, ezek eredetéről, az adatot megkapott személyről vagy csoportokról, az adatfeldolgozás céljáról és jogalapjáról. Ezen túlmenően, az adatalany jogosult a helytelen adatok kijavítását és a jogtalanul feldolgozott adatok törlését kezdeményezni. A szerződő felek biztosítják, hogy az adatvédelemhez fűződő jogainak sérelme esetén az adatalany keresetet nyújthasson be egy független bírósághoz vagy törvényszékhez az Európai Emberi Jogi Egyezmény 6. Cikk (1) bekezdés értelmében, vagy független felügyelő hatósághoz fordulhasson az EU Tanácsának 95/46/EK (1995. október 24.) számú, a személyes adatok feldolgozása vonatkozásában az egyének védelméről és az ilyen adatok szabad áramlásáról szóló irányelv 28. Cikke alapján, valamint hogy lehetősége legyen kártérítést vagy jogszerű jóvátétel egyéb formáját kérnie. Ezen jogok gyakorlásának részletes szabályait és a joggyakorlás esetleges korlátozásának indokait annak az államnak a nemzeti joga határozza meg, ahol az adatalany gyakorolja ezeket a jogokat.

Ha az egyik szerződő fél egy testülete a Szerződés alapján személyes adatot adott át, a másik szerződő fél adatot átvevő testülete a sérelmet szenvedett féllel szemben a nemzeti joga alapján fennálló felelőssége keretében nem állíthatja, hogy az átadott adat pontatlan volt. Ha kártérítést ítélnek meg az adatot átvevő testülettel szemben amiatt, hogy az átadott adat pontatlan volt, az adatot átadó szerződő félnek ezt a kártérítést maradéktalanul meg kell téríteni az adatot átvett testület részére.

A 41. Cikk értelmében a szerződő felek kérésére az adatot átvevő fél értesíti az adatot átadó felet az átadott adatok feldolgozásáról és annak eredményéről.

A Szerződés további Cikkei a nemzetközi szerződések szokásos, formális elemeit tartalmazzák.

A 4. §-hoz

A 4. § értelmező rendelkezésben határozza meg az 5-7. §-okban intézményesített automatizált keresési eljárások számára az automatizált keresés fogalmát. Az ATIA 2.13 pontjában található definícióhoz hasonlóan a módosítás szerint a törvény alkalmazásában az automatizált keresés olyan eljárás, melynek során a Prümi Szerződésben részes államnak vagy államoknak a Prümi Szerződés hatálya alá tartozó nyilvántartásaiban található adatokat az 5-7. §-okban meghatározott magyar hatóságok a Prümi Szerződéshez tett Nyilatkozatokban meghatározott nemzeti kapcsolattartó pontok igénybevételével számítógépes hálózat útján lekérdezik.

Az 5-7. §-hoz

Az 5-7. § a Szerződés 3., 9. és 12. Cikkeiben előírt automatizált keresések hazai szabályozását tartalmazza. Maga az automatizált keresés olyan, az esetleges jogsegély iránti megkeresések szükségességének megállapítását szolgáló cselekmény, illetve módszerbeli újítás, amely eddig egyetlen jogszabály által sem szabályozott. Mivel olyan specifikus cselekményről van szó, amely az eddigi együttműködési kereteken kívül áll, időben a hagyományos jogsegélyt megelőzi, továbbá mivel erre csak a Prümi Szerződés alapján kerülhet sor, ezeket az alapvetően hatásköri szabályokat szükségtelennek tartjuk más törvénybe beépíteni, ezért „A Prümi Szerződés végrehajtását szolgáló rendelkezések” cím alatt a kihirdető törvény más jogszabályba be nem épülő rendelkezéseiként helyeztük el őket.

- A DNS-profilok automatizált kereséséhez a jogi háttér lényegében rendelkezésre áll. A bűnügyi nyilvántartás részét képező, a Közigazgatási és Elektronikus Közszolgáltatások Központi Hivatala (a továbbiakban: KH) kezelésében álló DNS-profil nyilvántartásunkban az adatkezelés célja a bűnügyi nyilvántartásról szóló 1999. évi LXXXV. törvény (a továbbiakban: Bnyt.) 38. §-a szerint konform a Prümi Szerződés szabályával. („A DNS-profil nyilvántartás célja kizárólag meghatározott bűncselekmények elkövetésével gyanúsítottak azonosítása, illetőleg kizárása a büntetőeljárás során.”) A Bnyt. 46. § (1) bek. c) pont alapján a DNS-profil nyilvántartásból adatigénylésre jogosultak: a külföldi nyomozó hatóság, ügyészség, bíróság, nemzetközi igazságügyi és bűnüldöző szerv, a bűnügyi jogsegélyről szóló jogszabályokban, illetve nemzetközi szerződésben, egyéb nemzetközi kötelezettségvállalásban foglaltak szerint. A Szerződés rendelkezéseinek alkalmazása tehát csak a módszerek tekintetében jelentene újítást, a hatályos jogi szabályozást a bejövő keresések miatt módosítani nem kell. Jelenleg a DNS-minták, illetve profilok összehasonlítására irányuló eljárási jogsegély-megkeresések a Nemzetközi Bűnügyi Együttműködési Központon (a továbbiakban: NEBEK), a Legfőbb Ügyészségen, vagy az Igazságügyi és Rendészeti Minisztériumon keresztül jutnak el a munkát adatfeldolgozóként ténylegesen elvégző Bűnügyi Szakértői és Kutatóintézethez (BSZKI). A BSZKI-nál az adatfeldolgozás jelenleg is automatizált, a DNS-profilokat pedig azonosító számmal, a személyadatoktól elválasztva tárolják. A BSZKI által használt CODIS-rendszer kompatibilis a hasonló külföldi nyilvántartásokkal (ugyanezt a rendszert használja pl. Hollandia is). A Prümi Szerződés alapján az online kapcsolatot kellene megteremteni a BSZKI és a részes államok hasonló nyilvántartásai között.

A magyar hatóságok által a külföldi adatbázisokban végezhető kereséseket illetően egy fokkal bonyolultabb a helyzet. A keresésre csak büntetőeljárásban kerülhet sor. Ez azt jelenti, hogy a nyomozó hatóságok (jelenleg: Rendőrség, Határőrség, Vám- és Pénzügyőrség), az Ügyészség és a bíróságok lehetnek olyan helyzetben, hogy elrendeljék/megrendeljék a keresés elvégzését. A keresés betáplálása mindenképpen a BSZKI feladata kell, hogy legyen, hiszen az Intézet tárolja valamennyi DNS-profilt az országban, és csak ők rendelkeznek azzal a technikával és szaktudással, amelynek során egy anyagmaradványból, szájnyálkahártya-törletből vagy hajmintából DNS-profil készíthető. A három nyomozó hatóság ilyen irányú megkereséseinél tekintettel kell lenni az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény (a továbbiakban NEBEK tv.) 3. § (1) bekezdés rendelkezésére, miszerint „A magyar bűnüldöző szerv a nemzetközi bűnüldözési szervezettel, valamint a két- és többoldalú nemzetközi szerződésben részes állammal folytatott együttműködése során a Rendőrség szervezetébe tartozó Nemzetközi Bűnügyi Együttműködési Központ (a továbbiakban: NEBEK) útján továbbít adatot, információt, illetőleg kezdeményez adat-, illetve információigénylést vagy egyéb intézkedést.” Ezért a három nyomozó hatóságon belül a konkrét nyomozati munkát végző egységektől érkező lekérdezési igényeket a NEBEK-hez kell becsatornázni, és a NEBEK-nek kell ezeket a BSZKI felé továbbítani. Ez külön törvénymódosítást nem igényel, a végrehajtás részletei enélkül (pl. intézkedés, együttműködési megállapodás útján) dolgozandók ki.

Összességében tehát a három nyomozó hatóság a NEBEK-en keresztül, az Ügyészség és bíróságok rendelhetik meg a BSZKI-nál a keresés lefuttatását. Ehhez a BSZKI és a megrendelők között nem szükséges hálózati összeköttetést kiépíteni, hiszen a megrendelő szervek vagy név alapján kérhetik a keresést (ekkor a BSZKI a már tárolt profilok közül keresné ki a megfelelőt és vetné egybe a külföldi nyilvántartásokkal) vagy az általuk rögzített, illetve levett anyagmaradványt, szájnyálkahártya-törletet, hajmintát adják át a BSZKI-nak (amely ezt először, ilyen feladatra az országban egyedüliként alkalmas intézményként, profillá alakítja, majd ennek alapján végzi el a keresést).

A törvény 5. §-a a fentieknek megfelelően kimondja, hogy a nyomozó hatóságok a NEBEK-en keresztül, az Ügyészség és a bíróságok a Szerződésben részes államok DNS-profil nyilvántartásaiban automatizált keresést végeztethetnek a Szerződés 6. Cikke alapján kijelölésre kerülő nemzeti kapcsolattartó pont segítségével, a kapcsolattartó pont pedig a találatokról értesíti a „megrendelőt”.

- Az ujjnyomat-adatok kapcsán a Prümi Szerződés vonatkozó cikkeinek való megfeleléshez a DNS-profilokhoz hasonlóan nem annyira jogalkotásra, mint intézményfejlesztésre van szükség. A nemzeti automatizált ujjnyomat-azonosító rendszer rendelkezésre áll, a bűnügyi nyilvántartás részét képező daktiloszkópiai és fényképnyilvántartásban. A Bnyt. 30. §-a szerint „A daktiloszkópiai és fényképnyilvántartás célja a büntetőeljárásokban a gyanúsítottak és más személyek azonosítása, illetve kizárása, a rendkívüli haláleset miatt folyó közigazgatási hatósági eljárásokban az ismeretlen személyazonosságú elhunyt azonosítása, valamint más hatósági eljárásokban, illetőleg igazoltatás esetén az érintett személyazonosságának megállapítása.”: mivel a nyilvántartásba kizárólag büntetőeljárás keretében kerülnek adatok, ezért a nyilvántartás megfelel a Prümi Szerződés rendelkezéseinek. Ennek a nyilvántartásnak szintén a KH az adatkezelője, míg a BSZKI adatfeldolgozóként látja el a tényleges feladatokat. A BSZKI-nál alkalmazott AFIS-rendszer kompatibilis a prümi államokban használt rendszerekkel, pusztán az összekapcsolás technikai feltételeit kell megteremteni.

A Bnyt. 37. § (1) bek. d) pont alapján a daktiloszkópiai és fényképnyilvántartásból adatigénylésre jogosultak: a külföldi nyomozó hatóság, ügyészség, bíróság, nemzetközi igazságügyi és bűnüldöző szerv, a bűnügyi jogsegélyről szóló jogszabályokban, illetve nemzetközi szerződésben, egyéb nemzetközi kötelezettségvállalásban foglaltak szerint. Hasonlóan a DNS-profilok kapcsán írottakhoz, ebben az esetben sem látjuk úgy, hogy a hatályos törvényszövegen a Prümi Szerződéshez való csatlakozás miatt (a külföldről „bejövő” keresések tekintetében) módosítani kellene. A Szerződés rendelkezéseinek alkalmazása csak a módszerek tekintetében jelentene újítást.

A magyar hatóságok által elrendelt/megrendelt keresés tekintetében a DNS-profiloknál írottak ebben az esetben is irányadóak. A törvény 6. §-a ennek megfelelően rögzíti, hogy a Rendőrség, a Határőrség és a Vám- és Pénzügyőrség a NEBEK-en keresztül, az Ügyészség és a bíróságok a Szerződésben részes államok bűnmegelőzési és bűnüldözési célú daktiloszkópiai nyilvántartásaiban automatizált keresést végeztethetnek a Szerződés 11. Cikke alapján kijelölésre kerülő nemzeti kapcsolattartó pont segítségével, a kapcsolattartó pont pedig a találatokról értesítené a „megrendelőt”.

- A gépjármű-nyilvántartási adatok tekintetében a Prümi Szerződéshez való csatlakozás a hazai jogi környezet és szervezetrendszer részéről gyakorlatilag nem vet fel problémát. A közúti közlekedési nyilvántartásról szóló 1999. évi LXXXIV. törvény (a továbbiakban: Kknyt.) 19. § (1) bek. i) és k) pontok alapján a közúti közlekedési nyilvántartásból adatigénylésre jogosultak „a nemzetközi szerződésben vagy nemzetközi kötelezettségvállalásban megnevezett szervezet az abban megjelölt adatokat… külföldi bűnüldöző szerv nemzetközi szerződés alapján.” A Prümi Szerződés kitétele, hogy ti. a gépjárművek tulajdonosaira vagy üzembentartóira vonatkozó adatok, illetve a gépjárművekre vonatkozó adatok lehetnek automatizált keresés tárgyai, megfeleltethető a közúti közlekedési nyilvántartás adattartalmának (l. Kknyt. 7-12. §).

A külföldről érkező automatizált keresések tehát kezelhetőek a hatályos törvényszöveg alapján. A magyar hatóságok által elrendelt/megrendelt lekérdezések tekintetében az ujjnyomat-adatok kapcsán írottak irányadóak: vagyis a három nyomozó hatóság, továbbá a Rendvédelmi Szervek Védelmi Szolgálata (RSZVSZ), az Ügyészség és a bíróságok kerülhetnek olyan helyzetbe, hogy a keresés elvégzését igényeljék, amennyiben erre bűncselekmények megelőzése vagy üldözése során kerül sor. Tehát a korábbi esetekhez hasonlóan itt is azt rögzíti a törvény 7. §-a, hogy az RSZVSZ, a Rendőrség, a Határőrség és a Vám- és Pénzügyőrség a NEBEK-en keresztül, az Ügyészség és a bíróságok a Szerződésben részes államok közúti közlekedési nyilvántartásaiban automatizált keresést végeztethetnek a Szerződés 12. Cikk (2) bekezdés alapján kijelölésre kerülő nemzeti kapcsolattartó pont segítségével, a kapcsolattartó pont pedig a keresés eredményéről értesítené a „megrendelőt”.

A gépjármű-nyilvántartási adatok automatizált keresése körében a Prümi Szerződés szövege lehetővé teszi a közrend és a közbiztonság fenntartása során végzendő kereséseket. Ez azt jelenti, hogy a keresésre nem csupán konkrét bűncselekmény megelőzése vagy üldözése során vagy szabálysértési eljárásban kerülhet sor, hanem a közbiztonságért és közrendért felelős szerv (a Rendőrség) egyéb, a közbiztonság és a közrend fenntartására szolgáló hatásköreinek gyakorlása során is élhet az automatizált keresés lehetőségével. Ezek a hatáskörök az Rtv. rögzítettek, a gyakorlatban a leginkább a tárgykörözés (l. Rtv. 36. §-át, illetve a személy- és tárgykörözésről szóló 2001. évi XVIII. törvényt) és az Rtv. 44-45. §-aiban szabályozott közlekedésrendészeti intézkedés során releváns, hogy a külföldi nyilvántartások igénybevételére sor kerüljön (pl. ha az Rtv. 45. § alapján egy külföldi rendszámú autót közlekedésrendészeti intézkedés során a közterületről elszállíttatnak, a tulajdonos/üzembentartó kilétének megállapítása során a „prümi” államok gépjármű-nyilvántartásaiban végezhető automatizált keresés igen nagy segítség lenne).

A külön törvénnyel kihirdetett nemzetközi szerződés - tekintettel az Rtv. 2. § (4) első mondatára, továbbá a közlekedésrendészeti feladatoknál az Rtv. 44. § (1) bekezdés bevezető részében a külön jogszabályokra történő utalásra - szilárd jogi alapot teremt a Prümi Szerződés vonatkozó rendelkezéseinek a Rendőrség által történő alkalmazásához; annál is inkább, mivel a Szerződéssel megnyíló új lehetőségek - ti. a szerződő államok nyilvántartásaiban történő automatizált keresés - a Rendőrség ezirányú feladataiban, hatáskörének gyakorlásában nem hoz érdemi változást, csupán az ellenőrzés - személyes adatkezeléssel sem járó - eszközrendszerét gazdagítja. Mindezek alapján a közlekedésrendészeti intézkedéssel összefüggésben végezhető automatizált keresés miatt az Rtv. szövegének módosítására nincs szükség.

A 8. §-hoz

A Szerződés 39. Cikke a Kknyt. 32. §-ától eltérően rendelkezik az adattovábbítási nyilvántartás tartalmáról, a Kknyt. alapján ugyanis a szolgáltatott adatok nem képezik az adattovábbítási nyilvántartás részét, míg a 39. Cikk ezt előírja. Ezért a Kknyt. 32. §-a módosításra szorul annak kimondása érdekében, hogy a Prümi Szerződés alapján történő adattovábbítás nyilvántartása során a Prümi Szerződés 39. Cikke alkalmazandó.

A 9. §-hoz

A bűnügyi nyilvántartás részét képező daktiloszkópiai és fényképnyilvántartásban az adatfeldolgozás automatizált, az ujjnyomatok AFIS-azonosítószámmal, a személyadatoktól elválasztva tároltak. A szakmai szervek javaslata alapján, a referencia adat képzésének elősegítése céljából, figyelemmel arra, hogy a feldolgozási gyakorlat jelenleg is így valósul meg, szükséges a jogszabályi háttér technikai jellegű módosítása: ennek során célszerű a Bnyt. 32. §-ának rendelkezéseit a DNS-profil nyilvántartás adattartalmát meghatározó 40-41. §-okhoz hasonló formában újraszabályozni: a törvény ennek megfelelően kimondja, hogy a daktiloszkópiai és fényképnyilvántartás tartalmazza a nyilvántartott személyhez tartozó azonosító kódot, az arcképet, az ujj- és tenyérnyomatot és a hozzá tartozó azonosító kódot.

A Prümi Szerződés DNS-profilok automatizált összehasonlítására vonatkozó rendelkezéseinek megfelelő szabályok a Bnyt.-ből jelenleg teljes mértékben hiányoznak. Mivel itt egy minden esetben elvégzendő műveletről van szó, erről magában a Bnyt.-ben indokolt rendelkezni, méghozzá azon a ponton, ahol az adatoknak a DNS-profil nyilvántartásában való rögzítéséről van szó, vagyis a Bnyt. 43-44. §-aihoz kapcsolódóan. Rögzíteni kell, hogy erre a (az adatrögzítési folyamatba automatizmusként beépülő) mozzanatra (ti. az összehasonlításra) csak törvénnyel kihirdetett nemzetközi szerződés ilyen értelmű rendelkezése alapján van lehetőség. Ezen túlmenően, amikor a BSZKI értesítést kap valamelyik külföldi részes állam kapcsolattartó pontjától, hogy egyezést észleltek a BSZKI-nál található adattal, akkor logikusan a BSZKI-nak azt a nyomozó hatóságot, ügyészséget, bíróságot kellene értesítenie, amelytől az adatot a Bnyt. 44. § szerinti adatszolgáltatás útján kapta (ez magában a Prümi Szerződésben nem került kimondásra, a Szerződés hallgat arról, a nemzeti jogra bízza, hogy ha az automatizált összehasonlítás eredménnyel jár, mi a teendő. Mivel a DNS-profil nyilvántartásba mindig valamely nyomozó hatóság, ügyészség vagy bíróság intézkedése nyomán kerül az anyagmaradvány - gyakorlatilag egyébként ismeretlen személytől származó, a bűncselekmény helyszínén rögzített anyagmaradványt szinte kizárólag a rendőrségi nyomrögzítők „produkálnak” -, az összehasonlítás akkor nyer értelmet, ha ez a nyomozó hatóság, ügyészség vagy bíróság értesítést kap arról, ha van egyező DNS-profil, és hogy mely állam nyilvántartásában. Ennek az információnak a birtokában az említett hatóságok dönthetnek arról, hogy kezdeményeznek-e jogsegélyt.). A törvény 9. § (2) bekezdése ilyen tartalommal iktat egy új 44/A. §-t a Bnyt.-be.

Az automatizált összehasonlítás egyéb követelményekkel nem jár, mivel technikailag egy és ugyanazon műveletről van szó, mint az automatizált keresésnél. Ezért a műszaki fejlesztési igényre és a kapcsolattartó pont meghatározására az előző pontban írottak itt is irányadóak.

A Szerződés 39. Cikke a Bnyt. 53. §-ától eltérően rendelkezik az adattovábbítási nyilvántartás tartalmáról, a Bnyt. alapján ugyanis a szolgáltatott adatok nem képezik az adattovábbítási nyilvántartás részét, míg a 39. Cikk ezt előírja. Ezért a Bnyt. 53. §-a módosításra szorul annak kimondása érdekében, hogy a Prümi Szerződés alapján történő adattovábbítás nyilvántartása során a Prümi Szerződés 39. Cikke alkalmazandó.

A 10. §-hoz

A törvény 8. §-ának indokolásában írottaknak megfelelően a 10. § módosítja a személy- és tárgykörözésről szóló 2001. évi XVIII. törvényt, amely a gépjármű-nyilvántartási adatok közrend és a közbiztonság fenntartása érdekében végzett automatizált keresésének a Prümi Szerződésben lehetővé tett formáját képezi le. A módosítás értelmében a Rendőrség a körözés végrehajtása során törvénnyel kihirdetett nemzetközi szerződés alapján, a gépjármű, valamint ennek tulajdonosa, illetve üzembentartója adataival kapcsolatban a nemzetközi szerződés részes államainak a nemzetközi szerződés hatálya alá tartozó gépjárműadat-nyilvántartásaiban automatizált keresést rendelhet el. Az automatizált keresést a nemzetközi szerződést kihirdető jogszabály alapján meghatározott nemzeti kapcsolattartó pont teljesíti, amely a keresés eredményéről haladéktalanul tájékoztatja a Rendőrséget. A keresés tényéről és eredményéről az intézkedés befejezését követően értesíteni kell a Nemzetközi Bűnügyi Együttműködési Központot.

A 11. §-hoz

A Prümi Szerződés 12. Cikke a gépjármű-nyilvántartási adatok automatizált keresését szabálysértési ügyekben is lehetővé teszi („egyéb olyan büntetendő cselekményekkel összefüggésben, amelyek a keresést végző állam bíróságainak vagy ügyészségének a joghatósága alá tartoznak”). A szabálysértési jogsegélyről szóló 2007. évi XXXVI. törvény 26. §-ának a törvény szerinti módosítása ezt a lehetőséget teremti meg a magyar hatóságok számára.

A 12. §-hoz

A 12. § felhatalmazza a Kormányt, hogy a Prümi Szerződéshez való csatlakozáskor szükséges, a nemzeti kapcsolattartó pontokat, illetve egyes cikkek alkalmazásában a hatáskörrel rendelkező hatságok és tisztviselők meghatározását, továbbá a transzparencia érdekében az Adminisztratív és Technikai Végrehajtási Megállapodást rendeletben kihirdesse. A Kormány döntése értelmében a Nyilatkozat a DNS-profilokkal, az ujjnyomat-adatokkal és a gépjármű-nyilvántartási adatokkal kapcsolatos feladatok nemzeti kapcsolattartó pontjaként a Közigazgatási és Elektronikus Közszolgáltatások Központi Hivatalát nevesíti, tekintettel arra, hogy ez a szerv a bűnügyi nyilvántartás, illetve a közúti közlekedési nyilvántartás kezelője. Az első két említett adatbázis kapcsán ismételten megjegyzendő, hogy a gyakorlatban a kapcsolattartó pont feladatait a DNS-profil nyilvántartást és a daktiloszkópiai és fényképnyilvántartást adatfeldolgozóként ténylegesen üzemeltető Bűnügyi Szakértői és Kutatóintézet fogja ellátni, és e két adatbázis kapcsán a szükséges technikai fejlesztés is itt valósul meg. A határon átnyúló, jelentős rendezvényekkel, a terrorcselekményekkel és a fegyveres légijárat-kísérőkkel kapcsolatos nemzeti kapcsolattartó pontokként a Nyilatkozat a hazai szervezetrendszernek megfelelően az Országos Rendőr-főkapitányságot nevesíti.

Az illegális migráció elleni intézkedések kapcsán kijelölendő nemzeti kapcsolattartó pontok tekintetében az okmánytanácsadókra vonatkozó kapcsolattartó pont feladatait a Nyilatkozat értelmében a Határőrség Országos Parancsnoksága (a rendőrségi-határőrségi integrációt követően az Országos Rendőr-főkapitányság), míg a hazatelepítési intézkedésekre vonatkozó kapcsolattartó pont feladatait a Bevándorlási és Állampolgársági Hivatal látja majd el.

A 24-27. Cikkek hatálya alá tartozó hatóságok és személyek kijelölésekor a Nyilatkozat, tekintettel arra, hogy a Prümi Szerződés várható hatálybalépésével nagyjából egyidejűleg sor kerül a Rendőrség és a Határőrség integrációjára, a Határőrséget és a Határőrség állományának tagjait külön már nem nevesíti az egyéb rendőri együttműködési formák kapcsán. Tekintettel azonban arra, hogy önálló bűnüldöző szervként a továbbiakban is működik a Vám- és Pénzügyőrség, amely a 2002. évi LIV. törvény értelmében határon átnyúló együttműködés folytatására is jogosult, tagjai pedig rendőri intézkedési jogosítványokkal rendelkeznek, a Nyilatkozat külön szól róluk ebben a vonatkozásban. A Nyilatkozat kormányrendeleti szintre helyezésével biztosított, hogy a hazai szervezetrendszerben bekövetkező esetleges későbbi változások ne indukáljanak törvénymódosítást.

A 13. §-hoz

A 13. § a törvény hatálybalépését 2007. december 1-jével, illetve a 2005. évi L. törvény rendelkezéseinek megfelelően a szükséges diplomáciai eljárás befejezéséhez kötötten rögzíti.