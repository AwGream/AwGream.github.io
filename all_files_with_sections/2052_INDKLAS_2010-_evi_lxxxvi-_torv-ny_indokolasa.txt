2010. évi LXXXVI. törvény indokolása

a közbiztonság javítása érdekében szükséges egyes törvénymódosításokról

-----STARTING---POINT---ALTALANOS--- 

Az eljárási szabályok módosítását egyes szabálysértések társadalomra veszélyességének növekedése indokolja, a törvény célja az ellenük való hatékonyabb fellépés. A közvéleményt irritálja, hogy noha a feloszlatott társadalmi szervezet tevékenységében való részvétel sok helyen a nyilvánosság előtt történik, mégsem kerül sor rövid időn belül a tényállás felderítésére és hatékony szankcionálására. Elsősorban a kistelepüléseken élőket sújtja, hogy a tulajdon elleni szabálysértések felderítetlenek maradnak, a magánlaksértések elszaporodnak. Ha a valótlan bejelentést követően a hatóság vagy a közfeladatot ellátó szerv a helyszínre vonul, a polgárokat szolgáló valós feladatait időlegesen nem tudja ellátni. A törvénymódosítások célja ezen anomáliák megszüntetése.

A tulajdon elleni szabálysértések elleni hatékonyabb fellépést szolgálja, hogy a törvény az elkövetővel szemben elzárás-büntetés kiszabását is lehetővé teszi; ezáltal jogi lehetőség lesz a tetten ért elkövető őrizetbe vételére, aminek önmagában is visszatartó ereje van; ezen túlmenően az elzárással fenyegetett szabálysértések esetén lehetőség van gyorsított eljárás lefolytatására is. A szabálysértések felderítését a tapasztalattal nem rendelkező jegyző helyett a büntetőeljárások során már ez irányú ismereteket szerzett rendőrség hatáskörébe utalja. A törvény bővíti a tárgyi bizonyítási eszközök felkutatásának lehetőségét.

A törvény célja az is, hogy a terrorfenyegetettséggel összefüggő információk komplexebb adatok alapján történő elemzését, értékelését lehetővé tegye, és ezzel elérje a döntéshozatali folyamat felgyorsulását. Ennek érdekében a törvény szerint a döntési szintek számát csökkentve az országos rendőrfőkapitány helyett a belügyminiszter gondoskodik a terrorfenyegetettséggel összefüggő információk elemzéséről és a terrorcselekmények felszámolásáról.

-----STARTING---POINT---RESZLETES---

Az 1-2. és 4-5. §-hoz

A törvény megszünteti fiatalkorúak esetén az elzárás büntetés kiszabásának tilalmát. A tilalom fenntartása azért nem indokolt, mert a szabálysértésekről szóló 1999. évi LXIX. törvény (a továbbiakban: Sztv.) 29. § (2) bekezdése szerint fiatalkorúval szemben önálló jövedelem, vagy vagyon hiányában pénzbírságot kiszabni nem lehet, ily módon a fiatalkorú által elkövetett szabálysértésnél a hatóságnak jelenleg alig van szankcionálási lehetősége. Az elzárás büntetés kiszabásának maximumát azonban fiatalkorúak esetén a felnőtt korúakra kiszabható maximum felében határozza meg a törvény, és előírja a fiatalkorúak és a felnőtt korúak végrehajtás soráni elkülönítését is.

A törvény változatlanul hagyja azt a szabályt, hogy nincs helye elzárás kiszabásának (illetve elzárásra történő átváltoztatásnak), ha az elkövető kórházi fekvőbeteg ellátásban részesül. Nem tekinti azonban kizáró oknak - mert kevésbé egzakt - ha a kórházi kezelése a jövőben válik szükségessé.

A 3. §-hoz

Az önkormányzat által kiszabható pénzbírság 30.000-Ft-ról 50.000-Ft-ra emelését részben a fizetőeszköz értékében bekövetkezett változások, részben a nagyobb visszatartó erő indokolja.

A 6. §-hoz

A törvény megteremti annak jogi lehetőségét, hogy a helyi bíróság jogkörében bírósági titkár is eljárjon. Így a bíróságok létszámfejlesztés nélkül is eleget tehetnek az új feladatnak.

A 7. §-hoz

A jogalkotó 2010. január 1-től az illetékességi szabályt - a sértetti érdekekre hivatkozva - módosította, és általános illetékességi szabályként az elkövetés helyét jelölte meg. Ez azonban az eljárások elhúzódásával jár, az elkövető lakóhelye szerinti szabálysértési hatóságot ugyanis az elkövető meghallgatása céljából meg kell keresni. Ugyanakkor azoknál az eljárásoknál, ahol - a szabálysértés jellege folytán - az elkövetési hely szerinti illetékesség az eljárás gyorsítását szolgálja, az Sztv. 38. § (2) bekezdésében írt szabály alkalmazható.

A 8. §-hoz

Életszerű, hogy az elkövető a szabálysértés helyszínét már elhagyta ugyan, ám a helyszínen fellelhető nyomok láncolata, vagy pl. tanúvallomás alapján rövid időn belül azonosítható és elfogható. A német alkotmány 46. § (2) bekezdése tettenérésnek tekinti - országgyűlési képviselő esetén - ha őt a cselekmény elkövetését követő napon fogják el, s így lehetővé teszi az őrizetbe vételét. E szabályt veszi át - órában kifejezve pontosítja - e § Az időtartam bővítése nem számottevő, hisz a cselekmény elkövetése és a másnapi őrizetbe vétel között - az elkövetés időpontjától függően - akár több mint 47 óra is eltelhet.

A 9. §-hoz

Az új 128/A. §-ban szabályozott határozat vagy intézkedés ellen az érdekeltek panaszt tehetnek.

A 10-11. §-hoz

Ugyancsak az eljárás eredményességét szolgálja az, hogy két tényállás felderítését, az elkövető kilétének megállapítását, a bizonyítási eszközök felkutatását és biztosítását a törvény annak a szervnek - rendőrségnek - a hatáskörébe utalja, amely ezzel kapcsolatos szakmai tapasztalatokkal - a büntető eljárásban végzett nyomozások révén - nagyobb mértékben rendelkezik, mint a bíróság.

A rendőrség ezen előkészítő eljárására a szabálysértési hatóság eljárására vonatkozó szabályokat kell alkalmazni. Ez azt jelenti pl., hogy a hatóság alkalmazza az Sztv.-nek „A bizonyítás általános szabályai” című V. fejezetét és tanút hallgathat meg, szemlét végezhet. Vonatkozik eljárására az „Általános eljárási szabályok” című VI. fejezet, így jegyzőkönyvet készít, idézést bocsát ki. Alkalmazni kell az előkészítő eljárásra a határidő számítási szabályt [82. § (4) bekezdése], a tényállás felderítési kötelezettséget (83-83/A. §), és a ruházat-, csomag- és járműátvizsgálás, lefoglalás, rendbírság szabályait. (79-81. §).

A büntetőeljárás szabályait adaptálva a törvény lehetőséget teremt a házkutatásra, mint a bizonyítási eszközök megtalálásának módjára.

Az eljárást megszüntetési okok többségénél - pl. az elkövető halála, ha nem állapítható meg az eljárás alá vont kiléte - nem indokolt a megszüntetés kimondásával a bíróságot terhelni. Miután az előkészítő eljárás során alkalmazott rendőrség általi megszüntetésre is az általános szabályok vonatkoznak, így az Sztv. 84. § (3) bekezdésében meghatározott esetekben a határozat egy példányát az ügyészségnek meg kell küldeni.

A 12-15. §-hoz

A „feloszlatott társadalmi szervezet tevékenységében való részvétel”, a „tulajdon elleni szabálysértések”, a „magánlaksértés” és a „valótlan bejelentés” szabálysértéseknél - alternatív büntetésként - lehetővé teszi a törvény az elzárás büntetés kiszabását. Ennek nem csak az lehet a következménye, hogy az elkövetésüket visszatartó erő fokozódik, hanem - s ez a lényegesebb szempont - a felderítési eredményesség is számottevően növekedhet, hisz az elzárással is sújtható szabálysértések esetén az Sztv. jelenleg is eltérő szabályokat (pl. gyorsított eljárást) állapít meg.

A 16. §-hoz

A települések közbiztonságának védelmében eljárók közfeladatot ellátó személlyé minősítése az ilyen feladatokat alapvetően önként végző polgárok büntetőjogi védelmét szolgálja.

A 17. §-hoz

A terrorfenyegetettséggel összefüggő információk komplexebb adatok alapján történő elemzését, értékelését, valamint a szükséges döntési szintek csökkentését - s ezáltal a döntések gyorsítását - eredményezi az, ha ezeket a feladatokat az országos rendőrfőkapitány helyett a belügyminiszter irányításával végzik.

A 18. §-hoz

Az Alkotmányvédelmi Hivatal és a Nemzetbiztonsági Szakszolgálat a belügyminiszter irányítása alá került, ezért a miniszteri felelősséget e szervek belső bűnmegelőzési ellenőrzése tekintetében is biztosítani kell.

A 19-20. §-hoz

Az alkotmány-módosításával összhangban jelenleg csak a bírósági titkárok új feladataihoz igazodó legalapvetőbb részletszabályokat indokolt a törvényben rögzíteni, lehetőséget adva az Országgyűlésnek arra, hogy a szabályozási kört indokolt esetben - kellő időt hagyva annak megfontolásra és megvitatására - a későbbiekben bővítse.

A 21. §-hoz

A települések közbiztonságának javításához az abban résztvevő rendőrök teljesítményhez kötött anyagi ösztönzése is hozzájárul. A leghatékonyabb ösztönzési módok kiválasztása érdekében szükséges - az 1991. évi IV. törvény módosításával - felhatalmazni a minisztert a kísérleti jellegű ösztönzési rendszerek bevezetésére.

A 22. §-hoz

A központi államigazgatási szervek alapvető működésével kapcsolatos jogosítványokat szabályozó 2010. évi XLII. törvényből, valamint a személyes adatok védelméről és a közérdekű adatok nyilvánosságáról szóló 1992. évi LXIII. törvényből nem vezethető le egyértelműen, hogy az irányító szervet az irányított szerv személyes adatainak kezelése megilleti. Az irányított szervek működéséért való felelősség azonban e jogosítvány gyakorlását esetenként nélkülözhetetlenné teszi; ezért a törvény kiegészíti az irányítási jogosítványok felsorolását.

-----STARTING---POINT---VEGE---

A 23. §-hoz

A törvény 2010. augusztus 19-én lép hatályba.

Miután a bírósági titkár eljárása helyi bírósági hatáskörben általánossá válik, szükséges a titkár eljárását megengedő egyes különös rendelkezések hatályon kívül helyezése.