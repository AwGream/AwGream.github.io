2015. évi CXCVI. törvény indokolása

egyes energetikai tárgyú törvények módosításáról

-----STARTING---POINT---ALTALANOS--- 

A törvény célja a bányászatról szóló 1993. évi XLVIII. törvény (a továbbiakban: Bt.) kisebb, jogtechnikai jellegű pontosítása.

Az atomenergiáról szóló 1996. évi CXVI. törvény (a továbbiakban: Atv.) módosítása elsősorban a Paksi Atomerőmű kapacitásának fenntartásával kapcsolatos beruházásról, valamint az ezzel kapcsolatos egyes törvények módosításáról szóló 2015. évi VII. törvény 28. § (2) bekezdése alapján, az atomenergia alkalmazási körében a sugárvédelem érvényesítése érdekében szükséges szabályok megalkotása. A törvény célja továbbá a hiányzó, talált és lefoglalt nukleáris és egyéb radioaktív anyagokra vonatkozó szabályok felülvizsgálata és korszerűsítése. A sugárvédelmi hatáskörátvétellel kapcsolatban törvényi szinten szükséges szabályozni az Országos Dozimetriai Nyilvántartásra vonatkozó rendelkezéseket, a sugárvédelmi szakértői tevékenységre vonatkozó szabályokat, valamint a sugárvédelmi képzettség és annak nyilvántartására vonatkozó törvényi előírásokat. A törvénymódosítás tartalmazza a hiányzó, talált és lefoglalt nukleáris és egyéb radioaktív anyagok fogalmának meghatározását, továbbá egyértelművé teszi, hogy ezen anyagokkal, valamint az ezen anyagok jogellenes birtoklásával kapcsolatos bejelentést követő intézkedéseket kormányrendelet határozza meg. Ezzel összefüggésben pontosítja az Atv. 67. § k) pontjában foglalt felhatalmazó rendelkezést is.

A távhőszolgáltatásról szóló 2005. évi XVIII. törvény módosítása a bírságolás, mint szankció árképzés során történő figyelembevételének kizárása és a kormányzati tevékenység összehangolásáért felelős miniszter tájékoztatásának biztosítása érdekében szükséges.

A harmadik energia csomag részét képezi a villamos energia határokon keresztül történő kereskedelme esetén alkalmazandó hálózati hozzáférési feltételekről és az 1228/2003/EK rendelet hatályon kívül helyezéséről szóló, 2009. július 13-i 714/2009/EK európai parlamenti és tanácsi rendelet, amely felhatalmazást tartalmaz a határokon átnyúló átviteli hálózatokhoz való tényleges és átlátható hozzáférés biztosítására, valamint fenntartására vonatkozó európai uniós szintű üzemi és kereskedelmi szabályzatok megalkotására. A felhatalmazás alapján került elfogadásra az első villamos energia üzemi és kereskedelmi szabályzat, a kapacitásfelosztásra és a szűk keresztmetszetek kezelésére vonatkozó iránymutatás létrehozásáról szóló 2015. július 24-i, 1222/2015/EU bizottsági rendelet (a továbbiakban: CACM rendelet). A CACM rendelet a piacműködtetést harmonizáló jogszabály, a másnapi és a napon belüli piacokra, a piacszervezésre és a rövidtávú kapacitásszámításra vonatkozóan tartalmaz előírásokat. A törvény célja a CACM rendelet végrehajtásához szükséges rendelkezések megállapítása. A törvény tartalmazza továbbá a villamos energiáról szóló 2007. évi LXXXVI. törvényben (a továbbiakban: Vet.) szabályozott évenként megállapítandó, ún. pénzeszközök mértékére vonatkozó módosítást, valamint a Vet. és a földgázellátásról szóló 2008. évi XL. törvény (a továbbiakban: Get.) vonatkozásában a jogalkalmazás során felmerült gyakorlati módosításokat is magában foglal. A módosítások a Get. vonatkozásában a gyakorlati tapasztalatok alapján kezelik a kereskedési platform működtetéséhez kapcsolódó együttműködést; továbbá a Vet. és a Get. tekintetében megkönnyítik az egyetemes szolgáltató engedélyének visszavonásához kapcsolódó eljárást.

A módosítás célja továbbá a kötelező átvételhez (KÁT) kapcsolódó elszámolási rendszer egyszerűbbé és átláthatóbbá tétele, továbbá a szervezett villamosenergia-piacon (HUPX) a közeljövőben várhatóan bevezetésre kerülő napon belüli kereskedelem adta lehetőségekre való felkészülés. Az elszámolási rendszer egyszerűbbé válik. Megszűnik a fizikai allokáció, azaz a teljes KÁT-os energiamennyiség a HUPX-en kerül értékesítésre. Ez megnöveli a kereskedők és a fogyasztók mozgásterét portfóliójuk összeállításában. A fizikai allokáció megszűnése lehetővé teszi a tényadatokon alapuló utólagos elszámolást, így nem lesz szükség a terv és tény adatok eltéréséből fakadó korrekciókra. A KÁT finanszírozás többletköltsége egyszerűbben meghatározható és bemutatható a fogyasztóknak. A MAVIR által kiszámított és közzétett „KÁT felár” közvetlenül továbbhárítandó a fogyasztók felé. Ezáltal nem lesz szükség ehhez kapcsolódó „kockázati felár” beépítésére az árakba, ami a kereskedők nyilatkozatai szerint eddig bevett gyakorlat volt. Ezt a változást a fogyasztók képviselői is támogatták. A KÁT-os villamos energia - részben - napon belüli piacon történő értékesítése az értékesített és ténylegesen megtermelt energia pontosabb összehangolását teszi lehetővé, ami csökkenti a KÁT mérlegkör kiegyenlítési költségeit.

A törvény célja továbbá, hogy biztosítsa az energiahatékonyságról szóló 2015. évi LVII. törvény (a továbbiakban: Ehat.) energetikai auditálással kapcsolatos szabályai egységes értelmezését. A hatályba lépést követő négy hónap során felmerült jogalkalmazási kérdések alapján kivegye a csupán az állami és önkormányzati tulajdonosi befolyás miatt nagyvállalatnak minősülő vállalkozásokat az auditálási kötelezettség alól, valamint, hogy megkönnyítse az energetikai auditálási kötelezettség teljesítésének ellenőrzését a nagyvállalatok kötelező regisztrációjának előírásával.

-----STARTING---POINT---RESZLETES---

Az 1-2. §-hoz

A Bt. 43. §-ának módosítása a területi államigazgatási rendszer integrációjának végrehajtásához kapcsolódik. 2015. április 1-jétől az egyes közigazgatási tárgyú törvények módosításáról szóló 2015. évi VI. törvény, valamint a területi államigazgatási szervezetrendszer átalakításával összefüggő egyes törvények módosításáról szóló 2015. évi VIII. törvény hatálybalépésével megtörtént a területi államigazgatási szervezetrendszer átalakítása. A változás keretében a Magyar Bányászati és Földtani Hivatal területi szervei, a bányakapitányságok a székhelyük szerint illetékes megyei kormányhivatalokba olvadtak be. A területi államigazgatási rendszer integrációja következtében a jogszabály szerint meghatározott első fokú eljárásokat a területileg illetékes kormányhivatalok folytatják le. Tekintettel erre a tényre a felügyeleti díjat fizető bányavállalkozókat, illetve engedélyeseket a Bt. 43. § (9c) bekezdése szerint megillető fizetési kedvezmény érvényesítésére vonatkozó eljárási rendszer átalakítása vált szükségessé, mivel az eljárásokat költségvetési szempontból két különböző szervezet bonyolítja le. Ennek megfelelően szükséges a Bt. 43. § (9c) bekezdését módosítani, amely alapján a bányavállalkozó, illetve az engedélyes által teljes összegben befizetett felügyeleti díjból év közben a Magyar Bányászati és Földtani Hivatal ellenőrzést követően visszautalja a tárgyévet megelőző évben befizetett igazgatási szolgáltatási díjak összegét. A módosítással megtartható a korábbi ügyfélbarát rendelkezés, illetve egyszerűsödhet az állam bürokratikus működése is.

A Bt. 43. § (9c) bekezdésének módosításához kapcsolódóan szükséges egy átmeneti rendelkezés beiktatása is a Bt.-be, amelynek értelmében a módosításhoz kapcsolódó fizetési kedvezményt 2017. január 1-jét követően lehet érvényesíteni, figyelemmel arra, hogy a 2016-ban befizetett igazgatási szolgáltatási díjak leghamarabb a 2017-ben esedékes felügyeleti díjból járhatnak vissza.

A 3. §-hoz

A rendelkezés meghatározza a hiányzó, a talált és a lefoglalt nukleáris és egyéb radioaktív anyagok fogalmát. A magyar kormány felkérésére, a hazai hatósági rendszer működésének felülvizsgálatát célzó, a Nemzetközi Atomenergia Ügynökség (a továbbiakban: NAÜ) által 2015-ben lefolytatott nemzetközi misszió kifogásolta, hogy az atomenergia alkalmazásának felügyelete nem tükrözi a fokozatos megközelítés elvét. Ehhez szükséges a fokozatosság elvének meghatározása a NAÜ nukleáris biztonsági fogalomtára (IAEA Safety Glossary) alapján.

A 4. §-hoz

A rendelkezés előírja a fokozatosság elvének érvényesítését az atomenergia alkalmazása és felügyelete során.

Az 5. §-hoz

A rendelkezés megállapítja az Országos Személyi Dozimetriai Nyilvántartás, mint közhiteles és az OAH által vezetett nyilvántartásra vonatkozó rendelkezéseket. Az Országos Személyi Dozimetriai Nyilvántartásnak tartalmaznia kell a sugárterhelésnek kitett munkavállalóra és a munkavállaló foglalkoztatójára vonatkozó meghatározott adatokat. A nyilvántartásban szereplő eredmények kiterjednek a munkavállalót a foglalkoztatása során érő összes sugárterhelésre, így ezeket az adatokat az ideiglenes munkáltató részére át kell adni.

A 6. §-hoz

A sugárvédelmi szakértőre vonatkozó követelményeket határozza meg. A sugárvédelmi tevékenység folytatásához az OAH által kiadott engedély szükséges. Az engedéllyel rendelkező sugárvédelmi szakértőkről az OAH hatósági nyilvántartást vezet. A törvény tartalmazza továbbá a sugárvédelmi szakértői tevékenység gyakorlásának és megszűnésének eseteit is.

A 7. §-hoz

A rendelkezés tartalmazza a sugárvédelmi képzettségre és a képzettség nyilvántartására vonatkozó rendelkezéseket. A § tartalmazza a képzettség megszerzésével kapcsolatos követelményeket szabályozó részletszabályokra vonatkozó utalást, a sugárvédelmi képzés és továbbképzés teljesítésének igazolási módját.

A 8. §-hoz

Azon személyek egészségének védelme, akik egészségügyi szolgáltatások nyújtása során nem munkaköri kötelezettségük keretében részesülhetnek ionizáló sugárzásban - többek között orvosi vizsgálaton, egészségügyi szűrővizsgálaton vesznek részt - az egészségügyért felelős miniszter, illetve az általa irányított egészségügyi szervek feladatkörében marad.

A 9. §-hoz

A rendelkezés az Atv. 32. §-a és a hiányzó, talált és lefoglalt nukleáris és egyéb radioaktív anyagokra vonatkozó kormányrendeletre vonatkozó szabályok közötti összhang megteremtésére szolgál.

A 10. §-hoz

Az Atv. 67. § k) pontjába foglalt felhatalmazó rendelkezés pontosítása szükséges a hiányzó, talált és lefoglalt nukleáris és egyéb radioaktív anyagokra vonatkozó kormányrendelet megalkotására tekintettel. A módosítás az Országos Személyi Dozimetriai Nyilvántartás vezetésére, valamint az egészségügyi szolgáltatások nyújtása során ionizáló sugárzásnak kitett személyek egészségének védelmének szabályaira vonatkozó részletes szabályok megalkotására ad felhatalmazást.

A 11. §-hoz

Jogharmonizációs záradék. A törvény nem valósít meg teljes harmonizációt.

A 12. §-hoz

Szövegcserés módosító rendelkezések, jogtechnikai jelleggel, illetve az építésügyben alkalmazott szóhasználattal való egyezés megteremtése érdekében.

A 13. §-hoz

Hatályon kívül helyező rendelkezés.

A 14. §-hoz

A bírság szankciós jellegére tekintettel szükséges annak kimondása, hogy a MEKH bírságot az árképzésnél költségnövelő tényezőként nem vehet figyelembe. Bírság alatt természetesen az engedélyessel szemben bármely szerv által kiszabott bírságot érteni kell.

A 15. §-hoz

A módosítással biztosítható a kormányzati tevékenység összehangolásáért felelős miniszter MEKH által történő tájékoztatása.

A 16. §-hoz

Fogalom-meghatározásokat tartalmazó rendelkezés a CACM rendelettel összefüggésben.

A 17. §-hoz

A törvénymódosítás nyomán nem kerül sor villamos energia fizikai allokációjára.

A 18. §-hoz

A módosításokat az indokolja, hogy a KÁT-os villamos energia teljes mértékben a szervezett villamosenergia-piacon kerül értékesítésre, tehát megszűnik a mérlegkör-felelősökre történő fizikai allokáció. A Vet. hatályos szövege is utal már erre a célra. A finanszírozás terhei az eddigiekkel azonos módon, az egyetemes szolgáltatásra nem jogosult fogyasztóknak történő értékesítés arányában kerülnek szétosztásra az átviteli rendszerirányító által a mérlegkör-felelősökre. A módosításra továbbá az egyetemes szolgáltatásra jogosult, de versenypiacon vételező fogyasztók számára történő értékesítés tekintetében adandó nyilatkozatadási rend egyértelműsítése érdekében van szükség. A módosítást továbbá részben a teljes szervezett villamosenergia-piaci értékesítés, részben pedig a napon belüli kereskedésre való felkészülés indokolja. Ha a tényleges KÁT értékesítés kevesebb lesz az erőművek előző napi menetrendjei alapján a másnapi piacon értékesített mennyiségnél, úgy a kiegyenlítési költségek csökkentése érdekében szükség lehet arra, hogy az átviteli rendszerirányító a napon belüli piacon villamos energiát vásároljon és ennek segítségével álljon helyt. Ennek érdekében az „értékesíteni” szót az „ügyletet kötni” kifejezés váltotta fel. Az ügyletkötés részletes szabályai külön jogszabályban, illetve az iparági szereplők bevonásával a villamosenergia-ellátási szabályzatokban kerülnek kialakításra.

A 19. §-hoz

A Vet. 22. § eddigi szövege - kisebb pontosításokkal - átkerül a 13/A. § (1) bekezdésébe, tekintve, hogy az ebben meghatározott szabályok nem az átviteli rendszerirányító alaptevékenységével, hanem a kötelező átvételi rendszer működtetésével függenek össze és a 9-13. §-okkal alkotnak egy logikai egységet. A szöveg kiegészült azzal az utalással, hogy a támogatás finanszírozására befizetett pénzeszköz nem képez ÁFA alapot, mivel nem kapcsolódik hozzá fizikai villamosenergia-forgalom. Ugyanakkor a mérlegkör felelősök teljes egészében ÁFÁ-t visszaigénylő szereplők, a végső költségviselő felhasználók pedig túlnyomó többségükben azok, így a költségvetés ÁFA bevételeit ez a változás érdemben nem érinti. Korábban a kereskedők kétoldalú megállapodások keretében hárították tovább a KÁT finanszírozásával kapcsolatos többletköltségeiket a fogyasztókra. A 13/A. § (2)-(3) bekezdésekben megfogalmazott módosítás meghatározza a továbbhárítás mértékét és módját, valamint a beszedett pénzek kezelését és továbbadását. Ezzel a kereskedők árazásából kikerül a KÁT-tal kapcsolatos tételek kockázata, ami a kereskedők és fogyasztók várakozásai szerint olcsóbbá teszi az ellátást.

A 20-23. §-hoz

A hatályos szabályozás szükség szerinti kiegészítése a CACM rendeletre való hivatkozással, az átviteli rendszerirányító jogai és kötelezettségei tekintetében a CACM rendeletben meghatározott feladatok teljesítése érdekében.

A 24. §-hoz

A hatályos szabályozás kiegészítése, hogy a továbbiakban a hálózathoz való hozzáférés részletes műszaki és egyéb szabályai, valamint a rendelkezésre álló szabad hálózati kapacitások tekintetében a CACM rendelet is tartalmaz szabályokat.

A 25. §-hoz

A Vet. 53. § (1) bekezdésén eszközölt módosítással a napon belüli piac bevezetéséhez kapcsolódóan feljogosítást kap az átviteli rendszerirányító, hogy a KÁT mérlegkör kiegyenlítési költségeinek csökkentése érdekében akár vásárolhasson is villamos energiát, természetesen külön jogszabályban és a villamosenergia-ellátási szabályzatokban részletezett szabályok szerint [lásd 13. § (5) bekezdés b) pont].

A 26-27. §-hoz

A hatályos szabályozás módosítása, hogy a szervezett villamosenergia-piacon forgalmazott termékek, ügylettípusuk vagy kereskedési módszerek tekintetében a továbbiakban a CACM rendelet, illetve az az alapján kidolgozott feltételek és módszertanok rendelkezései is megfelelően irányadók.

A 28. §-hoz

A Magyar Energetikai és Közmű-szabályozási Hivatal (a továbbiakban: MEKH) az egyedi felhasználók részére fizetendő, az úgynevezett Garantált Szolgáltatások nem teljesítése esetére vonatkozó kötbérfizetési kötelezettséget írt elő közigazgatási határozataiban valamennyi egyetemes szolgáltatói és elosztói engedélyes számára. A módosítás a MEKH ezen jogkörének megerősítését célozza. A MEKH az engedélyesek által fizetendő szankciók, kötbérek megfizetését olyan módon is előírhatja, hogy azt a felhasználók igényérvényesítése, kérése nélkül is kötelesek megfizetni a felhasználók számára. A felhasználók érdekeinek védelme, továbbá az engedélyesek magas színvonalú szolgáltatás nyújtására történő ösztönzése szempontjából kiemelten fontos, hogy a Garantált Szolgáltatások megsértése esetére vonatkozó kötbért a felhasználók kérés nélkül, automatikus jelleggel megkaphassák. A szankció csak ily módon tudja hatékonyan betölteni ösztönző szerepét, másrészt a felhasználó védelmét is csak így szolgálhatja megfelelően e jogintézmény.

A 29-30. § és 32. §-hoz

A CACM rendelet szerint az átviteli rendszerirányító és az ún. kijelölt villamosenergia-piac üzemeltetőknek a CACM rendelet egyes rendelkezései vonatkozásában feltételeket és módszertanokat kell kidolgozniuk, majd azt a szabályozó hatósághoz jóváhagyás céljából benyújtani. A rendelkezések az ezzel összefüggő hazai végrehajtási szabályokat állapítják meg.

A 31. §-hoz

A rendelkezés célja az egyetemes szolgáltatató engedélye visszavonásával összefüggésben felmerült, az ügyfeleket érintő átadás-átvétellel kapcsolatos csoportos beszedési megbízásokkal összefüggő rendelkezés pontosítása egyes eljárási cselekményekre vonatkozó határidők beiktatásával.

A 33-34. §-hoz

A MEKH CACM rendelettel összefüggő feladataira és eljárási határidejére vonatkozó módosító rendelkezések.

A 35. §-hoz

Az átvételi kötelezettség alá eső villamos energiának az átviteli rendszerirányító által történő szétosztásáról és a szétosztás során alkalmazható árak meghatározásának módjáról szóló 63/2013. (X. 29.) NFM rendelet helyett indokolt új jogszabály kiadása, mert a fizikai allokáció megszűntével a rendelet címe már nem aktuális, illetve nagyszámú módosítás várható. A felkészülés és az adatgyűjtések érdekében szükség lesz ezen rendelet mielőbbi kiadására, ezért a felhatalmazó rendelkezésnek is szükséges - az egyéb módosításoktól eltérően - mielőbb hatályba lépnie.

A 36. §-hoz

A villamosenergia-fogyasztók és kereskedők közötti szerződések egyes típusaiban nem jelenik meg külön a KÁT finanszírozására vonatkozó árelem, hanem az egységes ár ezt is tartalmazza. A 178/S. § bevezetésével a módosítás azt kívánja megakadályozni, hogy ezek a fogyasztók a KÁT terheit az egységes árban és a 13. § (1) bekezdés szerinti pénzeszközben is - azaz duplán - megfizessék. A rendelkezés azért az ellátás alapú szerződésekre vonatkozik, mert a 13/A. § (2) bekezdése értelmében a 13. § (1) bekezdés szerinti pénzeszközt a vele ellátás alapú szerződéssel rendelkező kereskedő szedi be a felhasználótól.

A 37. §-hoz

A Vet. jogharmonizációs záradékkal való kiegészítése.

A 38. §-hoz

Részben a CACM rendelet szerinti kötelezettségei teljesítése érdekében szükséges szövegcserés módosító rendelkezéseket tartalmazza, továbbá jogtechnikai jellegű módosításokat tartalmaz.

A 39. §-hoz

Rendelkezik a Vet.-ben szabályozott, évenként megállapítandó ún. pénzeszközök mértékére vonatkozó módosításról.

A 40. §-hoz

A Vet. 10. § (4) bekezdés módosítása pontosító jellegű. A jelenleg hatályos törvényben a „mérlegköri szerződés” fogalma szerepel, amely lényegesen nagyobb kört fed le, mint a termelő és a mérlegkör közötti jogviszonyt pontosabban leíró „mérlegkör-tagsági szerződés” kifejezés.

A 41. §-hoz

Hatályon kívül helyező rendelkezés.

A 42. §-hoz

A MEKH az egyedi felhasználók részére fizetendő, az úgynevezett Garantált Szolgáltatások nem teljesítése esetére vonatkozó kötbérfizetési kötelezettséget írt elő közigazgatási határozataiban valamennyi egyetemes szolgáltatói és elosztói engedélyes számára. A módosítás a MEKH ezen jogkörének megerősítését célozza. A MEKH az engedélyesek által fizetendő szankciók, kötbérek megfizetését olyan módon is előírhatja, hogy azt a felhasználók igényérvényesítése, kérése nélkül is kötelesek megfizetni a felhasználók számára. A felhasználók érdekeinek védelme, továbbá az engedélyesek magas színvonalú szolgáltatás nyújtására történő ösztönzése szempontjából kiemelten fontos, hogy a Garantált Szolgáltatások megsértése esetére vonatkozó kötbért a felhasználók kérés nélkül, automatikus jelleggel megkaphassák. A szankció csak ily módon tudja hatékonyan betölteni ösztönző szerepét, másrészt a felhasználó védelmét is csak így szolgálhatja megfelelően e jogintézmény.

A 43-44. §-hoz

A Get. kereskedelmi platformra vonatkozó rendelkezéseinek, valamint a Get. szerinti külön díj rendeletre vonatkozó egyes rendelkezéseknek a pontosítása, illetve kiegészítése.

A 45. és 48. §-hoz

Kiegészítő rendelkezés az egyetemes szolgáltatató engedélyének visszavonásával kapcsolatos eljárás vonatkozásában. A rendelkezés szerint az átadó és az átvevő egyetemes szolgáltató közös kérelmére a MEKH az engedélyt visszavonó és az új engedélyest kijelölő határozatát a körülmények lényeges megváltozása esetén visszavonhatja.

A 46. §-hoz

Kiegészítő rendelkezés az egyetemes szolgáltatató engedélye visszavonásával összefüggésben felmerült, az ügyfeleket érintő átadás-átvétel vonatkozásában. A csoportos beszedési megbízásokat a pénzforgalmi szolgáltatók a kedvezményezett részére adott felhatalmazás alapján teljesítik. A kedvezményezett jogutódlása esetén a teljesítésre új felhatalmazás alapján kerülhet sor. Tekintettel arra, hogy a fentiek szerinti átadás-átvétel potenciálisan jelentős számú felhasználót érint, indokolt a jogszabályi alapokon megteremteni a csoportos beszedési megbízások automatikus, az új átvevő egyetemes szolgáltató által történő átvételét, ezzel mentesíteni a felhasználókat a felmerülő adminisztratív terhek alól. A rendelkezés fogyasztóbarát, továbbá csökkenti a banki és a pénzforgalmi adminisztrációt is.

A 47. §-hoz

A módosítás célja, hogy a MEKH számára átadható 125. § (1)-(1c) bekezdésekben felsorolt adatokat az érintett egyidejű tájékoztatása nélkül átadhassák az engedélyesek a MEKH számára. Az adatok kezelése során a MEKH köteles a Get. 127. § s) pontjában meghatározottak alapján a közigazgatási hatósági eljárás és szolgáltatás általános szabályairól szóló 2004. évi CXL. törvény adatkezelésre vonatkozó szabályai szerint eljárni.

A 49-50. §-hoz

A korábbi rendelkezésekkel összefüggő szövegcserés és hatályon kívül helyező rendelkezések.

Az 51. §-hoz

A nagyvállalat és a kis- és középvállalkozás fogalmára vonatkozó értelmező rendelkezés kiegészítése a kis létszámú önkormányzati tulajdonú részesedéssel rendelkező vállalkozások miatt vált szükségessé. Sok olyan apró, néhány fős foglalkoztatotti létszámmal és kis árbevétellel rendelkező vállalkozás van Magyarországon, amely önmagában nem minősülne nagyvállalatnak, de amelyben az állami vagy az önkormányzati közvetett vagy közvetlen tulajdoni részesedés külön-külön vagy együttesen meghaladja a 25%-ot és ezáltal nagyvállalatnak minősülnek. Ezen vállalkozások számára anyagilag megterhelő és szakmailag indokolatlan kötelezettséget ír elő a törvény. A vállalkozáscsoport fogalmára vonatkozó értelmező rendelkezés bevezetését az Ehat. 22. §-ának módosítása indokolja.

Az 52. §-hoz

Nem releváns az energetikai auditálási kötelezettség alóli mentesülés szempontjából, hogy a mentesülést biztosító ISO 50001 szabvány auditálását a nagyvállalat önállóan végezteti el és küldi el a Hivatal részére, vagy azt a vállalkozáscsoport valamely tagja rá vonatkozóan elvégezteti. A tapasztalatok azt mutatják, hogy számos esetben az anyavállalat már egyes nagyvállalatnak minősülő leányvállalatokra vonatkozóan is megszerezte az ISO 50001 szerinti tanúsítványt. A módosítás annak egyértelműsítését szolgálja, hogy ha egy vállalkozáscsoport egészére vagy részére vonatkozó ISO 50001 szerinti tanúsítvány kiterjed egy, a vállalkozáscsoport részét képező nagyvállalatra is, akkor annak már nem kell külön tanúsítványt szereznie. Az Ehat. 22. § (4) bekezdés módosításának célja annak egyértelművé tétele, hogy az 5%-os mentesülés csak az összeszámítási szabályok alkalmazása következtében nagyvállalatnak minősülő vállalkozásokra vonatkozik, amelyek önmagukban, azaz összeszámítás nélkül kkv-nak minősülnének. A módosítás kimondja továbbá, hogy az 5%-os arányt a vállalkozáscsoport legnagyobb fogyasztású vállalat fogyasztásához kell viszonyítani. Az Ehat. 22. §-a új (5) bekezdésének célja az ISO 50001 tanúsítványra vonatkozó szabályozás analógiájára annak egyértelmű kimondása, hogy az energetikai auditálást vállalkozáscsoport szinten is le lehet folytatni, és ebben az esetben a vállalkozáscsoporton belüli, egyes nagyvállalatoknak már nem kell külön auditálást lefolytatniuk.

Az 53. §-hoz

A módosítás célja az energetikai auditálásra kötelezettek körének pontosítása és egyértelművé tétele. A tulajdonos és a bérlő közötti együttműködésre vonatkozó előírás célja annak biztosítása, hogy az energetikai audit elvégeztetéséhez szükséges tulajdonosi közreműködést biztosítsa bérlői kötelezettség esetén, valamint a felek kölcsönös együttműködésének garantálása egyetemleges kötelezettség esetén. A kiegészítés indoka, hogy nemzetgazdasági érdekből szükséges rendszeres adatszolgáltatás előírása, ugyanis a 4 évente energetikai auditálásra kötelezett nagyvállalati kör vonatkozásában az auditálási kötelezettség teljesítése, továbbá az ISO 50001 tanúsítvány meglétének ténye nem biztosít elégséges információt az energiahatékonysággal kapcsolatban sem a Hivatal, sem a Kormány részére.

Az 54. §-hoz

A módosítás célja annak biztosítása, hogy egységes feltételek vonatkozzanak mind a hazai, mind a határon átnyúló szolgáltatást nyújtó auditorokra vagy auditáló szervezetekre.

Az 55. §-hoz

A kiegészítés indoka a nemzetgazdasági érdekből szükséges rendszeres adatszolgáltatás előírása, ugyanis a 4 évente energetikai auditálásra kötelezett nagyvállalati kör vonatkozásában az auditálási kötelezettség teljesítése, továbbá az ISO 50001 tanúsítvány meglétének ténye nem biztosít elégséges információt az energiahatékonysággal kapcsolatban sem a Hivatal, sem a Kormány részére.

Az 56. §-hoz

Átmeneti rendelkezésként kerül beépítésre a nagyvállalatok kötelező regisztrációjának teljesítésére irányadó határidő.

Az 57. §-hoz

Az Ehat. 33. § (3) bekezdéshez fűződő módosítás célja a pontosítás. A jelenlegi szabályozás csak a bejelentés és törlés időpontjának közzétételét írja elő az auditáló szervezetek vonatkozásában és így nem látható például a cégnév, elérhetőség.

-----STARTING---POINT---VEGE---

Az 58. §-hoz

Hatályba léptető rendelkezés.

Az 59. §-hoz

Jogharmonizációs záradék.