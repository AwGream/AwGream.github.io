2012. évi LXXII. törvény indokolása

a katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény módosításáról

-----STARTING---POINT---ALTALANOS--- 

A katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény (a továbbiakban: katasztrófavédelmi törvény) értelmében 2012-től katasztrófavédelmi hozzájárulást kell fizetnie a veszélyes anyagokkal foglalkozó üzemet, létesítményt működtetőnek, a veszélyes áruk tárolását, gyártását feldolgozását végző gazdálkodó szervezetnek.

A hozzájárulást a veszélyes tevékenységből eredő árbevétel után kell fizetni. Ha azonban ez nem mutatható ki, akkor az adó alapja a hozzájárulást fizető társaság teljes tevékenységének nettó árbevétele. A hozzájárulás mértéke az adóalap 0,1%-a. A hozzájárulás legfeljebb 25%-át a kötelezett a veszélyes tevékenysége által jelentett kockázat szintjének csökkentésére fordíthatja.

A hozzájárulásra kötelezett vállalkozások számára - nem utolsósorban a fizetési kötelezettséget megállapító norma jogbizonytalanságot okozó szövege miatt - jelentős nehézséget okoz, illetve sok esetben teljesen lehetetlen annak meghatározása, hogy a teljes árbevételük mekkora részét képezi a katasztrófavédelmi hozzájárulás alapjának tekintendő veszélyes tevékenységből eredő árbevétel. Ezért a jogalanyok - amennyiben jogszerűen kívánnak eljárni - rákényszerülnek arra, hogy teljes árbevételük után fizessék a hozzájárulást.

Ezért a hozzájárulás a jogalkotó eredeti szándékával - a fizetési kötelezettség legyen arányban a veszélyes tevékenységgel - ellentétes. A fizetési kötelezettség mindössze egy jelentős - a fizetésre kötelezettek gazdasági pozícióját rontó - többlet-költséget generál. A fizetési kötelezettséghez mindemellett pedig - részletszabályaira figyelemmel - rendszeres adminisztratív kötelezettségek (bejelentkezés, nyilatkozattétel, előleg-fizetés, hozzájárulásfizetés) is kapcsolódnak, melyek költsége sok esetben - kisebb vállalkozások esetén - aránytalanul magas a fizetendő közteher összegéhez képest.

Mindezekre figyelemmel indokolt a célját be nem töltő katasztrófavédelmi hozzájárulásra vonatkozó valamennyi törvényi rendelkezés hatályon kívül helyezése.

-----STARTING---POINT---RESZLETES---

Az 1. §-hoz

Az általános indokolásban foglaltakra figyelemmel a katasztrófavédelmi törvény valamennyi olyan rendelkezését hatályon kívül helyezi, amely a katasztrófavédelmi hozzájárulással kapcsolatos.

A 2. §-hoz

A rendelkezés rögzíti, hogy - annak ellenére, hogy a katasztrófavédelmi törvénynek a katasztrófavédelmi hozzájárulásra vonatkozó szabályai 2012. január 1-jén hatályba léptek - nyilatkozattételi és katasztrófavédelmi hozzájárulás-fizetési (előlegfizetési) kötelezettség a katasztrófavédelmi hozzájárulásra kötelezettet a 2012. évben sem terheli.

-----STARTING---POINT---VEGE---

A 3. §-hoz

A rendelkezés előírja, hogy a törvény a kihirdetését követő napon lép hatályba és 2018. január 1-jén hatályát veszti.