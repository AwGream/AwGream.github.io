2005. évi CXLVII. törvény indokolása

a közoktatásról szóló 1993. évi LXXIX. törvény módosításáról

-----STARTING---POINT---ALTALANOS--- 

A közoktatásról szóló törvény előírásai határozzák meg a közoktatás megszervezésében részt vevők feladatait. A közoktatásról szóló törvény előírásai - függetlenül attól, hogy ki tartja fenn a közoktatási intézményt - kiterjednek minden közoktatási intézményre, illetőleg minden olyan tevékenységre, amelyet e törvény alapján végeznek el. A törvény a hatályos rendelkezéseknél pontosabban fogalmazza meg azokat a feladatokat és kötelezettségeket, amelyeket a feladatellátásban - akár fenntartóként, akár a közoktatási intézmény alkalmazottjaként - végre kell hajtani. A törvény ennek megfelelően hozzájárul az egységes joggyakorlat kialakulásához.

A törvény középpontjában a nyilvánosság, az információk közzétételének biztosítása áll.

A törvény ugyanis előírja a mérési, értékelési, ellenőrzési adatok honlapon történő hozzáférhetővé tételét. Ez a szabályozás összhangban áll az elektronikus információszabadságról szóló 2005. évi XC. törvénnyel.

-----STARTING---POINT---RESZLETES---

Az 1. §-hoz

A törvény garanciális jelleggel meghatározza a közoktatási törvény által létrehozott Országos Köznevelési Tanács, Közoktatáspolitikai Tanács, valamint az Országos Kisebbségi Bizottság által gyakorolható a kerettantervek kiadásának, véleményezésének a jogszabályban biztosított egyetértési jogosultság gyakorlásának szabályait.

A 2. §-hoz

A törvény meghatározza, hogy melyek azok a vizsgák, amelyeket állami vizsgaként kell megszervezni. Az állami vizsgák közül kiemelkedik az érettségi vizsga, amely szoros kapcsolatban áll a felsőoktatási intézménybe történő felvételi kérelmek elbírálásával. Ezért ennél a vizsgánál a központi vizsgakövetelmények kidolgozása elengedhetetlen.

A 3. §-hoz

A módosítás a szakirodalom vásárláshoz, könyvtári beiratkozáshoz pedagógusok számára nyújtott hozzájáruláshoz való jogosultság szabályait állapítja meg.

A 4. §-hoz

Az alapfokú művészetoktatási intézményekben nem teljesíthető a tankötelezettség. A művészeti alapvizsga legfontosabb feladata, hogy lehetőséget biztosítson annak megismerésére, mérésére, hogy az alapfokú művészetoktatási intézményben milyen sikerrel végezték el a tanulók felkészítését.

Az 5. §-hoz

A törvény egységesen határozza meg, hogy milyen feltételek megléte esetén kezdheti meg a működését a közoktatási intézmény. A szabályozás nem tesz különbséget azon az alapon, hogy a közoktatási intézmény milyen fenntartásban működik. Ezért ezeknek az előírásoknak érvényesülniük kell, függetlenül attól, hogy a közoktatási intézmény fenntartója helyi önkormányzat vagy alapítvány, gazdálkodó szervezet, egyházi jogi személy stb.

A 6. §-hoz

Az intézményi minőségirányítási program egyik fontos garancia ahhoz, hogy a közoktatási intézmények tevékenységükkel kiszolgálják a szolgáltatást igénybe vevőket. A minőségirányítási program végrehajtását ezért nemcsak a nevelőtestület, hanem a szülői szervezet (közösség) is értékeli. Az intézményválasztás jogának gyakorlását könnyíti meg, hogy ezt az értékelést nyilvánosságra kell hozni.

A 7. §-hoz

A közoktatásról szóló törvény garantálja az intézményválasztás jogát a szülők részére. Ahhoz azonban, hogy a szülők e jogukkal élni tudjanak megfelelő információkra van szükségük. Az óvodában, iskolában, kollégiumban végzett pedagógiai munka alapja a nevelési program, illetve a pedagógiai program. A szülők választását jelentősen megkönnyíti, ha ezekhez a dokumentumokhoz hozzá tudnak férni. A törvény ezért rendeli el a nevelési, illetve a pedagógiai program nyilvánosságra hozatalát az intézmény honlapján, illetve, ha az intézményben nem működtetnek honlapot, a helyben szokásos módon.

A 8. §-hoz

Az iskola pedagógiai programja biztosítja, hogy az iskolai felkészítés egységes elvek, célok és követelmények alapján folyik. Az iskola nevelőtestülete fogadja el a pedagógiai programot és ennek részeként a helyi tantervet, amelynek bevezetéséhez azonban a fenntartó jóváhagyására is szükség van. A helyi tanterv lényeges szerepet tölt be az iskolai tankönyvrendelés elkészítésében, hiszen meg kell hogy határozza a kiválasztás elveit. Miután törvény határozza meg, hogy az iskolának milyen körben kell biztosítani a tankönyvekhez való ingyenes hozzáférés lehetőségét, a tankönyvkiválasztás során e körülményre a nevelőtestületnek figyelemmel kell lennie.

A közoktatásról szóló törvény 33. §-ának (3) bekezdése szerint az egységes iskola a különböző típusú iskolák feladatait egységes, közös és ehhez kapcsolódó elkülönülő tananyag és követelményrendszer alkalmazásával látja el. Másik jellemzője ennek az iskolának, hogy a pedagógiai feladatellátás tekintetében szervezetileg egységes intézmény.

A 9. §-hoz

A közoktatásról szóló törvény 24. §-a alapján a gyermek annak a nevelési évnek az első napjától köteles óvodába járni, amelyben az ötödik életévét betölti. Ezért a gyakorlatban a gyermek lakóhelye, ennek hiányában tartózkodási helye szerinti illetékes óvodák csak ettől az időponttól kezdődően fogadják el az illetékességi területükön élő gyermekek jelentkezési kérelmét minden esetben. Nem alakult ki egységes gyakorlat a gyermekek védelméről szóló törvényben meghatározottak végrehajtására. A gyermekek védelméről szóló törvény pedig világosan meghatározza, melyek azok az esetek, amikor a helyi önkormányzatnak gondoskodni kell a gyermek napközbeni ellátásáról. A törvény a közoktatásról szóló 1993. évi LXXIX. törvény módosításáról szóló 2003. évi LXI. törvény 40. §-ával megállapított rendelkezés pontosabb meghatározását adja.

A 10. §-hoz

A nem helyi önkormányzatok által fenntartott óvodák, iskolák és kollégiumok akkor kezdhetik meg a pedagógiai tevékenységüket, ha megkapják ehhez az engedélyt. A törvény meghatározza azokat az illetékességi szabályokat, amelyek alapján a kérelmeket el kell dönteni. Garanciális szabály, hogy a törvény tételesen meghatározza, mely esetben tagadható meg az engedély kiadása. Ez a szabályozás azért lényeges, mert a meglévő feltételek esetén az engedély kiadása nem tagadható meg.

A 11. §-hoz

A nem állami, nem helyi önkormányzati fenntartásban működő intézmény több helyen végzi feladatát, valamennyi feladatellátási helyen indokolt annak vizsgálata, hogy a gyermekek, illetve a tanulók fogadásához és felkészítéséhez szükséges feltételek rendelkezésre állnak-e.

A 12. §-hoz

Az Alkotmánybíróság a 22/1997. (IV. 25.) AB határozatában foglalkozik az egyházi jogi személyek által fenntartott közoktatási intézmények finanszírozásával. A határozatban rámutatott arra, hogy az egyházi jogi személyek által fenntartott közoktatási intézmények a normatív költségvetési támogatáson kívül olyan arányú kiegészítő anyagi támogatásra jogosultak, amilyen arányban ezek az intézmények állami vagy önkormányzati feladatokat vállalnak át. Ezért a törvényben foglaltak szerint, ha az egyházi jogi személy a helyi önkormányzattól vesz át óvodát, iskolát vagy kollégiumot, az átadó helyi önkormányzat köteles az egyházi jogi személlyel közoktatási megállapodást kötni. E közoktatási megállapodás alapján az egyházi jogi személy jogosulttá válik a normatív költségvetési hozzájáruláson felül a kiegészítő hozzájárulásra is. E közoktatási megállapodással az egyházi jogi személy önkormányzati feladatot vállal át, ezért a felmerült költségeket a helyi önkormányzatnak vissza kell térítenie a központi költségvetés részére. Az egyházi jogi személy a közoktatási megállapodás alapján a központi költségvetéstől kapja meg közvetlenül a kiegészítő hozzájárulást.

A 13. §-hoz

A közoktatásról szóló törvény 84. §-ának (7) bekezdése szerint a fenntartói irányítás, illetőleg az intézményi hatáskörben hozott, az egyenlő bánásmód követelményét sértő, illetve a gyermek mindenek felett álló érdekével ellentétes döntés semmis. Helyi önkormányzatok, illetve szerveik által hozott semmis döntés esetén a helyi önkormányzatokról szóló törvény előírásainak megfelelően a közigazgatási hivatal vezetője jogosult eljárni.

A 14. §-hoz

A közoktatási intézményrendszer működésének, teljesítményének megismerését szolgálja az országos mérés, értékelés. Ennek megszervezése és végrehajtása az Oktatási Minisztérium feladata. A mérés, értékelés hozzáférhetővé tétele lehetőséget biztosít ahhoz, hogy a szolgáltatást igénybe vevők megfelelő tájékoztatást kapjanak.

A 15. §-hoz

A közoktatásról szóló törvény számos paragrafusa írja elő, hogy az intézményfenntartók, illetve az intézmények döntéseik meghozatalához vegyenek igénybe szakértőt. Az Országos Szakértői névjegyzék határozza meg, hogy meghatározott feladatokhoz ki vehető igénybe a szakértői feladatok ellátásához.

A 16. §-hoz

A törvény biztosítja, hogy a szolgáltatást igénybe vevők megfelelő információhoz jussanak a közoktatási intézmény működéséről. A fenntartó feladata, hogy az általa működtetett óvodák, iskolák és kollégiumok működését rendszeresen értékelje. A szerzett információk nyilvánosságra hozatalát biztosítja a törvény.

A 17. §-hoz

A szakmai ellenőrzés alkalmas eszköz annak megismerésére, hogy a közoktatás egyes intézményei, a közoktatás rendszerének meghatározott részei, illetőleg a közoktatás egész rendszere milyen teljesítményt nyújt. A közoktatásról szóló törvény előírásai alapján a szakmai ellenőrzés irányulhat az egész országban, meghatározott térségekben, megyékben, fővárosban, településen működő intézmények munkájának megismerésére vagy az egyes nevelési-oktatási intézményekben folyó pedagógiai munka értékelésére. Indokolt, hogy a szakmai ellenőrzés megállapításai nyilvánosságra kerüljenek abban a körben, amelyeknek érdeke fűződik ahhoz, hogy ismeretet szerezzen az ellenőrzés tapasztalatairól. A törvény megteremti a szükséges jogi kereteket ehhez.

A 18. §-hoz

A közoktatásról szóló törvény meghatározza, hogy melyek azok a szolgáltatások, amelyeket a tanuló ingyenesen vehet igénybe. Így például a felnőttoktatásban való részvétel már nem tekinthető minden esetben ingyenesnek. Hasonló módon nem tartozik az ingyenesen igénybe vehető szolgáltatások közé a második, illetve további szakképzettség megszerzése. A törvény meghatározza azokat az eseteket, amikor az általános szabályoktól eltérően ingyenesen lehet igénybe venni az oktatást.

A 19. §-hoz

Az alapfokú művészetoktatásban való részvétel nem tartozik az ingyenesen igénybe vehető szolgáltatások körébe. A tanuló az alapfokú művészetoktatásban térítési díj ellenében vagy tandíjfizetés mellett vehet részt. A törvény egyértelműen meghatározza, hogy melyek azok a szolgáltatások, amelyek térítési díj mellett vehetők igénybe.

A 20. §-hoz

Az alapfokú művészetoktatásban részt vevők tandíjat fizetnek minden olyan esetben, amikor a közoktatásról szóló törvény 115. §-ában meghatározott szolgáltatásokon kívül további szolgáltatásokat vesznek igénybe. Az alapfokú művészetoktatás azok számára lehet kedvezményes szolgáltatás, akik tankötelesek vagy a nappali oktatás munkarendje szerinti oktatásban készülnek fel. Így például az esti, levelező vagy távoktatásban résztvevők tandíjfizetés mellett vehetik igénybe az alapfokú művészetoktatást.

A 21. §-hoz

A közoktatásról szóló törvény 115-116. §-ai határozzák meg, hogy az egyes szolgáltatások igénybevételéért kell-e a gyermeknek, a tanulónak, illetve szüleinek ellenszolgáltatás fizetnie, és ha igen, akkor milyen mértékűt. Az ingyenes szolgáltatás körében a közoktatásról szóló törvényben meghatározottak szerint nem kérhető ellenszolgáltatás. A közoktatásról szóló törvény 115. §-ában és 116. §-ában meghatározott rendelkezések alapján a fenntartó állapítja meg a fizetési kötelezettséget. A fenntartó által meghatározott eljárási rend szerint, illetőleg feltételek fennállása esetén az intézmény vezetője azonban a meghatározott fizetési kötelezettséget részben vagy egészben elengedheti.

A 22. §-hoz

A közoktatásról szóló törvény meghatározza azokat a minimális időkereteket, amelyeket a fenntartók kötelesek biztosítani az előírt feladatok végrehajtásához. Az intézményvezetők ezt az időkeretet nem léphetik túl csak a fenntartó egyetértésével. Ennek indoka, hogy a fenntartó köteles elkészíteni és finanszírozni az intézményi költségvetést. A törvény meghatározza azt is, hogy mely feltételek mellett térhet el a közoktatási intézmény a törvényben meghatározott paraméterektől.

A 23. §-hoz

A közoktatási intézmények egy része olyan feladatot lát el, amelyik nem kötődik szorosan egy meghatározott településhez. Ezeknek az intézményeknek a finanszírozása adott esetben nehézségekbe ütközhet. A törvény ezért teszi lehetővé közalapítvány létrehozását, amely segítséget nyújthat e feladatok finanszírozásához. A törvény meghatározza a közalapítvány működésének legfontosabb elveit. A sajátos nevelési igényű gyermekek nevelésével és oktatásával kapcsolatos feladatok ellátását országos szinten közalapítvány segíti. A közalapítványt a Kormány hozza létre. A törvény meghatározza a közalapítvány működésének legfontosabb elemeit.

A 24. §-hoz

A közoktatásról szóló törvény előírásai alapján az első szakképzettség megszerzésére történő felkészítés ingyenes. A közoktatásról szóló törvény értelmező rendelkezései határozzák meg, hogy a törvény alkalmazásai során milyen szempontok alapján kell megállapítani, hogy a tanuló első, második vagy további szakképesítésben vesz-e részt. Az Országos Szakképzési Jegyzék határozza meg azt a kört, amelyben a meglévő szakképesítéssel betölthető munkakör magasabb színvonalon való ellátását biztosító képzés folyik.

A 25. §-hoz

A paragrafus meghatározza a közoktatásról szóló törvény 1. számú melléklet 4. része alapján az intézményvezetők részére adható teljesítménypótlék bevezetésének ütemét.

A 26. §-hoz

A törvény az önkormányzatok részére határozza meg, hogy az óvodákban, iskolákban és kollégiumokban milyen létszámot kell biztosítaniuk a tevékenység megszervezéséhez. A létszám két nagy csoportra osztható: a kötelező és az ajánlott létszámra. A kötelező létszám biztosításánál nincs mérlegelési lehetőség. Ezért a törvény egyértelműen megjelöli, hogy mely feladatok ellátásához kell kötelezően biztosítani az előírt létszámot. Az ajánlott létszám biztosításáról a fenntartónak a feladat megszervezéséhez szükséges mértékben kell gondoskodnia. Amennyiben a nevelési-oktatási intézményben meghatározott feladatot az intézmény alapító okirata szerint vagy jogszabály alapján kötelezően el kell látni, az ehhez szükséges létszámot a fenntartónak mérlegelés alapján biztosítania kell. A létszám-meghatározásra vonatkozó előírások megtartása nemcsak a helyi önkormányzatoknak, hanem más intézményfenntartóknak is kötelessége.

A 27. §-hoz

Az Alkotmány 59. §-ában biztosított személyes adatok védelméhez való jognak az a tartalma, hogy mindenki maga rendelkezik személyes adatainak feltárásáról és felhasználásáról. Kivételesen törvény elrendelheti személyes adat kötelező kiszolgáltatását, és előírhatja a felhasználás módját is. Ilyen esetben a törvény korlátozza az információs önrendelkezés alapvető jogát, ezért alkotmányos követelmény a célhoz kötöttség, vagyis az, hogy a személyes adat csak a szükséges és feltétlenül indokolt mértékben és körben kerüljön feldolgozásra, továbbításra.

A 28. §-hoz

A közoktatásról szóló törvény meghatározza azt az időkeretet, amelynek felhasználásával az iskolák megszervezhetik feladataikat. A rendelkezésükre álló időkeret nemcsak tanórai foglalkozások megtartásához, hanem osztálybontáshoz is felhasználható. Abban az esetben, ha az osztály létszáma „alacsony”, nem indokolt a tanórai foglalkozásoknál az osztálybontás alkalmazása. Ezért a törvény alapján az e célra rendelkezésre álló időkeretet csökkenteni lehet.

-----STARTING---POINT---VEGE---

A 29. §-hoz

A törvény 29. §-a meghatározza a hatálybalépés napját és a hatálybalépéssel kapcsolatos „átmeneti rendelkezéseket”.