2008. évi XXI. törvény indokolása

a humángenetikai adatok védelméről, a humángenetikai vizsgálatok és kutatások, valamint a biobankok működésének szabályairól

-----STARTING---POINT---ALTALANOS--- 

Már a nyolcvanas években felmerült az a szakmai, majd később társadalmi igény, hogy a genetikai szakterület nyerjen jogi szabályozást. Ma már egyre több kórállapotban áll rendelkezésre olyan ismeret vagy vizsgálati lehetőség, ami emberi géneket érint. Alapvető jelentőségűvé váltak a genetikai tesztek és szűrővizsgálatok a diagnosztikában, lehetőség nyílik a génterápiára, igényes kutatások folynak betegségek kórokának, kialakulási lépéseinek feltárására, új és az eddigieknél hatékonyabb kezelési lehetőségek kimunkálására, egyedi gyógyszeres kezelés alkalmazására új genetikai ismeretek segítségével.

A gének részletes megismeréséhez, a betegségek kórokainak feltárására irányuló genetikai kutatásokhoz olyan vizsgálatokra van szükség, amelyek a genetikai információ individuális megvalósulására is fényt derítenek. Ez pedig az egyén egészségi állapotának vizsgálatát, a populációs variabilitás meghatározását is igényli. Egyebek között ebből az is következik, hogy alapvető érdek minél több egyénre kiterjeszteni ezeket a tanulmányokat. Az elmúlt években ezért a genetikai adatok, illetve az ezek forrását jelentő emberi DNS-minták, szövet- és sejtminták gyűjtése egyre fontosabb szerepet kap az orvosbiológiai kutatásokban és az egyének, családok egészségmegőrzésében. Az egyénekre jellemző génállomány azonban személyhez fűződő adatok halmaza, ráadásul olyan módon, hogy a személyes adatok a vérrokonokra is tartalmaznak információkat. Ebből az következik, hogy a kutatók kutatási szabadsága az egyéni önrendelkezési jog tartalmával találkozik olyan területen, melynek jogszabályai még nemzetközi szinten is nagyon frissek.

Mivel a genetikai adatbázisok birtoklásának stratégiai jelentősége lett, a kutatók féltve őrzik az adatok forrásául szolgáló mintakollekciókat. Ugyanakkor létezik a tudományban egy másik irányú tendencia is: tudományos célból széles körben cserélnek gazdát az egyes minták, belföldi és nemzetközi méretekben egyaránt. Mindez úgy zajlik, hogy a mintákat gyűjtők, felhasználók többsége számára a kollekciók státusza nem ismert, s a laboratóriumok nagyobb részének tevékenysége ebből a szempontból szabályozatlan. A legtöbb európai országban kezdeti fázisban van az emberi biológiai anyagminták és genetikai adatok tárolásának szabályozása, ráadásul jelentős eltérések mutatkoznak az egyes kollekciók típusától, a laboratóriumok jellegétől függően is. Léteznek klinikai vagy genetikai, közkórházi vagy magánintézeti, kutató vagy szolgáltató laboratóriumok. Többnyire az egyén beleegyező nyilatkozata nélkül történt a mintavétel, s még kevésbé volt szabályozott a minták vagy adatok felhasználásának rendje. Nem volt szabályozva a minták vagy az adatok cseréje, a genetikai információ megosztása, továbbá a genetikai adatokra kiterjedő egyéni önrendelkezési jog.

Az Európa Tanácsnak az emberi lény emberi jogainak és méltóságának a biológia és az orvostudomány alkalmazására tekintettel történő védelméről szóló, 1997. április 4-én kelt Oviedói Egyezményéhez, valamint annak az emberi lény klónozásának tilalmáról szóló Kiegészítő Jegyzőkönyvéhez hazánk a 2002. évi VI. törvénnyel csatlakozott. Magyarország ezzel vállalta, hogy folyamatosan figyelemmel kíséri a bioetika, az orvosbiológiai kutatások szabályozási körét, illetve a tárgykörben jogszabályokat alkot, a törvény ennek a követelménynek felel meg. A fenti ratifikációval tiltottá vált minden olyan beavatkozás, amelynek célja egy másik élő vagy holt emberi lénnyel genetikailag azonos emberi lény létrehozása (1. Cikk). Az emberi génállomány kutatásával, és az azon történő beavatkozással külön fejezet foglalkozik az Egyezményben. Tiltott a genetikai állományon alapuló hátrányos megkülönböztetés (11. Cikk), keretjelleggel szabályozottak a genetikai előrejelző vizsgálatokkal kapcsolatos kérdések. Ilyen jellegű előrejelző vizsgálatokat csak orvosi vagy orvosi kutatási célból, megfelelő genetikai tanácsadás biztosításával lehet végezni (12. Cikk). Olyan beavatkozás, amelynek tárgya az emberi génállomány megváltoztatása, csak megelőzési, kórismézési vagy gyógyítási indokból hajtható végre, és csak akkor, ha nem célja a leszármazottak genetikai állományának megváltoztatása (13. Cikk). Ugyancsak tiltott a nem orvosi segítséggel történő megválasztása, kivételt téve olyan esetre, amikor a cél egy nemhez kötötten öröklődő súlyos betegség elkerülése (14. Cikk).

Az egészségügyről szóló 1997. évi CLIV. törvény (a továbbiakban: Eütv.) a genetikai beavatkozásokkal kapcsolatban az Egyezménnyel megegyező szabályokat tartalmaz, megtiltva a reproduktív célú klónozást [180. § (5) bekezdés]. A genetikai kutatások, ugyancsak szinkronban az Egyezménnyel, kizárólag megelőzési, kórismézési vagy gyógykezelési indokból végezhetőek, és új egyedet semmilyen körülmények között nem lehet létrehozni (162. §), valamint itt is tiltott az utód nemének születés előtti megválasztása, az Egyezményben foglalt kivételekkel (182. §).

Az 1978. évi IV. törvény a Büntető Törvénykönyvről szankcionálja a tiltott beavatkozásokat, így a reproduktív célú klónozást (173/G. §), valamint a születendő gyermek nemének megválasztására irányuló jogellenes eljárást (173/C. §), és az emberi embrió génállományának megváltoztatására irányuló jogellenes kutatást (173/F. §).

Az Európai Unió jogszabályai közül figyelembe veendő az Európai Parlament és a Tanács 95/46/EK számú irányelve az egyénnek a személyes adatok feldolgozásával kapcsolatos védelméről és ezeknek az adatoknak a szabad áramlásáról, valamint az Európai Parlamentnek és a Tanácsnak az emberi felhasználású szövetek és sejtek adományozása, levétele, ellenőrzése, feldolgozása, megőrzése, tárolása és továbbítása minőségi és biztonsági szabványainak megállapításáról szóló 2004/23/EK irányelve.

Az Európa Tanács Parlamenti Közgyűlése 2008. január 21-25. között Strasbourgban tartott ülésszakán tárgyalta meg az egészségügyi célból végzett genetikai tesztvizsgálatokról szóló, az Oviedói Egyezmény Kiegészítő Jegyzőkönyvének tervezetét, amely a törvényhez kapcsolódó területet fog át a genetikai kutatások kivételével. A törvény előkészítése során e Jegyzőkönyv tervezete is áttekintésre került.

A genetikai kutatások fellendülésével és alkalmazásuk gyakorivá válásával időszerűvé vált hazánkban is a genetikai adatok gyűjtésének, kezelésének és a biobankok működésének jogi szabályozása. A törvény hiánypótló, hiszen ma már egyre több kórállapotban áll rendelkezésre olyan vizsgálati lehetőség, ami emberi géneket érint. Ugyanakkor a mintavétel, a levett minták jogi helyzete és a genetikai adatok tárolásának, felhasználásnak szabályai nem voltak rendezve. A törvény speciális jellegű jogszabály, a személyes adatok védelméről és a közérdekű adatok nyilvánosságáról szóló 1992. évi LXIII. törvényhez (a továbbiakban: Avtv.), valamint az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvényhez (a továbbiakban: Eüak.) kapcsolódik.

A törvény célja, hogy megfelelő jogforrási szinten, az adatokkal összefüggő önrendelkezési jog védelmének igényéhez, ugyanakkor a kutatások törvényi keretek közötti szabadságához igazodó részletezettséggel szabályozza a gyógykezelés és humángenetikai kutatás céljából végzett genetikai adatgyűjtést, a genetikai adatok kezelésének feltételeit és céljait, valamint a biobankokra vonatkozó szabályokat.

A törvény három témakörben foglalja össze a genetikai adatok gyűjtésével, kezelésével, tárolásával összefüggő tevékenységek szabályozását.

I. Az általános rendelkezéseket követően - amelyek meghatározzák a genetikai adat fogalmát, kezelésének céljait, a genetikai adatot kezelni jogosultak körét, valamint az érintett személyek jogait, részletezve az elhunyt személyből történő genetikai mintavétel szabályait - a törvény a genetikai vizsgálatokra vonatkozó alapvető szabályokat állapítja meg.

II. A második témakör a genetikai minták és adatok kutatási célú felhasználását szabályozza. A humángenetikai kutatások az egyének genetikai identitását meghatározó, genetikai anyagok (gének, kromoszómák) szerkezeti felépítésének, rendellenességeinek, továbbá génekben kódolt program testi, szellemi, viselkedésbeli sajátságokban való megnyilvánulásának, illetve a génekben kódolt program szülőktől az utódokba való átjutása törvényszerűségeinek, e folyamatok rendellenességeinek feltárása útján komoly tudományos jelentőséggel bírnak. Mindezek biztosítására rögzíti a törvény a minták és adatok kutatási célú felhasználásának kereteit, a felhasználáskor szükséges adatvédelmi garanciákat, a populáción végzett genetikai kutatásra - mint speciális genetikai kutatásra - vonatkozó szabályokat, valamint az archivált gyűjteménybe került minták új kutatáshoz történő felhasználásának feltételeit.

III. A törvény harmadik része a biobankok működésére vonatkozó szabályokat tartalmazza. A biobankok működési feltételeinek jogszabályi rendezésével megteremtődnek a feltételei a humán biológiai anyagmintákat tartalmazó gyűjtemények működésének. Eszerint a genetikai mintát, illetve adatot kizárólag biobankban, főszabályként az érintett beleegyező nyilatkozatában meghatározott formában kell tárolni. Garanciális jellegű az a rendelkezés, amely meghatározza a genetikai minta, illetve adat személyazonosításra alkalmas módon történő tárolásának feltételeit, valamint kimondja az ilyen adatokat tartalmazó nyilvántartás személyazonosító adatokat tartalmazó nyilvántartással történő összekapcsolásának tilalmát. Rögzítésre került, hogy biobankot genetikai vizsgálatokra, illetve meghatározott orvostudományi kutatások végzésére jogosult egészségügyi szolgáltató, valamint humángenetikai kutatások végzésére jogosult más intézmény - mely a biobank létesítésére és fenntartására vonatkozó feltételekkel rendelkezik - létesíthet és tarthat fenn. A törvény rendelkezik a biobankban alkalmazandó felelős személy feladatairól, a biobankban tárolt adatok megőrzéséről és az adatok továbbításáról, valamint a biobankokat tartalmazó nyilvántartásról.

-----STARTING---POINT---RESZLETES---

Az 1. §-hoz

A törvény célja, hogy meghatározza a humángenetikai vizsgálatra és humángenetikai kutatásra vonatkozó szabályokat, a genetikai adatok kezelésének feltételeit és céljait, valamint a biobankokra vonatkozó szabályokat.

A 2. §-hoz

E § a törvény területi és tárgyi hatályát határozza meg. A törvény rendelkezéseit a Magyar Köztársaság területén végzett, humángenetikai vizsgálat, illetve humángenetikai kutatás céljából történő genetikai mintavételre, a mintavétel helyétől függetlenül a genetikai adat kezelésére, feldolgozására, továbbá genetikai teszt- és szűrővizsgálatra és humángenetikai kutatásra, valamint a biobankokra kell alkalmazni, kivéve a bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény szerinti DNS-profil nyilvántartást, valamint más igazságügyi, bűnüldözési és bűnmegelőzési célból történő adatkezelést.

A 3. §-hoz

A törvény egységes értelmezése és végrehajtása érdekében meghatározza az alkalmazásában használt - a genetikai orvosi szakmában sem mindig nyilvánvaló - fogalmakat, nagy hangsúlyt fektetve a genetikai adat, és annak felhasználásához kapcsolódó beavatkozások, valamint a genetikai adatok és minták tárolási formájának meghatározására. Emellett meghatározza azokat a fogalmakat, amelyek normatív tartalmának megállapítása szükséges ahhoz, hogy ezek a jogalkalmazás folyamatában megfelelő módon válhassanak majd jogviszonyok alapjává.

A 4-5. §-hoz

Tételesen felsorolásra kerülnek azok a célok, amelyek érdekében humángenetikai adatot kezelni lehet, valamint az adatkezelésre jogosultak köre és a genetikai adatok megismerésére jogosult egyéb személyek.

A 6-7. §-hoz

A genetikai adatok az egyén genetikai betegségekkel kapcsolatos kockázatára, örökölt hajlamára, testi vagy viselkedésbeli variánsaira utalnak és bizonyos esetekben következtetések vonhatók le az egyén családtagjainak egészségi jellemzőire, sőt a jövőben valószínűsíthető betegségeire is. A genetikai adatok e széles személyi körre kiterjedő szenzitív volta miatt szükséges az érintettek személyiségi jogainak törvényi szintű védelme, az önrendelkezési jog és a tájékoztatáshoz való jog biztosítása.

A tájékoztatáshoz való jogosultság gyakorlása az önrendelkezési jog megfelelő módon való érvényesülésének előfeltétele. Ennek értelmében a törvény az érintettek alapvető jogává teszi, hogy a genetikai vizsgálat során keletkezett genetikai adatairól, az adatok kezelésével kapcsolatos kérdésekről részletes tájékoztatást kapjon.

Ennek keretében a humángenetikai vizsgálat céljából történő mintavétel előtt az érintettet genetikai tanácsadás során tájékoztatni kell a mintavétel céljáról, a vizsgálat elvégzésének vagy elmaradásának előnyeiről és kockázatairól, a lehetséges eredménynek az érintettet és közeli hozzátartozóit érintő esetleges következményeiről, a genetikai minta és adat tárolásának módjairól, a különböző formában tárolt genetikai minták, továbbá adatok azonosíthatóságának lehetőségeiről.

A genetikai minta kutatási célú felhasználása esetén az érintettet tájékoztatni kell az Eütv. 159. §-ának (3) bekezdésében foglaltakról, a genetikai minta, illetőleg adat tárolásának módjairól, a különböző formában tárolt genetikai minták, illetve adatok azonosíthatóságának lehetőségeiről, valamint az érintett egyéb nyilatkozata hiányában a genetikai minta archivált gyűjteménybe való bekerüléséről, a tárolt genetikai minták esetleges továbbításáról. Az érintett egyéniesített genetikai tanácsadásra a humángenetikai vizsgálat eredményével kapcsolatban is jogosult. A tájékoztatásnak segítenie kell az érintettet az eredmény lehetséges következményeinek hosszú távú feldolgozásában és az optimális kezelési lehetőségek kiválasztásában.

A tájékoztatáshoz való jog ugyanakkor értelemszerűen magában foglalja az e jogról való lemondás lehetőségét is.

Az érintett megfelelő alakiságok mellett megnevezheti azt a személyt, aki jogosult genetikai adatait megismerni.

Amennyiben a közeli hozzátartozó betegsége megelőzése, betegsége természetének megismerése, gyógykezelése, valamint utódaira vonatkozó betegségkockázat megítélése érdekében ez szükséges, akkor az érintett genetikai adatait a közeli hozzátartozó is megismerheti. Ennek érdekében kezdeményezésére a közeli hozzátartozó genetikai tanácsadás keretében, kérelmére jogosult az adatok megismerésére.

A 8-11. §-hoz

A genetikai adatok szenzitív voltára tekintettel a törvény részletesen szabályozza az érintettek önrendelkezéshez fűződő jogát, és annak elemeit.

Ehelyütt előírja, hogy a mintavétel előtt az érintett részletes tájékoztatáson alapuló, írásban rögzített beleegyezése szükséges. Az írásos beleegyezés tartalmát illetően a törvény meghatározza azokat az összetevőket, amelyek ezt a nyilatkozatot alkotják.

Az érintettnek a hozzájárulás során nyilatkoznia kell arról, hogy genetikai mintáját és adatait milyen formában tárolják és milyen célból kezelhetik.

Fontos garanciális szabály, hogy az önrendelkezési jog alapján az érintett a genetikai adatai kezeléséhez való hozzájárulását bármikor visszavonhatja.

A korlátozottan cselekvőképes és cselekvőképtelen személyek beleegyező nyilatkozatára az alábbi speciális rendelkezések vonatkoznak:

Korlátozottan cselekvőképes személy törvényes képviselője beleegyezésével vagy utólagos jóváhagyásával tehet beleegyező nyilatkozatot, azzal azonban, hogy ha utólagos jóváhagyásra kerül sor, akkor ennek megtörténtéig a mintavételre nem kerülhet sor. Cselekvőképtelen személy esetében helyette törvényes képviselője nyilatkozhat. Mind a korlátozottan cselekvőképes, mind a cselekvőképtelen esetében ugyanez a szabály irányadó a visszavonó nyilatkozatra is. Ha azonban a genetikai minta levételének vagy felhasználásának megtiltása, korlátozása tárgyában történik a nyilatkozattétel, azt a korlátozottan cselekvőképes törvényes képviselőjének közreműködése nélkül is megteheti; míg a cselekvőképtelen személy helyett törvényes képviselője nyilatkozik.

A kódolt genetikai minták és adatok tárolása esetén az érintett csak abban az esetben kerülhet azonosításra, ha az az ő vagy közeli hozzátartozója érdekében történik.

A genetikai minták és adatok az érintett kifejezett tiltakozó nyilatkozatának hiányában anonimizált formában archivált gyűjteményben is elhelyezhetők.

A törvény lehetőséget ad az elhunyt személyek genetikai mintáinak felhasználására.

A genetikai minta levételére, a levett, személyazonosító adatokkal együttesen tárolt vagy kódolt genetikai minta vizsgálatára, humángenetikai kutatás céljából történő igénybevételére vagy a belőle származó genetikai adat felhasználására akkor kerülhet sor, ha az elhunyt ez ellen életében nem tett tiltakozó nyilatkozatot, tekintve, hogy még életében rendelkezhet úgy is, hogy a tőle a halálát követően vett genetikai minta felhasználásának célját korlátozza.

A tiltakozó vagy korlátozó nyilatkozatot a cselekvőképes személy közokiratban, teljes bizonyító erejű magánokiratban vagy - amennyiben írásbeli nyilatkozatot egyáltalán nem vagy csak jelentékeny nehézséggel tudna tenni - két tanú együttes jelenlétében szóban tehet.

Szóbeli nyilatkozat esetén azt írásba kell foglalni, amelyen a két tanú aláírásával igazolja a szóbeli nyilatkozat megtörténtét. A kezelőorvosnál tett szóbeli nyilatkozatot - amelyet két tanú aláírásával látott el - vagy az egyébként rendelkezésére álló nyilatkozatot a kezelőorvos az egészségügyi dokumentációban írásban rögzíti, illetve ahhoz csatolja.

Lényeges garanciális szabály, hogy az érintett genetikai adatai kezeléséhez adott hozzájárulását bármikor visszavonhatja. Ebben az esetben kérheti a genetikai minta és a belőle származó genetikai adat megsemmisítését.

A megsemmisítésre - a kezelés céljától függően - differenciált időtartamon belül kell sort keríteni azzal, hogy az érintett személy közeli hozzátartozója betegsége megelőzése, betegsége természetének megismerése, gyógykezelése, valamint utódaira vonatkozó betegségkockázat megítélése érdekében a genetikai adatok megismerésére jogosult, mivel a genetikai adatok az egyén genetikai betegségekkel kapcsolatos kockázatára, örökölt hajlamára, testi vagy viselkedésbeli variánsaira utalnak és bizonyos esetekben következtetések vonhatók le az egyén családtagjainak egészségi jellemzőire, sőt a jövőben valószínűsíthető betegségeire is.

Ennek érdekében a kezelőorvos az általa ismert közeli hozzátartozót közvetlenül is felhívja a genetikai adatok genetikai tanácsadás keretében történő megismerésének szükségességére, vagy kezdeményezi az érintett személynél közvetlen hozzátartozójának genetikai tanácsadásba történő bevonását.

A fenti előírásokat a közeli hozzátartozók élethez és egészséghez fűződő jogának érvényesítése indokolja, akár az érintett személy önrendelkezési jogának korlátozásával is.

A II. fejezetben foglalt rendelkezések alkalmazása során az Eütv. 13. és 14. §-ának a tájékoztatáshoz való jogra és 16. §-ának a beleegyező nyilatkozatra vonatkozó szabályai is megfelelően irányadóak.

A 12-15. §-hoz

A III. Fejezet a humángenetikai vizsgálatra vonatkozó általános szabályokat és feltételeket határozza meg.

A törvény előírja, hogy humángenetikai vizsgálat csak a külön jogszabály szerint felszerelt, szakképzett személyi háttérrel rendelkező egészségügyi szolgáltatónál végezhető, melynek meg kell felelnie a genetikai minták és adatok tárolása e törvény és külön jogszabály szerinti feltételeinek.

A genetikai vizsgálatok körébe tartozó genetikai teszt- és szűrővizsgálatok eredményeként a betegség tüneteit még nem mutató egyének esetében is egyéni hajlam mutatható ki bizonyos meghatározott betegségekkel szemben.

A törvény kifejezetten rögzíti, hogy genetikai vizsgálat csak megelőzési, diagnosztikai, terápiás, illetve rehabilitációs célból végezhető.

Garanciális szempontból szükséges, hogy az életkoruk, illetve állapotuk miatt speciális helyzetben lévő személyek esetében a törvény kizárja genetikai teszt elvégzését, illetve azt meghatározott - az érintett vagy közeli hozzátartozója gyógykezelése, betegség kialakulása, késleltetése, egészségének helyreállítása érdekében szükséges - feltételek fennállásához kösse. Ebben az esetben is szükséges azonban a törvényes képviselő tájékoztatáson alapuló, írásbeli hozzájárulása.

A humángenetikai vizsgálat eredményét indokolt a kezelést végző orvossal is közölni, aki a vizsgálatot kezdeményezte.

A humángenetikai vizsgálat érdekében történő mintavételt megelőző tájékoztatásnak ki kell terjednie a humángenetikai vizsgálat pontos céljára. A tájékoztatásban meghatározott célt meghaladóan végzett további vizsgálat hozzájáruló nyilatkozat hiányában kizárólag az érintett megfelelő tájékoztatását követő ismételt beleegyezése esetén végezhető el.

A 16-18. §-hoz

A genetikai kutatások szabályozása során a törvény az adatokkal összefüggő önrendelkezési jog védelmének igényéhez, ugyanakkor a kutatások törvényi keretek közötti szabadságához igazodó részletezettséggel szabályozza a humángenetikai kutatás céljából végzett genetikai adatgyűjtést, a genetikai adatok kezelésének feltételeit és céljait.

A genetikai kutatások nyomán keletkező információk előre jelezhetik az egyén egyes később bekövetkező betegségeit, jelentős hatást gyakorolhatnak a családtagok gyógykezelésére, betegségmegelőzésére, a családtervezésre, sőt bizonyos esetekben a következő generációk genetikai ismereteit, önrendelkezési szabadságát is érinthetik. A genetikai kutatások során olyan információk is napvilágot láthatnak, amelyek a biológiai mintavételkor még ismeretlen egyének vagy csoportok számára is jelentőséggel bírnak.

A törvény rögzíti a humángenetikai kutatásokra vonatkozó legfontosabb szabályokat. E körben előírja az Eütv. orvostudományi kutatásokra vonatkozó szabályainak megfelelő alkalmazását is. Továbbá a tárgyi feltételek körében előírja azt, hogy humángenetikai kutatás csak olyan intézményben végezhető, ahol a genetikai minták és adatok tárolásának a törvény és külön jogszabály szerinti feltételei rendelkezésre állnak.

A törvény rendelkezik a populáción végzett humángenetikai kutatásokról, mely speciális kutatási forma: egy adott csoporthoz tartozó egyének, illetve különböző csoportokhoz tartozó egyének között létező genetikai variációk megoszlásának meghatározására, azok természetének és következményeinek feltárására végezhető.

Garanciális rendelkezésként írja elő a törvény, hogy a populáción végzett genetikai kutatás széles körű tájékoztatás, a személyiség genetikán kívüli jellemzőit is tiszteletben tartó eljárás biztosításával végezhető, melynek során a kutatás céljáról, a kutatásba bevont alanyok köréről, számáról, a kutatás időtartamáról, a minták, illetve adatok tárolásának módjairól a kutatásba bevont populáció egésze számára is tájékoztatás nyújtható, amely azonban nem helyettesítheti az érintettek egyedi tájékoztatását és beleegyező nyilatkozatát.

A törvény rendelkezik továbbá az egyén viselkedésbeli jellemzőit vizsgáló humángenetikai kutatásról is.

Garanciális szabályként, az érintett önrendelkezési jogának részeként jelenik meg a törvényben az a rendelkezés, mely szerint az érintett a kutatás során bármikor kérheti a kizárólag kutatási célból szolgáltatott genetikai minta, illetve a belőle származó genetikai adatok kódolását, pszeudonimizálását vagy anonimizálását.

A 19. §-hoz

A törvény meghatározza az archivált gyűjteménybe került minták - azon minták, ahol a mintavétel eredeti célja már megvalósult - új kutatáshoz történő felhasználásának feltételeit, figyelemmel az érintettek önrendelkezési jogára, ugyanakkor a kutatások előrehaladásához fűződő érdekekre is.

Nem anonimizált genetikai minta, illetve adat új kutatáshoz történő felhasználásához be kell szerezni az érintett beleegyező nyilatkozatát. Amennyiben az érintett az adott kutatáshoz történő felhasználáshoz nem járul hozzá, a minta és adat az adott célra nem használható fel, hanem változatlan feltételek között, az érintett rendelkezése szerint tárolandó.

Amennyiben az érintett előbbiekben jelzett beleegyezése bármely más ok miatt nem szerezhető be, a személyazonosító adattal együtt tárolt genetikai mintát, illetve adatot a további felhasználást megelőzően kóddal kell ellátni azzal, hogy a kódolt genetikai minta, illetve adat kizárólag az érintett hozzájáruló nyilatkozata esetén tárolható ismét személyazonosító adatokkal együttesen.

A genetikai minta, illetve adat kódolás nélkül, külön beleegyezés hiányában humángenetikai kutatási célra akkor is felhasználható, ha az érintett hozzájáruló nyilatkozata ezt lehetővé tette.

A 20. §-hoz

E § szerint a genetikai vizsgálat céljából vett genetikai minta kutatási célú felhasználása esetén a 19. §-ban foglalt szabályokat megfelelően alkalmazni kell.

A 21. §-hoz

A § főszabályként előírja, hogy a biobankban elhelyezett genetikai minta, illetve adat tárolási módja tekintetében az érintett személy beleegyező nyilatkozatát kell irányadónak tekinteni.

A 22. §-hoz

E § a biobank létesítésére, engedélyezésére vonatkozó főbb szabályokat állapítja meg. Eszerint biobank létesítése az alábbi két módon lehetséges:

1. Biobankot genetikai vizsgálatokra, illetve meghatározott orvostudományi kutatások végzésére jogosult egészségügyi szolgáltató, illetve humángenetikai kutatást végző egyéb intézmény az egészségügyi államigazgatási szerv engedélyével létesíthet és tarthat fenn.

2. Humángenetikai kutatást végző egyéb intézmény az egészségügyi államigazgatási szerv engedélyének hiányában, engedélyezett egyedi kutatási terv alapján, az abban foglalt keretek között működtethet biobankot a kutatás elvégzéséhez szükséges genetikai minták és adatok tárolására, kezelésére a kutatás időtartamára. Azaz ez utóbbi adatkezelési kör szűkebb mind időben, mind tárgyára tekintettel.

Egyebekben maga a kutatási terv, valamint a genetikai vizsgálatokat is végző egészségügyi szolgáltató működése is abban az esetben engedélyezhető, ha a humángenetikai kutatást végző intézmény rendelkezik biobankkal, vagy a biobank létesítésére és fenntartására vonatkozó, e törvény és külön jogszabály szerinti feltételekkel.

A 23. §-hoz

Az érintettek személyiségi jogait védi az a rendelkezés, hogy a tárolás során biztosítani kell a genetikai minta, illetve adat védelmét megsemmisítéssel, megsemmisüléssel, megváltoztatással, károsodással, nyilvánosságra kerüléssel, továbbá illetéktelen személy hozzáférésével szemben.

A fentiek biztosítása érdekében írja elő a törvény, hogy a kódolt genetikai mintát, adatot, illetve a kódkulcsokat mind fizikailag, mind elektronikusan elkülönítve kell tárolni, továbbá a kódkulcshoz való hozzáférés joga kizárólag a törvény szerinti felelős személyt illeti meg. A kódkulcs elkülönített tárolása során biztosítani kell, hogy az arra jogosult személyen kívül ahhoz más ne férhessen hozzá.

Lényeges előírás, hogy a törvény szerinti pszeudonimizált minta, illetve adat kódját a mintát szolgáltató személy kizárólagos rendelkezésére kell átadni, így biztosítandó, hogy a mintával való kapcsolata kizárólag saját rendelkezése alapján legyen helyreállítható.

A 24. §-hoz

A törvény előírja, hogy genetikai minta, illetve adat személyazonosító adatokkal együttesen csak az érintett hozzájárulása alapján tárolható, összhangban beleegyező nyilatkozatában foglaltakkal.

Rendkívül fontos garanciális szabály az adatok összekapcsolásának tilalma, azaz, hogy személyazonosító adatokkal együttesen tárolt, valamint kódolt genetikai mintát, illetve adatot tartalmazó nyilvántartás személyazonosító adatokat tartalmazó nyilvántartással nem kapcsolható össze.

A 25. §-hoz

E § szerint a biobankon belül a genetikai minták és genetikai adatok védelméért, a genetikai minták és adatok nyilvántartásáért, a nyilvántartás megőrzéséért egyrészről a biobankot működtető intézmény vezetője, másrészt az általa a biobank működésének felügyeletére kijelölt személy (a továbbiakban: felelős személy) a felelős.

A § meghatározza a felelős személy kinevezésének személyi feltételeit, valamint feladatait. A felelős személy feladatai közé tartozik a genetikai minták és adatok gyűjtésére, tárolására, feldolgozására és elosztására, valamint az adatvédelmi követelményekre vonatkozó jogszabályi előírások és intézményi szabályok érvényesítése, az intézményben működő biobank tevékenysége jogszerűségének és szakszerűségének értékelése, az intézmény vezetőjének az előbbiekről történő tájékoztatása.

Amennyiben a felelős személy jogszabályoknak, illetve szakmai szabályoknak nem megfelelő működést tapasztal, kezdeményezheti az intézmény vezetőjénél a jogszerű, illetve szakszerű működés helyreállítása érdekében szükséges intézkedés megtételét, szükség szerint a tárolt genetikai mintákkal vagy anyagokkal végzett tevékenység felfüggesztését is.

A 26. §-hoz

A törvény szerint a biobankban tárolt minden genetikai mintát és adatot, valamint az ezekkel kapcsolatos minden eljárást, tevékenységet, a genetikai minta és adat továbbítását nyilván kell tartani az adatfelvételtől számított legalább 30 évig, kivéve, ha az érintett a genetikai adat kezeléséhez adott beleegyezését visszavonja.

Amennyiben az érintett beleegyezését visszavonja - tájékoztatását követően - valamennyi, a genetikai adataira vonatkozó nyilvántartást meg kell semmisíteni.

A törvény értelmében a kötelező nyilvántartási időt követően az adatok az Eüak. szerint - azaz tudományos kutatás céljából - tovább kezelhetőek.

Az e §-ban meghatározott nyilvántartás tartalmazza a gyűjtött, vizsgált, tárolt, feldolgozott és elosztott, illetve egyéb módon felhasználásra került genetikai minták típusát, mennyiségét, eredetét és rendeltetési célját, valamint az ezekből kialakított genetikai adatokat.

A § rendelkezik az adattovábbítás feltételeiről. Az adatok továbbítása a személyiségi jogok érvényesítésének rendkívül érzékeny területe. E téren ezért az érintett nyilatkozata tekintendő elsődlegesnek.

A biobank további genetikai vizsgálat, illetve humángenetikai kutatás céljából nem anonimizált módon csak az érintett beleegyező nyilatkozata keretei között továbbíthat genetikai adatot. Minden további, a beleegyező nyilatkozat kereteit meghaladó adattovábbításhoz az érintett beleegyezésének ismételt beszerzése szükséges.

A biobank a biobankot létesítő intézmény tevékenységi körén kívül - azaz a létesítő intézményen kívül más humángenetikai kutatást vagy vizsgálatot végző intézmény, illetőleg ezen intézmény biobankja részére - a törvény szerinti célból kizárólag más biobank, illetve megfelelő kutatási engedéllyel rendelkező számára adhat át genetikai mintát, illetve adatot.

Az egészségügyi államigazgatási szerv az egészségügyi szolgáltatók nyilvántartásától elkülönített nyilvántartást vezet a biobankokról, illetve érvényes kutatási engedély alapján genetikai mintát, adatot tároló intézményekről, amely nyilvánosan hozzáférhető. A nyilvántartás vezetéséhez szükséges adatokat a működést, illetve a kutatási tervet engedélyező hatóságok, illetve személyek az engedély kiadását követően haladéktalanul átadják a nyilvántartásnak. E nyilvántartás genetikai adatokat nem tartalmazhat.

A 27. §-hoz

E § szerint a biobankra vonatkozó szabályokat minden, e törvény hatálybalépése előtt genetikai vizsgálat, illetve humángenetikai kutatás céljából létrejött, sejt-, szövetmintát vagy más, humán biológiai anyagot tartalmazó gyűjteményre is - ide nem értve az átültetés céljából létrehozott szövetbankot, valamint az ivarsejt-adományozás és -letét céljából létrehozott ivarsejtbankot - alkalmazni kell.

A törvény hatálybalépése előtt, az előbbiektől eltérő célra létrejött, sejt-, szövetmintát vagy más, humán biológiai anyagot tartalmazó gyűjteményre - ide nem értve az átültetés céljából létrehozott szövetbankot, valamint az ivarsejt-adományozás és -letét céljából létrehozott ivarsejtbankot - a 19. § rendelkezéseit kell alkalmazni.

A törvény külön rendelkezéseket tartalmaz a hatálybalépése előtt gyűjtött genetikai minták és adatok kezelése tekintetében az érintett mintát szolgáltató személyek önrendelkezési jogára figyelemmel, valamint kutatáshoz fűződő érdekeket is szem előtt tartva.

E § szerint a törvény hatálybalépése előtt gyűjtött genetikai minta, illetve adat további kezelése céljából az érintetteket a hatálybalépést követő hat hónapos határidő tűzésével fel kell hívni a törvény szerinti beleegyező nyilatkozat megtételére.

Ennek érdekében minden adatkezelőnek legalább az Egészségügyi Minisztérium honlapján és hivatalos lapjában felhívást kell közzétenni, amelyből az érintettek értesülhetnek beleegyezésük gyakorlásának módjáról.

Amennyiben az érintett beleegyezése a 6 hónapos határidő leteltéig nem szerezhető be, a genetikai mintát, illetve adatot a további kezelést megelőzően anonimizálni kell a törvény előírásainak megfelelően.

A biobankká történő átalakuláshoz, illetve a biobank létesítéséhez az egészségügyi államigazgatási szerv engedélye szükséges. Az átalakuláshoz szükséges engedély iránti kérelem benyújtása során a felhívás megtörténtét igazolni kell, ennek hiányában engedély nem adható ki.

Az (5) bekezdés célja a harmadik országokba történő adatforgalom feltételeinek pontosítása, tekintettel arra, hogy az Avtv. részletesen szabályozza a harmadik országba történő adattovábbítás esetén az egyenértékű adatvédelem megállapíthatóságának típusait.

Az egyenértékű adatvédelem szintje az Avtv. szerint háromféle módon biztosítható:

1. Az EU Bizottság határozatában megállapítja, hogy a harmadik ország megfelelő szintű védelmet biztosít.

2. Amennyiben az EU Bizottság 1. pontban említett határozatában a az adott harmadik ország nem szerepel, kétoldalú nemzetközi megállapodásban is meghatározható az adatvédelem szintje.

3. Az 1. és 2. pontban foglalt esetek hiányában az adatkezelő bemutatja az adatvédelem megfelelő szintjét a szabályozás ismertetésével, illetve az EU Bizottsága által a tárgyban megalkotott általános szerződési feltételeknek való megfelelés igazolásával.

Az adattovábbítást megelőzően be kell jelenteni az egészségügyi államigazgatási szerv felé, hogy az adattovábbítás a fenti jogcímek közül melyiknek az alapján történik.

A 28. §-hoz

E § a külföldre és külföldről történő adattovábbítást, valamint ennek feltételeit tartalmazza, melyek a célországtól függően - EGT-állam, avagy harmadik ország - eltérőek.

Így humángenetikai kutatás céljából az EGT-államokba irányuló adattovábbítást úgy kell tekinteni, mintha a Magyar Köztársaság területén belüli adattovábbításra kerülne sor.

Humángenetikai kutatás céljából csak anonimizált, kódolt vagy pszeudonimizált genetikai minta, illetve adat, humángenetikai vizsgálat céljából kódolt genetikai minta továbbítható harmadik országba, és csak abban az esetben, ha az adott ország joga legalább az e törvény, illetőleg az Avtv. szerinti adatvédelmet biztosítja. Kódolt genetikai minta és adat harmadik országba történő továbbítása során a személyazonosításra alkalmassá tételhez szükséges kódkulcs nem továbbítható.

Genetikai minta, illetve adat csak olyan harmadik országból hozható be, ahol az e törvény, illetve az Avtv. szerinti követelmények biztosítottak. Az ennek ellenőrzéséhez szükséges igazolásokat az egészségügyi államigazgatási szerv szerzi be.

-----STARTING---POINT---VEGE---

A 29-31. §-hoz

E §-ok átmeneti és felhatalmazó rendelkezéseket tartalmaznak.

A törvény által nem szabályozott kérdésekben háttérjogszabályként az Avtv. és az Eüak. rendelkezéseit kell alkalmazni.

A törvény hatálybalépésének időpontja 2008. július 1-je.

A törvény a hatálybalépését megelőzően genetikai vizsgálat, illetve humángenetikai kutatás céljából létrejött sejt-, szövetmintát vagy más, humán biológiai anyagot tartalmazó gyűjtemények - ide nem értve az átültetés céljából létrehozott szövetbankot, valamint az ivarsejt-adományozás és -letét céljából létrehozott ivarsejtbankot - e törvény szerinti átalakulására kellő felkészülési időt biztosít, így e gyűjteményeknek 2009. október 1. napjáig kell megfelelniük a törvény biobankra vonatkozó szabályainak.

Továbbá a folyamatban lévő genetikai kutatások haladását biztosítandó, a törvény lehetővé teszi a hatálybalépése előtt a törvény előírásainak is megfelelően már anonimizált genetikai minták és adatok humángenetikai kutatás és vizsgálat céljából a törvényben foglaltaknak megfelelő kezelését.

A 32. §-hoz

A kormány évente beszámol a törvény végrehajtásának tapasztalatairól.