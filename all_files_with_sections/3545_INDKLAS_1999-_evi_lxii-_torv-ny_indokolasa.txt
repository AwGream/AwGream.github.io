1999. évi LXII. törvény indokolása

a szakképzési hozzájárulásról és a szakképzés fejlesztésének támogatásáról szóló 1996. évi LXXVII. törvény módosításáról

-----STARTING---POINT---ALTALANOS--- 

A szakképzési hozzájárulásról és a szakképzés fejlesztésének támogatásáról szóló 1996. évi LXXVII. törvény módosítása bővíti a Munkaerőpiaci Alap szakképzési alaprésze felhasználói körét a felsőoktatás szakmai gyakorlati képzésének elszámolhatóságával, valamint a határon túli magyarok szakképzésének támogatását határozza meg törvényi szinten. Az egységes képzési politika kialakításának lényeges eszköze az emberi erőforrás-fejlesztési folyamatok és intézmények támogatása, melynek során azonos elveket kell alkalmazni.

A munkaviszonyban álló, saját munkavállalók számára az Országos Képzési Jegyzékben meghatározott képesítés mellett más képzések céljából szervezett szakképzési költségek is elszámolhatókká válnak, és az ösztönzés és a hatékonyság növelése érdekében az elszámolhatóság mértékét 0,2%-ról 0,5%-ra indokolt növelni.

A szakképzési alaprészből nyújtott támogatások és visszaigénylések jogosságának ellenőrzését, illetve az ellenőrzés feltételrendszerének megteremtését jogszabályban kell biztosítani.

-----STARTING---POINT---RESZLETES---

Az 1. §-hoz

A szakképzési hozzájárulás célja az elmúlt évtizedek folyamán módosult, figyelembe véve a szakmai képzés átalakulását, az emberi erőforrás fejlesztésének komplex feladatait. A szakképzési hozzájárulás, illetve a fejlesztési támogatások rendszerében új elemek jelennek meg, mint az európai közösségi programokhoz történő hozzájárulás, a gazdálkodó szervezetek által foglalkoztatottak képzésekben való részvételének elszámolhatósága. A törvény jelenlegi módosítása elsősorban a felhasználói kör bővítését célozza a felsőoktatás gyakorlati képzése és a munkaviszonyban állók képzésének további ösztönzése tekintetében.

A 2. §-hoz

Az alap felhasználói köre bővül a felsőoktatás szakmai gyakorlati képzésének elszámolhatóságával meghatározott korlátok mellett. Ezzel lehetőség nyílik a felsőfokú akkreditált iskolai rendszerű szakképzés mellett a felsőoktatás alapképzésének részeként elismert szakmai képzés támogatására is a hozzájárulásra kötelezett gazdálkodó szervezeteknél. Ez a kiterjesztés a gazdaság képzésben való részvételének ösztönzését is szolgálja.

A 3. §-hoz

Tekintettel arra, hogy a közhasznú szervezetek nem tartoznak a törvény hatálya alá, a kivételek között sem célszerű megemlíteni közhasznú társaságot, ezért a fogvatartottak foglalkoztatása céljából létesített közhasznú társaság szövegrész törlésre került.

A 4. §-hoz

Az agrártevékenységet folytató hozzájárulásra kötelezettekre vonatkozó szabályozás célja az volt, hogy az agrártevékenységet végzők mérsékelt, 1%-os kötelezettsége fokozatosan, évi 0,1%-os emeléssel 1,5%-ra növekedjen, ez jelenleg (1999-ben) 1,3%. Nem volt azonban egyértelmű, hogy az agrártevékenység arányát milyen módon kell figyelembe venni a kötelezettség számításánál. Ezt pontosítja az új megfogalmazás, miszerint csak a kizárólag agrártevékenységet folytató gazdálkodó szervezetekre vonatkozik a kedvezmény.

Az 5-6. §-hoz

A felsőoktatás szakmai gyakorlati képzésének támogatására a törvény a kötelezettek számára lehetőséget ad a 8 hétnél hosszabb, egybefüggő szakmai gyakorlati képzés megszervezésének költségelszámolására a törvény melléklete szerint.

A munkaviszonyban álló, saját munkavállalók számára az Országos Képzési Jegyzékben meghatározott szakképesítések mellett más képzések céljából szervezett szakképzési költségek is elszámolhatóak legyenek, és az ösztönzés és a hatékonyság növelése érdekében az elszámolhatóság mértékét 0,2%-ról 0,5%-ra indokolt növelni.

A szakképzés fejlesztésének egyik kiemelt fejlesztési iránya, különösen a fejlett országokban, így az Európai Unióban a felnőttek szakmai tovább- és átképzésének jogi és finanszírozási eszközökkel történő támogatása. A jelenleg előkészítés alatt álló felnőttképzési törvény a jogi garanciák kialakításához járulhat hozzá. A szakképzési hozzájáruláshoz kapcsolódó finanszírozási feltételek javítását a már meglévő keretek bővítésével valósítja meg a módosítás, melyet a törvény a pénzügyi hatások tervezhetősége érdekében 2000 január 1-jétől vezet be. A munkaviszonyban állók szakképzésével összefüggő irányítási és minőségbiztosítási feladatokat új miniszteri rendelet határozza meg, melyre szóló felhatalmazás szintén a módosításhoz kapcsolódik.

A 7. §-hoz

A felhasználói kör kiterjesztésének keretében a Munkaerőpiaci Alap szakképzési alaprészéből lehetőség lesz a felsőoktatásban a gyakorlati képzés tárgyi feltételeinek fejlesztésére irányuló beruházások támogatására is. Ezen túlmenően az alaprészből támogatás adható a határon túli magyarok szakképzésének céljára is.

A 8. §-hoz

Az alaprészből nyújtott támogatások és visszaigénylések jogosságának ellenőrzését, illetve az ellenőrzés feltételrendszerének megteremtését jogszabályban kell biztosítani. A szakképzési alaprész sajátos jellege (részleges önállósága, valamint együttes kezelése a Munkaerőpiaci Alappal), valamint a differenciálódó felhasználási gyakorlat indokolja, hogy az ellenőrzési funkciókat jogszabályalkotó felhatalmazást adva folyamatosan összhangba hozza a pénzügyi-szakmai szabályozással.

A 9. §-hoz

A törvény melléklete a szakképzési hozzájárulás teljesítésénél felmerült, elszámolható költségek mértékét bővíti és a kedvezőbb elszámolás szabályait képzésenként differenciálja.

-----STARTING---POINT---VEGE---

A 10. §-hoz

A törvény fokozatosan, 2000. január 1-ig lép hatályba.