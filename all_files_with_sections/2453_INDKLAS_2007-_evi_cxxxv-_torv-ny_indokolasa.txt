2007. évi CXXXV. törvény indokolása

a Pénzügyi Szervezetek Állami Felügyeletéről

-----STARTING---POINT---ALTALANOS--- 

A törvény a Pénzügyi Szervezetek Állami Felügyeletéről szóló 1999. évi CXIV. törvény újrakodifikált változatát tartalmazza, amely részben a korábbi szabályozást veszi alapul. Emellett a törvény magába foglalja azokat a szabályokat, amelyek a pénzügyi ágazatot szabályozó egyes szaktörvényekben (elsősorban az Önkéntes Kölcsönös Biztosító Pénztárakról szóló 1993. évi XCVI. törvény, a hitelintézetekről és a pénzügyi vállalkozásokról szóló 1996. évi CXII. törvény, a magánnyugdíjról és a magánnyugdíjpénztárakról szóló 1997. évi LXXXII. törvény, a tőkepiacról szóló 2001. évi CXX. törvény valamint a biztosítókról és a biztosítási tevékenységről szóló 2003. évi LX. törvény) a Pénzügyi Szervezetek Állami Felügyeletére (a továbbiakban: Felügyelet) vonatkozóan rendelkezett feladatról, eljárásról. Azon speciális részletszabályok, amelyek szorosan kapcsolódnak valamely anyagi jogi szabályozáshoz, és kizárólag az ágazat egy szűk kérdéskörére korlátozódnak (pl.: speciális eljárási határidő) továbbra is a szaktörvényekben maradnak a z áttekinthető jogalkalmazás biztosítása érdekében.

-----STARTING---POINT---RESZLETES---

Az 1. §-hoz

Összhangban a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény (a továbbiakban: Kszt.) rendelkezéseivel a törvény kimondja, hogy a Pénzügyi Szervezetek Állami Felügyelete (a továbbiakban: Felügyelet) kormányhivatal, és mint ilyen a Kormány irányítása alatt működő központi államigazgatási szervnek minősül.

A Felügyelet budapesti székhelyű jogi személy, amely alapvetően két szervezeti egységre tagolható. Ezen szervezeti egységekre (a Felügyeleti Tanács és a Felügyelet hivatala) vonatkozó részletes szabályok a törvény 5. és 6. címe alatt találhatóak.

A 2. §-hoz

A törvény biztosítja a Felügyelet függetlenségét tevékenységének végzése során, amikor kimondja, hogy a Felügyelet számára feladatot csak törvény, vagy törvény felhatalmazása alapján jogszabály írhat elő, és egyidejűleg a Kszt. rögzíti, hogy a Felügyelet törvényben meghatározott feladatainak ellátása során nem utasítható. A feladatok/feladattípusok meghatározását alapvetően maga a törvény tartalmazza, ugyanakkor e feladattípusokon belüli részfeladatokat vagy feladat-elemeket maguk a szaktörvények is tartalmazhatnak. Azoknak kigyűjtésére ágazat-specifikus voltukra és az adott ágazati szabályokhoz való szoros kapcsolódásukra tekintettel nem került sor.

Nevesítve tartalmazza a törvény a Felügyelet tevékenységének függetlenségét hatósági jogkörben, amikor kimondja, hogy határozatát és végzését megváltoztatni, módosítani vagy megsemmisíteni, illetve eljárásra kötelezni nem lehet.

A Felügyeletnek az irányítását ellátó Kormány felé beszámolási és tájékoztatási kötelezettsége áll fenn. Míg a beszámoló kizárólag magára a felügyeleti tevékenységre, a felügyelet működésére vonatkozik, a tájékoztatás egyrészt a felügyeleti tevékenységre, másrészt a felügyelt szervezetekre és a piaci folyamatokra kell, hogy vonatkozzon.

A Felügyelet pénzügyi piacokra vonatkozó döntések és jogszabályok tervezeteire vonatkozóan véleményezési joggal rendelkezik.

A 3. §-hoz

A pénzügyi piacok nemzetközi jellegére, az Európai Közösség egységesítő hatású normáira és az egyes országok felügyeleti hatóságainak már ma is létező nemzetközi együttműködésére tekintettel indokolt, hogy a Felügyelet bekapcsolódjék a külföldi felügyeletek egymás közötti munkakapcsolataiba és nemzetközi szakmai szervezeteibe.

Ezen felül kiemelkedő jelentőségű a Felügyeletnek a Magyar Nemzeti Bankkal történő együttműködése, legfőképpen az egyes szaktörvényekben meghatározott engedélyezési- és felügyeleti ellenőrzési feladatok tekintetében.

A 4. §-hoz

A törvény felsorolja mindazokat a törvényeket, amelyek alapján a Felügyelet hatáskörrel rendelkezik bizonyos szervezetek, személyek és tevékenységek felügyelete tekintetében. A törvények felsorolása nyilvánvalóan nem jelenti és nem is jelentheti azt, hogy az adott törvényben szabályozott valamennyi szervezet, személy vagy tevékenység vonatkozásában kizárólag a Felügyelet jogosult eljárni, hanem azt, hogy ezen pénzpiaci szereplők felügyeletét az egyes törvényekben pontosan körülírt körben a Felügyelet látja el.

A Felügyeleti tevékenység célja, hogy a pénzügyi piacok zavartalan és eredményes működése, a piaci viszonyok átláthatósága, a tisztességes piaci verseny fenntartása, illetve a pénzügyi piacokkal szembeni bizalom erősítése érdekében elősegítse az ügyfelek érdekeinek védelmét, a pénzügyi piacok szereplőinek prudens és hatékony működését, a tulajdonosaik gondos joggyakorlását, valamint megakadályozza az engedélyhez vagy bejelentéshez kötött tevékenységek jogosulatlan végzését.

Az 5-6. §-hoz

A törvény rögzíti a Felügyelet feladatkörét a pénzügyi szektorra vonatkozó, az európai közösségi jogon alapuló fogyasztóvédelmi szabályok - határon átnyúló - megsértése miatti eljárásokban.

Törvényi szinten szükséges rendelkezni arról, hogy a pénzügyi szektorra vonatkozó, az európai közösségi jogon alapuló fogyasztóvédelmi szabályok - határon átnyúló - megsértése miatti eljárásokban, illetve a pénzátutalást kísérő megbízói adatokkal kapcsolatos feladatok tekintetében a Felügyelet rendelkezik hatáskörrel.

A 7. §-hoz

A feladatok/feladattípusok meghatározását alapvetően maga a törvény tartalmazza, ugyanakkor e feladattípusokon belüli részfeladatokat vagy feladat-elemeket maguk a szaktörvények is tartalmazhatnak. Azoknak kigyűjtésére ágazat-specifikus voltukra és az adott ágazati szabályokhoz való szoros kapcsolódásukra tekintettel nem került sor.

A 8-9. §-hoz

A pénzügyi piacok és a Felügyelet működésének transzparenciája egyrészről bizonyos információk nyilvánosságra hozatalával biztosítható. A Felügyelet ennek érdekében - összhangban a modern kor igényeivel és az Európai Unió elvárásaival - ezt elektronikus rendszer formájában biztosítja. Természetesen ez nem jelenti azt, hogy a Felügyelet bizonyos információk nyilvánosságát más módon - például nyomtatott sajtó formájában - ne biztosíthatná. Az adminisztratív terhek csökkentésének igényével összhangban törvényi előírás szintjén azonban a nyilvánosság biztosításának jelenleg duplikált (elektronikus és írott) rendszere megváltozik.

A 10. §-hoz

Az Európai Bizottsággal való kapcsolattartási szabályok kivétel nélkül európai közösségi jogon alapuló kötelezettségek teljesítést biztosítják.

Újelemként jelentkezik a 2004/113/EK irányelv 5. cikkének megfelelően a Felügyelet azon kötelezettsége, miszerint közli az Európai Unió Bizottságával a nemi hovatartozás szerint eltérő díjak és szolgáltatások alkalmazásával kapcsolatos információkat.

A 11-15. §-hoz

A Felügyelet vezető szerve a Felügyeleti Tanács, amely öt tagból áll. A Kszt. jogszabályi eltérést engedő szabálya alapján a Felügyelet vezetése nem egyszemélyes. A törvény rendelkezik arról, hogy a felügyeleti tanácsi döntéshez minden esetben a Felügyeleti Tanács tagjai többségének szavazata, azaz három egybehangzó szavazat szükséges. A Felügyelet folyamatos működésének - elsősorban a közigazgatási hatósági eljárásra vonatkozó szabályok - biztosítása érdekében a Felügyeleti Tanács szükség szerint, de legalább havonta tart ülést.

Tekintettel arra, hogy a Felügyelet élén a Felügyeleti Tanács áll, azon feladatok vonatkozásában, amelynek címzettje a Felügyelet, a Felügyeleti Tanácsot terheli az ellátási kötelezettség. Összhangban a Kszt. szabályaival, a Felügyelet szervezeti és működési szabályzata a szerv vezetőjének, azaz a Felügyeleti Tanács hatáskörébe tartozó egyes ügyekben a kiadmányozási jogot a szervvel állami vezetői szolgálati jogviszonyban vagy vezetői megbízatással rendelkező közszolgálati jogviszonyban álló személyre ruházhatja, aki a döntés meghozatala során a szerv vezetője nevében jár el.

A Felügyeleti Tanács tagjainak kinevezésére a Kszt. jogszabályi eltérést engedő szabálya alapján, tekintettel a pénzügyi piacok szerepére speciális szabályok irányadóak.

A törvény a felsőfokú képzettségi követelmények meghatározása az új képzési rendszernek feletetni meg a korábbi követelményeket. Tekintettel a Felügyeleti vezetők magas szintű képzettségi igényére, a szakirányú felsőfokú végzettségnek a pénzügyi és számvitel alapképzési szakon, a közigazgatási mesterképzési szakon, a jogász mesterképzési szakon vagy a közgazdasági elemző mesterképzési szakon szerzett oklevél minősülhet. A felsőoktatásról szóló 2005. évi CXXXIX. törvény 158. §-ában foglalt átmeneti szabályok alapján, az új képzési rendszerre való áttérés előtt szerzett főiskolai, illetve egyetemi szintű végzettségek a jelenlegi előírásoknak megfeleltethetőek.

A tervezet továbbá legalább ötévi, a 4. §-ban meghatározott bármely szervezetnél, az MNB-nél, illetve a közigazgatásban a pénzügyi szervezetek szabályozása, ellenőrzése területén szerzett vezetői gyakorlat követelményét határozza meg. Tekintettel arra, hogy e feladat ellátása hangsúlyosan igényli egyrészt a pénzügyi ágazatra vonatkozó hazai anyagi jogi szabályozást és gyakorlatot, másrészt pedig a hatósági feladatok ellátása okán az eljárási jogi szabályozást és gyakorlatot, szükséges, hogy a Felügyeleti Tanács elnöke, illetve tagja magyar szabályozási környezetben szerzett vezetői gyakorlattal rendelkezzen.

A 16-20. §-hoz

A Felügyeleti Tanács mellett a Felügyelet másik szervezeti egysége a hivatal, amelynek élén a főigazgató áll. A Főigazgató feladatai egyrészről a hivatal működésével, vezetésével kapcsolatos feladatok, másrészt kiemelni szükséges azokat a feladatokat, amelyeket jogszabály vagy a Felügyelet szervezeti és működési szabályzata a hatáskörébe utal, így különösen gyakorolja a Felügyelet szervezeti és működési szabályzata szerinti ügyekben ráruházott kiadmányozási jogot. A Felügyelet főigazgatója két helyettesének hatáskörét - a Felügyeleti Tanács által meghatározott szervezeti felépítésnek megfelelően - a Felügyelet szervezeti és működési szabályzata tartalmazza.

A főigazgató kinevezésére tekintettel a pénzügyi piacok szerepére speciális szabályok irányadóak.

A törvény a felsőfokú képzettségi követelmények meghatározása az új képzési rendszernek felelteti meg a korábbi követelményeket. Tekintettel a Felügyeleti vezetők magas szintű képzettségi igényére, a szakirányú felsőfokú végzettségnek a pénzügyi és számvitel alapképzési szakon, a közigazgatási mesterképzési szakon, a jogász mesterképzési szakon vagy a közgazdasági elemző mesterképzési szakon szerzett oklevél minősülhet. A felsőoktatásról szóló 2005. évi CXXXIX. törvény 158. §-ában foglalt átmeneti szabályok alapján, az új képzési rendszerre való áttérés előtt szerzett főiskolai, illetve egyetemi szintű végzettségek a jelenlegi előírásoknak megfeleltethetőek

A tervezet továbbá legalább ötévi, a 4. §-ban meghatározott bármely szervezetnél, az MNB-nél, illetve a közigazgatásban a pénzügyi szervezetek szabályozása, ellenőrzése területén szerzett vezetői gyakorlat követelményét határozza meg. Tekintettel arra, hogy e feladat ellátása hangsúlyosan igényli egyrészt a pénzügyi ágazatra vonatkozó hazai anyagi jogi szabályozást és gyakorlatot, másrészt pedig a hatósági feladatok ellátása okán az eljárási jogi szabályozást és gyakorlatot, szükséges, hogy a főigazgató, illetve helyettese magyar szabályozási környezetben szerzett vezetői gyakorlattal rendelkezzen.

A 21. §-hoz

A köztisztviselők jogállásáról szóló 1992. évi XXIII. törvény (a továbbiakban: Ktv.) 1. §-ának (1) bekezdésében foglaltakkal összhangban mind a Felügyeleti Tanács elnöke és tagjai, mind a főigazgató és helyettesei feladatukat közszolgálati jogviszony keretében látják el.

A törvény lehetővé teszi, hogy a Felügyeleten ügyvezetői igazgatói megbízás is adható legyen, a Kszt. szabályai által előírt rendelkezések figyelembevételével.

A 22-24. §-hoz

A törvényben szereplő összeférhetetlenségi szabályok a Ktv. összeférhetetlenségi szabályainál szigorúbbak, kiegészítő rendelkezéseket tartalmaznak, figyelembe véve, hogy a Felügyelet köztisztviselői tevékenységük során a pénzügyi piacok működésére vonatkozóan többlett-információval rendelkeznek, illetve azok működését adott esetben jelentősen befolyásolhatják.

A 25. §-hoz

A törvény rendelkezik a felügyelet köztisztviselőinek titoktartási kötelezettségéről, munkájuk során tudomásukra jutott valamennyi titokfajtára tekintettel.

A 26. §-hoz

A törvény felsorolja a Felügyelet bevételi típusait, továbbá meghatározza a felügyeleti bírság felhasználásának lehetőségeit.

Egyrészről a Felügyelet bírságból származó bevételének a fogyasztói jogok érvényesítése céljából történő felhasználását is lehetővé teszi. Ezzel mód nyílhat arra, hogy a fogyasztóvédelemről szóló 1997. évi CLV. törvényben szabályozott békéltető testületek működését, és ezzel a fogyasztói jogviták bíróságon kívül történő megoldását - a pénzügyi ágazati jogviták arányára is tekintettel - a Felügyelet hathatósan támogassa.

Másrészről a bírságbevételt a pénzpiaci szereplők ügyfeleinek tájékoztatására is fel lehet használni, amely tevékenységgel a Felügyelet elősegíti a lakosság pénzügyekben való tájékozottságát. A Felügyelet akár egy adott típusú szolgáltatásra, akár több szolgáltatás összehasonlítására vonatkozó tájékoztató füzeteket, egyéb kiadványokat jelentethetnek meg, de akár különböző figyelemfelhívó kampányokat is szervezhet.

A bank-, biztosítási-, tőkepiaci és pénztári szakemberek képzésével, valamint a felügyeleti-, illetve a felügyelt tevékenységgel kapcsolatos tanulmányok készítésével elsősorban a piaci szereplők vannak megcélozva, azonban ezzel a Felügyelet saját munkáját is elősegítheti.

A felügyeleti bírság a 4. §-ban meghatározott szervezetek felszámolásából és végelszámolásából eredő, a Felügyelet az általa létrehozott közhasznú társaságnál jelentkező veszteségeknek megtérítésre is felhasználható.

A törvény új lehetőségként tartalmazza a bírságnak a bírák és ügyészek speciális továbbképzésére irányuló felhasználást, tekintettel arra, hogy egyrészt a pénzpiaci szabályozás és gyakorlat igen gyorsan változik, másrészt egyre nagyobb szerepe van ezen a területen az európai közösségi jogalkotáson is alapuló a tagállamok pénzügyi felügyeleti hatóságai közötti együttműködésnek.

Mindezeken túl azonban a bírság túlnyomó részét (80%) a fennálló garanciaalapokba kell befizetni.

A törvény alapján a Felügyelet működését segíti elő egy olyan módszertani központ működése, amelynek célja a felügyelési módszertan fejlesztése, a külföldi pénzügyi felügyeleti hatóságokkal valamint hazai hatóságokkal való szakmai és módszertani együttműködés, az egységes felügyeleti gyakorlat kialakítása, és a pénzügyi tudás és tapasztalat megosztása.

A 27. §-hoz

A törvény rögzíti, hogy amennyiben a pénzügyi ágazati jogszabályok (a 4. §-ban foglaltak) vagy e fejezetben foglalt szabályok eltérően nem rendelkeznek a Felügyelet által lefolytatott hatósági eljárásra a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szabályait kell alkalmazni.

A 28. §-hoz

A törvény az ügyfél fogalmát a Ket. rendelkezéseitől eltérően, a Felügyelet feladatkörére és a pénzügyi piacok sajátosságára tekintettel határozza meg.

A törvény a 98/27/EK európai parlamenti és tanácsi irányelv 4. cikke (1) bekezdésének átültetése érdekében - azon eljárásokban, amelyek olyan jogszabályi rendelkezések megsértése miatt indulnak, amelyek az Európai Közösségek jogán alapulnak - az ügyfél jogállását biztosítja azoknak az Európai Gazdasági Térség bármely tagállamának joga alapján létrejött, fogyasztóvédelmi érdekeket képviselő szervezeteknek, amelyek az Európai Unió Hivatalos Lapjában közzétett jegyzékben szerepelnek.

A 29. §-hoz

A Ket. vonatkozó rendelkezéseivel szemben a törvény lehetővé teszi, hogy a Felügyeleti hatósági eljárás nyelve a magyar nyelvtől eltérő nyelv legyen. Különösen jellemző ez az értékpapírok nyilvános forgalomba hozatala, illetve szabályozott piacra való bevezetése esetében. Ettől eltérően nem tekinthet el a Felügyelet a magyar nyelv használatától akkor, ha az ügyben ellenérdekű fél is szerepel. Ez az eset fordul elő például akkor, amikor az eljárást az Európai Gazdasági Térség bármely tagállamának joga alapján létrejött, fogyasztóvédelmi érdekeket képviselő szervezet indítja.

Ugyanakkor biztosítja a törvény, hogy az ügyfél képviselőjének kivételével az eljárás résztvevői, valamint más érintett hatóság részére - ezzel ellentétes nyilatkozatuk hiányában - a Felügyelet bocsássa rendelkezésükre valamennyi irat magyar fordítását. Ennek költségét a Felügyelet kell, hogy viselje.

A 30. §-hoz

A pénzügyi piacok jellege és biztonsága érdekében a Felügyelet hatósági eljárását akkor is felfüggesztheti, ha más szerv döntését szükséges megvárni az üggyel szorosan összefüggő más üggyel kapcsolatosan.

A 31. §-hoz

A hatóság eljárásban a Felügyelet köteles biztosítani, hogy az iratbetekintés során senki se férjen hozzá jogosulatlanul olyan adatokhoz, amelyek harmadik személyre vonatkoznak és a jogszabályok által meghatározott titokkörbe esnek. Ennek érdekében a törvény az iratbetekintési jogi korlátozását ezen esetkörrel bővíti, biztosítva a döntéssel szembeni jogorvoslatot.

A 32-33. §-hoz

A 2006/2004/EK európai parlamenti és tanácsi rendelet 4. cikkének (6) bekezdése szerint a tagállamoknak biztosítaniuk kell, hogy a hatáskörrel rendelkező hatóságok rendelkezzenek a rendelet alkalmazásához szükséges vizsgálati és intézkedési jogosítványokkal. E jogosítványok a következők: dokumentumokhoz való hozzáférés; információkérés; helyszíni ellenőrzés; a jogsértéssel való felhagyásra történő írásbeli felszólítás; a jogsértéssel való felhagyásra vonatkozó kötelezettségvállalás elérése, valamint annak közzététele; a jogsértéssel való felhagyásnak, vagy a jogsértés megtiltásának elrendelése, valamint az erre vonatkozó határozat közzététele; eljárási bírság kiszabása.

A rendelet 4. cikke (6) bekezdésének felsorolásában foglalt minimális eljárási jogosítványokat a Psztv. eljárási szabályozása, a Felügyelet eljárásának alapját képező pénzügyi ágazati törvények, valamint ezek kifejezett rendelkezése hiányában a Ket. biztosítja, egy kivétellel.

Az e) pont szerint a rendelet végrehajtásában érintett hatóságoknak rendelkezniük kell olyan jogkörrel, hogy a Közösségen belüli jogsértés elkövetéséért felelős eladótól vagy szolgáltatótól a Közösségen belüli jogsértéssel való felhagyásra vonatkozó „kötelezettségvállalást” érjenek el, és adott esetben e kötelezettségvállalás közzétételét rendeljék el. Hangsúlyozni kell, hogy a „kötelezettségvállalás elérése (kieszközlése)” olyan eljárási jogosítvány, amelyet a rendelet az intézkedési jogosítványok rendszerében a jogsértéssel felhagyásra való írásbeli felszólítás és a jogsértéssel felhagyás határozattal történő elrendelése között helyez el, tehát az a közösségi szabályozás értelmében a „jogsértéssel való felhagyás vagy annak megtiltása elrendelésé”-től különböző (annál enyhébb) eljárási jogosítványt takar.

A Ket. 76. §-a értelmében, „ha jogszabály lehetővé teszi, az első fokon eljáró hatóság a hatáskörébe tartozó ügynek a közérdek és az ügyfél szempontjából is előnyös rendezése érdekében határozathozatal helyett az ügyféllel hatósági szerződést köthet”. A szerződés keretében olyan kötelezettség is vállalható, melyre az ügyfél hatósági határozattal egyébként nem lenne kötelezhető. A Ket. 77. § (2) bekezdése szerint, „ha az ügyfél a szerződésben foglaltakat megszegi, a szerződés jogerős és végrehajtható határozatnak minősül, és a hatóság - az addigi teljesítések figyelembevételével - hivatalból intézkedik a végrehajtás elrendeléséről.” A Ket. 88. § (1) bekezdése alapján a hatóság - a hatáskörének keretei között - ellenőrzi a jogerős vagy fellebbezésre való tekintet nélkül végrehajtható hatósági határozatban foglaltak teljesítését is.

A hatósági szerződés intézménye megfelelő eszköz a rendelet 4. cikke (6) bekezdésének e) pontja szerinti eljárási jogosítvány megvalósítására. Előnye, hogy amennyiben a jogsértő nem a szerződésnek megfelelően jár el, a szerződésszegésének következményeit viselnie kell, s ennek keretében akár a korábbi magatartásáért is felelősségre vonható.

Előnye továbbá, hogy egységes rendezést ad valamennyi, a rendelet végrehajtásában érintett hatóság tekintetében. Mindazonáltal a 76. § (1) bekezdésének rendezésére figyelemmel („ha jogszabály lehetővé teszi”), a hatósági szerződés alkalmazásának lehetőségéről az egyes hatóságok eljárását szabályozó jogszabályokban kifejezetten rendelkezni kell. A törvény a Felügyelet eljárási szabályozásának kiegészítésével lehetőséget biztosít a hatósági szerződés alkalmazására a rendelet végrehajtása körében lefolytatott eljárások esetén.

E speciális jogkör létrehozatala során annak alkalmazhatósága egy további területen merült fel. A gyakorlati igényekkel összhangban a hatósági szerződéskötés lehetőségét a törvény a piacfelügyeleti eljárásra is kiterjeszti.

A hatósági szerződés tekintetében további - Ket.-tel összhangban lévő - szabályok, feltételek is megállapíthatók a Ket. 76. §-ának (2) bekezdése értelmében. Így a rendelet 4. cikke (6) bekezdése e) pontjának teljes körű érvényesíthetősége érdekében rendelkezni kell a hatósági határozat közzétételének lehetőségéről. A hatósági szerződésekről szóló közlemény közzétételére vonatkozó szabályozás, mely meghatározza annak tartalmi elemeit is, a hirdetményi közlés szabályainak analógiájára került kialakításra.

Továbbá a Felügyelet által kötelezően nyilvánosságra hozandó információk körét rögzíti a törvény, amelynek célja a pénzügyi piac szereplőinek és az ügyfeleknek a minél szélesebb körű tájékoztatása valósuljon meg.

A 34. §-hoz

A Felügyelet döntései ellen - a Ket. rendelkezéseivel összhangban - bírósági felülvizsgálatnak van helye, figyelembe véve, hogy a törvény a fellebbezést kizárja. Rendelkezni szükséges arról az esetről is, amikor a Felügyelet eljárási kötelezettsége ellenére nem jár el, eljárási kötelezettségét - jogszabályi rendelkezés ellenében - elmulasztja.

A 35. §-hoz

A törvény felsorolja azokat a Ket.-ben szereplő rendelkezéseket, amelyek a Felügyeleti eljárásban nem alkalmazhatóak. Ezekre vonatkozóan a törvény eltérő szabályozást tartalmaz (nyelvhasználat, iratbetekintés, elektronikus eljárás, értesítési kötelezettség).

A 36. §-hoz

A törvény a Felügyelettel szemben támasztható kártérítési igényérvényesítés követelményeit határozza meg.

A 37-40. §-hoz

A törvény rendelkezik az engedélyezési eljárás részletes szabályairól (határidők, hiánypótlás, határozathozatal).

Sajátos szabályok vonatkoznak a kérelem kiegészítésére. Ennek alkalmazására tipikusan olyan esetekben kerül sor, amikor bár formailag megfelel a kérelem a jogszabályi előírásoknak, tartalmilag további iratok becsatolása válhat szükségesség pl. a szaktörvényekben található üzleti megbízhatóság igazolására.

A 41-48. §-hoz

A törvény egyrészről a felügyeleti ellenőrzés részeit, illetve típusait határozza meg, másrészről külön kiemeli a Magyar Nemzeti Bankkal illetve a Nemzetbiztonsági Szakszolgálattal történő együttműködést bizonyos ellenőrzések esetében. Rendelkezik továbbá a tőzsde és elszámolóházi tevékenységet végző szervezet speciális ellenőrzéséről.

Tekintettel arra, hogy a pénzügyi piacok egyre inkább egységesednek, illetve nemzetközivé válnak, növekvő szerepe van a pénzügyi felügyeleti hatóságok együttműködésének. Ez az együttműködés különösen az Európai Unió tagállamaként érinti a Felügyelet munkáját, hiszen fióktelep vagy határon átnyúló szolgáltatás formájában végzett tevékenység során a lehető legszorosabban szükséges az érintett pénzügyi felügyeleti hatóságoknak együttműködniük. Természetesen adott esetben harmadik ország pénzügyi felügyeleti hatóságával történő együttműködés is felmerülhet.

Ezen igénynek megfelelően - azzal, hogy a hatósági jogkör Magyarország területén szigorúan a Felügyeletet illeti meg - az együttműködés igen sokféle formája képzelhető el.

A 98/27/EK európai parlamenti és tanácsi irányelv 2. cikke (1) bekezdésének teljes körű alkalmazhatósága érdekében a Felügyelet eljárásában szükséges biztosítani, hogy bizonyos esetekben ideiglenes hatállyal már az érdemi határozat meghozatala előtt is megtilthassa a jogellenes gyakorlat folytatását, jogellenes állapot fenntartását. Természetesen a halaszthatatlan eljárás feltételezi, hogy kizárólag súlyos és később helyrehozhatatlan jogsérelem elkerülése érdekében kerüljön sor ezen ideiglenes hatályú döntés meghozatalára.

A Felügyelet által felügyelt szervezetek és személyek vonatkozásában intézkedési jogosultsággal is rendelkezik. Miután az egyes szaktörvényekben a Felügyelet által alkalmazható intézkedések igen sokszínűek és szorosan kapcsolódnak, illetve alkalmazkodnak az adott jogszabályokban, a felügyelt személyek illetve szervezetek számára előírt rendelkezésekhez, a törvény csak az intézkedési jogkör általános illetőleg közös szabályait, elveit tartalmazza.

A 49-51. §-hoz

A Felügyelet a pénzügyi piacok védelme és az irántuk fennálló bizalom megőrzése érdekében hatósági jogkörrel rendelkezik olyan szervezetek és személyek vonatkozásában, amelyeknél felmerül, hogy engedély vagy bejelentés nélkül végeznek valamely olyan pénzügyi ágazati tevékenységet, amelyek ehhez kötöttek.

Az eljárási határidők vonatkozásában a törvény speciális szabályokat tartalmaz figyelembe véve azt a körülményt, hogy a Felügyelet e szervezetekről vagy személyekről semmiféle ionformációval nem rendelkezik.

Ugyancsak a Felügyelet rendelkezik hatáskörrel a bennfentes kereskedelem, a piacbefolyásolás megállapítására, valamint a vállalatfelvásárlásra vonatkozó szabályok betartásának ellenőrzésére.

Figyelemmel arra, hogy azon szervezetek illetve személyek, akik ellen a Felügyelet piacfelügyeleti eljárást indít, egyébként nem tartoznak a felügyelete alá, szigorúbb adatvédelmi rendelkezések kerültek megállapításra, mindaz s adatkör, mind azok kezelése tekintetében.

Tekintettel arra, hogy a gyakorlati tapasztalatok azt mutatják, hogy a Felügyelet piacfelügyeleti eljárása olyan ügytípus, amelyben a szakvélemény elkészítése hosszabb időt vehet igénybe, így szükséges biztosítani, hogy a Felügyelet a szakértő kirendelésekor, illetve a szakvélemény kérésekor az eljárást a szakvélemény megérkezéséig felfüggeszthesse.

A törvény egyrészről az elektronikus hírközlésről szóló 2003. évi C. törvény rendelkezéseivel összhangban, másrészről a számlaforgalmára vonatkozóan teszi lehetővé, hogy a Felügyelet a piacfelügyeleti eljárása során az eljárás alá vont személy személyes adatait megismerhesse.

A törvény meghatározza a Felügyelet cselekvési lehetőségeit az engedély vagy bejelentés nélkül végzett tevékenység megállapítása esetén. Kiemelni szükséges, hogy a pénzbírság nem azonos a felügyelt szervezetekre és személyekre kiszabott felügyeleti bírsággal; a kiszabható pénzbírság összegét az egyes szaktörvények tartalmazzák.

Az 52. §-hoz

A törvény részletes szabályokat tartalmaz a Felügyelet adatkezelése tekintetében, azonban e szabályok mellett természetesen irányadóak a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) rendelkezései.

A külföldi pénzügyi felügyeleti hatóságnak történő adatátadás, illetve külföldi pénzügyi felügyeleti hatóságtól történő adatátvétel a törvény szerint két célja lehet, így ezen adatokat két esetben lehet felhasználni. Egyrészt engedélyezési eljáráshoz, másrészt a piacon immár jelen lévő szervezetek és személyek ellenőrzése eredményeképpen hozott határozatok megalapozottságához. A külföldi felügyeleti hatóságoknak történő adatátadás feltétele az Avtv. szabályaival összhangban került meghatározásra.

Az 53-55. §-hoz

A törvény részletesen rendelkezik a felügyeleti díjfizetés szabályairól. A törvény rögzíti, hogy a külön jogszabályban meghatározott, a felügyeleti díjbevallást tartalmazó nyomtatvány végrehajtható okiratnak minősül.

Az 56. §-hoz

A törvény a Felügyelet fogyasztói bejelentésekkel kapcsolatos eljárására vonatkozó pontosításokat tartalmazza. Indokolt a fogyasztói bejelentésekkel kapcsolatos eljárásra vonatkozó szabályokat a hatósági eljárásra vonatkozó szabályoktól hangsúlyozottabban elkülöníteni. A fogyasztói bejelentésekkel kapcsolatos eljárás célja nem az, hogy a Felügyelet az egyedi jogvitát elbírálja, hanem az, hogy amennyiben a fogyasztói bejelentés és a pénzügyi szervezet által a bejelentésre, panaszra adott válasz alapján valószínűsíthető, hogy a pénzügyi szervezet jogszabálysértő gyakorlatot folytat, úgy a rendelkezésre álló információk alapján a felügyelet hivatalból hatósági eljárást folytasson le.

-----STARTING---POINT---VEGE---

Az 57-58. §-hoz

Hatályba lépéssel összefüggő rendelkezések.

Az 59-60. §-hoz

Az Európai Közösségek jogára történő hivatkozás a jogszabályszerkesztésről szóló 12/1987. (XII. 29.) IM rendeletnek megfelelően történik, biztosítva egyben a közösségi jog vonatkozó követelményeinek való megfelelést.