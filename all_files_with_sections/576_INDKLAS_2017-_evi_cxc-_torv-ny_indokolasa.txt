2017. évi CXC. törvény indokolása

az illetékekről szóló 1990. évi XCIII. törvény és az egyes adótörvények és más kapcsolódó törvények módosításáról szóló 2017. évi LXXVII. törvény módosításáról

-----STARTING---POINT---ALTALANOS--- 

Határozott és egyértelmű törekvés, hogy a családok minél egyszerűbben és könnyebben jussanak lakáshoz. Ezt szolgáló intézkedés különösen a Családi Otthonteremtési Kedvezmény és a Nemzeti Otthonteremtési Közösség intézményének bevezetése, valamint az egyes lakásértékesítések után fizetendő általános forgalmi adó 5%-ra csökkentése.

A törvény a cserét pótló vétel illetékkedvezményére vonatkozó szabályozást (magánszemélyek lakásvásárlásakor érvényesíthető illetékalap-kedvezmény a magánszemély egy éven belüli lakáseladása-lakásvásárlása esetén), illetve a korábbihoz képest kisebb forgalmi értékű lakás illetékmentességét rögzítő rendelkezést módosítja úgy, hogy a lakásvásárlást megelőző 3, illetve a lakásvásárlást követő 1 éven belül értékesített másik lakás eladását engedi figyelembe venni.

A törvény így lehetővé teszi azon családok számára is az illetékkedvezmény érvényesítését, akik - akár önhibájukon kívül - 1 éven belül korábbi lakásuk eladása után nem tudják másik lakásukat tulajdonba venni. A módosított rendelkezés alkalmazható mind a használt, mind az új építésű lakások vásárlásakor.

-----STARTING---POINT---RESZLETES---

Az 1-2. §-hoz

Az ún. cserét pótló vétel illetékkedvezményének lényege, hogy a magánszemély vevő csökkentheti a lakásvásárlással keletkező illetékalapját a vásárlást megelőző/követő egy éven belül értékesített lakás forgalmi értékével, így végső soron - a megszerzett lakás forgalmi értéke helyett - csak az eladott és megvásárolt lakások forgalmi értékének különbözete után kell visszterhes vagyonátruházási illetéket fizetnie [Itv. 21. § (2) bekezdés]. Mindemellett az illetéktörvény illetékmentességet biztosít azoknak a magánszemélyeknek, akik a lakásvásárlásukat megelőző/követő egy éven belül a megvásárolt lakás forgalmi értékénél nagyobb forgalmi értékű lakást adtak el [Itv. 26. § (1) bekezdés y) pont].

A törvény egyfelől a cserét pótló vétel illetékkedvezményére vonatkozó szabályozást, másfelől az eladotthoz képest kisebb forgalmi értékű lakás szerzésének illetékmentességét módosítja úgy, hogy hosszabb időt biztosít a lakásvásárlást megelőző lakásértékesítésre. A törvény értelmében tehát a kedvezményes illetékalap megállapításakor, illetve az illetékmentesség alkalmazásánál figyelembe lehet venni annak a lakásnak a forgalmi értékét is, amelyet a vásárlást megelőző 3 éven belül adtak el. Nem változik a szabályozás ugyanakkor a tekintetben, hogy a lakásvásárlást követően értékesített lakás forgalmi értékét csak akkor lehet levonni az illetékalapból, ha azt a vásárlást követő egy éven belül értékesítették.

A 3. §-hoz

Az egyes adótörvények és más kapcsolódó törvények módosításáról szóló 2017. évi LXXVII. törvény (a továbbiakban: Módtv.) 114. §-a az Itv. 21. § (2) bekezdését, 117. §-a pedig az Itv. 26. § (19) bekezdését módosítja a jelen törvény szerinti módosítástól eltérő tartalommal, így a jogrendszer koherenciájának biztosítása érdekében szükséges rendelkezni arról, hogy a Módtv. 114. §-a és a 117. §-a nem lép hatályba. A törvény szerinti módosítás egyébiránt magában foglalja a Módtv. által megfogalmazott változtatásokat is.

A lakásvásárlást megelőző lakásértékesítés határidejének meghosszabbítására tekintettel szükséges mind a cserét pótló vétel illetékkedvezményéhez, mind a korábbihoz képest kisebb forgalmi értékű lakásszerzés illetékmentességhez kapcsolódó részletszabályok korrekciója is, a lakásvásárlást megelőző 3 éven belül értékesített lakásra történő utalással.

-----STARTING---POINT---VEGE---

A 4. §-hoz

Hatályba léptető rendelkezés.