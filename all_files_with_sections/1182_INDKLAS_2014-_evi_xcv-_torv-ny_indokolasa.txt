2014. évi XCV. törvény indokolása

a dohánytermék-kiskereskedelem integrált ellátásához szükséges egyes törvények módosításáról

-----STARTING---POINT---ALTALANOS--- 

A fiatalkorúak dohányzásának visszaszorításáról és a dohánytermékek kiskereskedelméről szóló törvény (a továbbiakban: Fdvtv.) hatálybalépése óta eltelt időszak tapasztalatai alapvetően igazolták a jogalkotó azon elképzelésének helyességét, miszerint egy újabb eszközzel - a dohánytermékek beszerzési csatornáinak szigorú korlátozásával - igyekszik a dohányzást általában, és a fiatalkorúak dohányzását hangsúlyosan visszaszorítani. Az alapvetően kedvező folyamatok mellett olyan - elsősorban a dohánytermék-nagykereskedők piaci magatartására visszavezethető - káros folyamatok is elindultak a hazai dohánypiacon, amelyekre megfelelő választ kell adni a jogi szabályozás eszközével.

Ennek megfelelően, az elmúlt időszak tapasztalatai alapján egyes nemkívánatos piaci jelenségek miatt szükséges a dohánytermék-kiskereskedők beszerzési tevékenységét - amely a kiskereskedelmi tevékenységük része ugyan, de amelyet a dohánytermék-nagykereskedők által alkalmazott kereskedelmi kényszerítő eszközök miatt nem tudnak befolyástól mentesen, valóban a piaci és a fogyasztói érdekeknek megfelelően gyakorolni - szabályozott keretek közé szorítani.

A dohánytermék-nagykereskedők káros piaci magatartásainak a törvény akként szab gátat, hogy - a dohánytermékek nagykereskedelmi rendszerét nem érintve, kizárólag a monopolizált dohány-kiskereskedelmi rendszer szabályozásának eszközével - megszünteti a kiskereskedők közvetlen kitettségét a dohánytermék-nagykereskedők irányába. A törvény előírja, hogy a dohánytermék-kiskereskedő csak meghatározott - állami, vagy koncessziós szerződéssel feljogosított - dohány-kiskereskedelmi ellátó társaságtól vásárolhat dohányterméket; e cég koordinálja a kiskereskedelmi beszerzési tevékenységet. A dohánytermék-nagykereskedők tevékenységüket - így különösen a dohánytermékek gyártását, vagy magyarországi szabadforgalomba helyezését - változatlan formában folytathatják, illetve a dohánytermékek megrendelésekor a kiskereskedőknek javaslatot tehetnek; ugyanakkor a dohányterméket jövőben ők közvetlenül csak a kiskereskedelmi ellátó társaságnak értékesíthetnek. Számos garanciális szabály biztosítja, hogy a dohány-kiskereskedelmi ellátó versenysemlegesen végezze tevékenységét, ugyanakkor biztosítsa azt, hogy a kiskereskedők dohánytermékekkel való ellátása valóban folyamatos, a piaci igényeknek megfelelő legyen, s ne függjön például attól, hogy az ún. „polcképre” vonatkozó előírások be nem tartása miatt, vagy éppen a dohánytermék-nagykereskedők önkényes elhatározása alapján egyes dohányboltok nem kaphatnak dohányárut.

A törvény - figyelemmel a piaci változásokra - kisebb korrekciókat tesz a dohánytermékek jövedéki adója kapcsán annak érdekében, hogy az államháztartási bevételek kevésbé függjenek a gyártók árpolitikájától.

-----STARTING---POINT---RESZLETES---

Az 1. §-hoz

A törvény egyértelműsíti, hogy a dohánytermék-kiskereskedelem szabályozása körében az állam jogosult annak meghatározására, hogy a koncessziós kiskereskedők milyen módon szerzik be a dohányterméket. Ez a szabályozás kifejezetten nem eredményezi a dohánytermék-nagykereskedelem monopolizálását; a nagykereskedők (gyártók, importőrök, jövedéki engedélyes kereskedők) továbbra is végezhetik azon alapvető tevékenységüket, melynek célja a dohánytermékek hazai szabadforgalomba bocsátása.

A 2. §-hoz

A törvény - a kiskereskedelmi beszerzési rendszer szabályozása miatt - pontosítja a törvényi meghatározásokat (definíciókat).

A 3. §-hoz

A törvény értelmében a beszerzési-ellátási feladatokat - tekintettel arra, hogy a kiskereskedelmi beszerzési feladatok az állami monopólium természetes részét képezik - vagy az állam, vagy az állam által koncessziós szerződéssel erre feljogosított társaság gyakorolhatja. A törvény előírja, hogy amennyiben a dohánykiskereskedelmi-ellátási feladatokat az állam maga látja el, úgy a miniszter e feladatok ellátására 100%-os állami tulajdonban lévő zártkörűen működő részvénytársaságot alapít.

A 4. §-hoz

A törvény a nyilvános pályázati lehetőség szabályait tovább pontosítja, annak érdekében, hogy az a lehető leggyorsabban lebonyolítható legyen.

Az 5. §-hoz

A törvény rögzíti, hogy dohánytermék-kiskereskedő dohánytermék-kiskereskedelmi értékesítési célból Magyarországon szabadforgalomba bocsátott dohányterméket kizárólag a dohány-kiskereskedelmi ellátótól vásárolhat (szerezhet be); az ezzel ellentétes jogügylet semmis. Ugyanakkor a szabályozás nem monopolizálja a dohánytermék-nagykereskedelmet, és tevékenységük érdemét sem korlátozza; továbbra is ők végzik Magyarországon a termékeik gyártását, vagy szabadforgalomba bocsátását, az áraik meghatározását. Kereskedelmi politikáikat - a törvény keretei között - továbbra is szabadon határozhatják meg, a dohánytermék-kiskereskedők felé javaslatokkal, ajánlatokkal élhetnek. Ugyanakkor a dohánytermék-beszerzési rendszerrel függetlenné válik a dohányellátás a dohánytermék-kiskereskedők és a nagykereskedők közötti egyéb (pl. a polcképre vonatkozó) megállapodásaitól.

A 6. §-hoz

A törvény részletesen meghatározza azt, hogy milyen társaság (állami tulajdonú, vagy koncessziós szerződéssel feljogosított) végezheti a dohánykiskereskedelem-ellátási feladatokat. Garanciális szabályok biztosítják e társaság versenysemleges működését azzal, hogy a törvény egyrészt általános szerződési feltételek alkalmazását, másrészt szerződéskötési kötelezettséget ír elő bármely olyan dohánytermék-nagykereskedő irányába, aki Magyarországon dohányterméket kiskereskedelmi forgalomban értékesíteni kíván. A törvény a dohánytermék-nagykereskedő kötelezettségévé teszi azt, hogy mindenkor megfelelő készletet biztosítson az ellátó részére, és így nem fordulhat elő, olyan eset, hogy a beszerzési források nem megfelelő kezelésével az ellátó társaság korlátozná a versenyt. A másik - eladási - oldalon pedig a dohány-kiskereskedelmi ellátó feladata mindenkor pontosan azon árucsoport rendszeres kiszállítása a kiskereskedők felé, amelyet a kiskereskedők megrendelnek; megszűnik az „árukapcsolás” kötelezettsége, amelyet a dohánytermék-nagykereskedők előírtak. A törvény pontosan szabályozza a felelősségi és tulajdoni viszonyokat, a felek közötti szerződéses rendszert, valamint a fizetési kötelezettségeket is mind a nagykereskedők, mind pedig a kiskereskedők irányában.

A 7. §-hoz

Beemeli a törvény főszövegébe, hogy a dohánytermék-kiskereskedő e tevékenységével közvetlen összefüggésben ajándékot, árengedményt, kedvezményt, térítést vagy egyéb juttatást csak akkor fogadhat el, ha azt e törvény kifejezetten lehetővé teszi. A tilalomba ütközik az is, ha a törvény által kifejezetten lehetővé nem tett ajándékot, árengedményt, kedvezményt, térítést vagy egyéb juttatást bármely személy a dohánytermék-kiskereskedőre tekintettel fogadja el.

Tekintettel arra, hogy a dohánytermék-nagykereskedő a dohányterméket kizárólag a dohány-kiskereskedelmi ellátó részére értékesítheti a kiskereskedelmi forgalomban, ezért a kiskereskedelmi árrést is neki kell fizetnie. A kiskereskedelmi árrést ugyan kissé - de differenciált módon - növeli a törvény, e növekedés ugyanakkor figyelemmel van a mostani gyakorlatra is, másrészt arra, hogy a jövőben a dohánytermék-nagykereskedők költségei is jelentősen csökkennek, hiszen az általuk végzett „házaló kereskedés” költségei megszűnnek; azok a jövőben a dohánytermék-ellátónál merülnek fel (sokkal ésszerűbb keretek között, hiszen egységes kisszállítási rendszer jön létre). A dohánytermék-ellátó pedig maga biztosítja - a korábbinál igazságosabb rendszerben - a kiskereskedelmi árrés eljuttatását a dohányboltokba; a kisebb forgalmú trafikok nagyobb árrésben részesülnének.

Élesen elválnak a jövőben a továbbra is - a korábbinál szélesebb körben - alkalmazható egyéb kereskedelmi megállapodások (pl. az ún. polckép-szerződések) az alaptevékenységtől, azaz a dohánytermék-ellátási kötelezettségtől. A törvény pontosabban szabályozza, hogy a dohánytermék-nagykereskedők a kiskereskedőkkel milyen keretek között köthetnek megállapodásokat; ez azonban - az új kiskereskedelmi beszerzési rendszer miatt - független marad az áruellátástól, s így valóban partneri, s nem pedig függelmi viszonyban állapodhatnak meg a felek a kereskedelmi kapcsolatokban.

A 8. §-hoz

A módosítás 2016. január 1-jétől kötelezővé teszi azt, hogy a dohányterméket - amennyiben a csomagoláson ilyen szerepel - a képpel kombinált figyelmeztetést tartalmazó oldalával, egyébként pedig a csomagolás előlapjával kell megjeleníteni. Ez a rendelkezés tovább szigorítja a dohánytermékek megjelenítésével elérhető reklámozási lehetőséget, ugyanakkor a gyártók részére is kellő felkészülést biztosít a csomagolás esetleges újra tervezéséhez.

A 9. §-hoz

A 9. § a törvénybe beépülő új rendelkezések okán a III. Fejezet 6. alcímében helyezi a korábban a 4. alcímben lévő, a fiatalkorúak különös védelmére vonatkozó rendelkezéseket, kiegészítve a szabályozást azzal, hogy dohánytermék-kiskereskedő a fogyasztó kérésére köteles a dohányzás ártalmairól az alapvető tényekre vonatkozó felvilágosítást adni.

A beiktatott szabály egyértelművé teszi, hogy a dohánytermék-kiskereskedőkre irányadó - beszerzési és fogyasztóvédelmi - különös rendelkezéseket azon személyekre is irányadónak kell tekinteni, akiket a törvény rendelkezéseiből következően az ND Nemzeti Dohánykereskedelmi Nonprofit Zrt. dohánytermékek árusítására koncesszió nélkül is feljogosított.

A 10. §-hoz

Technikai pontosítás.

A 11. §-hoz

A 11. § az Fdvtv.-t bírság szabályokkal egészíti, miszerint ha a dohánytermék-nagykereskedő a dohány-kiskereskedelmi ellátó felé az e törvény által előírt kötelezettségének nem tesz eleget, vagy a dohánytermék-kiskereskedőnek e törvénytől eltérően közvetlenül dohányterméket értékesít, úgy őt a vámhatóság az Fgytv. 47/C. §-ában meghatározott mértékű bírsággal sújtja. Ha a dohánytermék-kiskereskedő a dohányterméket nem az e törvényben előírt módon szerzi be, a vámhatóság 5 milliótól 500 millió forintig terjedő bírságot szab ki.

A 12. §-hoz

Átmeneti szabályok beiktatására kerül sor.

A 13. §-hoz

Pontosítja az Fdvtv. sarkalatossági záradékát.

A 14. §-hoz

Hatályon kívül helyező rendelkezés.

A 15-19. §-hoz

A törvény - figyelemmel a koncepció azon elemével, miszerint a dohánykiskereskedelmi-ellátási feladatokat vagy az állam, vagy koncessziós társaság látja el - meghatározza a koncessziós törvény, a jövedéki törvény, a nemzeti vagyonról szóló törvény és a helyi adókról szóló törvény szükséges, a törvény egészével összhangban lévő módosítását is.

A törvény - két lépésben - módosítja a dohánytermékek jövedéki adóját. Ennek célja a terhelés minimális növelése mellett az adóstruktúra olyan átalakítása, amely kevésbé teszi függővé a központi költségvetés bevételeit a dohánygyártók árpolitikájától. Ugyanakkor, figyelemmel arra, hogy Magyarországon - mind a gyártás, mind pedig a fogyasztás tekintetében - jelentős szerepe van a szivarkának, mely termék az uniós kötelezettségek miatt jelentős mértékben megváltozik, és ennek hatásai ma még előre nem láthatóak, indokolt óvatosan közelíteni a termék adójának meghatározásához. Éppen ezért a törvény - a korábbi készletek várható kifogyását is figyelembe véve - határozza meg az új terméktípus adójának mértékét.

-----STARTING---POINT---VEGE---

A 20. §-hoz

Hatályba léptető és hatályon kívül helyező rendelkezések.

A 21. §-hoz

Az Alaptörvény sarkalatosságra vonatkozó követelményére utal.