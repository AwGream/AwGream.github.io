2010. évi CLXIX. törvény indokolása

a Magyar Köztársaság 2011. évi költségvetéséről

-----STARTING---POINT---ALTALANOS---

Általános indokolás

I. A kormányzat gazdaságpolitikájának fő vonásai, az államháztartás alakulása 2011. évben

1. A kormányzat gazdaságpolitikája

A magyar gazdaságot jellemző folyamatokat, így a gazdaság teljesítőképességét, 2011-től egyrészt a globális világgazdasági válság negatív hatásainak kifutása, másrészt a kormányzat új, növekedésorientált gazdaságpolitikájának alkalmazása révén várhatóan mind a külső, mind a belső feltételek oldaláról a megelőző időszaknál kedvezőbb tendenciák alakítják majd. Az elmúlt évekre jellemző mély válságból való kilábalás azonban csak fokozatosan történhet meg.

A globális és ezen belül az európai piacokon - az egyes országok és nemzetközi szervezetek által tett intézkedések hatására - a konjunktúra a vártnál dinamikusabban bővülni kezdett. Ugyanakkor látható, hogy a piacokra továbbra is visszafogó hatást fejtenek ki a világválság harmadik szakaszának, a pénzügyi- és a reálgazdasági válság után jelentkező adósságválságnak a fejleményei. Ezek hatására az újbóli visszaesés már nem valószínű, de a globális fellendülés időlegesen gyengülhet.

A Kormány gazdaságpolitikájának középpontjában a gazdaság növekedésének beindítása és a foglalkoztatás növelése áll, a költségvetés stabilitásának megtartása mellett. E célok elérése érdekében már 2010. II. félévében intézkedések történtek. Ezek középpontjában - az Új Széchenyi Terv célkitűzéseivel összhangban - a gazdaság növekedési potenciáljának növelése érdekében a vállalkozási tevékenység serkentése és a versenyképesség növelése áll, kiemelten a magyar kis- és középvállalkozások (KKV) tekintetében.

Ugyanakkor a vállalkozások megfelelő működéséhez bizalomra és kiszámítható gazdasági, illetve politikai környezetre van szükség, ami megkívánja, hogy a kormányváltást követő új szemléletű gazdaságpolitikával megkezdett költségvetési konszolidáció 2011-ben a stabilitási és növekedési egyezmény keretében tett vállalásoknak megfelelően tovább folytatódjék.

A magyar gazdaság növekedési problémái mögött meghatározó módon az alacsony foglalkoztatottsági szint áll, amely a válságidőszak körülményei között még csökkent is. Ezért a gazdaságpolitika kiemelt célja az, hogy 10 éven belül egymillió új munkahely jöjjön létre az országban.

Megkezdődött az ezt megalapozó - adópolitikai, az üzleti környezet fejlesztésére, a keresletorientáltabb oktatás működtetésére vonatkozó - intézkedések bevezetése. Mivel a 2011-es év még sok szempontból a múlt örökségét hordozza magán, illetve a foglalkoztatás bővítését eredményező intézkedések hosszabb-rövidebb átfutási időt igényelnek, e területen az igazán érdemi változások 2012-től kezdődően várhatók. Az államigazgatás hatékonyságnövelésének szükségessége, valamint a költségvetési fegyelem betartása azt vonja maga után, hogy a foglalkoztatottság bővülése teljes egészében a vállalkozási szektorban valósuljon meg. Ezt figyelembe véve jelentős fejleménynek tekinthető, hogy több év óta első ízben 2011-ben a versenyszférában várhatóan növekszik a foglalkoztatottak száma.

A kedvezőbbé váló külső és belső feltételek között a gazdaság már 2011-ben is dinamikusabbá válik, a GDP növekedése elérheti a 3%-ot. Ez az ütem - szemben a 2010-ben várható 0,8%-os mértékűvel - már nem kizárólag a külső kereslet által hajtott exportnövekedésre alapozódik, hanem abban meghatározó szerephez jut a lakossági és vállalati fogyasztás és a beruházás is.

A háztartások fogyasztásában - az előző évekbeli csökkenés után - 2011-ben lényeges, 2,6%-os növekedés várható. E mögött a lakosság jövedelmi helyzetének érdemi javulása áll, amelyet a kedvező adórendszerbeli változás és a versenyszférában foglalkoztatottak növekvő száma eredményez. A személyi jövedelemadó eddigieknél alacsonyabb mértékkel történő egykulcsossá alakítása, és a bevezetésre kerülő családi adókedvezmények rendszere érezhető módon csökkenti a lakosság adóterhelését, egyben növeli rendelkezésre álló jövedelmét. Várhatóan megkezdődik a banki hitelaktivitás újbóli élénkülése is, javítva a háztartások potenciális jövedelmi helyzetét.

Érdemi, 7%-ot közelítő növekedés várható a nemzetgazdasági beruházások területén is. Ezt támasztja alá a külső kereslet 2010-ben kezdődött emelkedése mellett a 2011-ben már lényegesen bővülő hazai fogyasztás is. Jövő évben a beruházásokat jelentős mértékben növelik a nagy autóipari cégek fejlesztései is. Folytatódik a Mercedes üzemének kiépítése, és beindul az Audi és az Opel kapacitásbővítése.

Sok, elsősorban a KKV szektor beruházásait támogató új állami intézkedés (Széchenyi-kártya, kedvezményes társasági adókulcs stb.) hatása is 2011-től jelentkezik majd. A Kormány szándéka az, hogy a KKV szektor erősítése céljából az igénybe vehető EU-források meghatározó részét is e területre csoportosítsa át. Ezen túlmenően számítani lehet arra is, hogy a jelenlegi kedvezőtlen hitelkörnyezet enyhül, így a vállalati hitelkihelyezések emelkedhetnek.

A folyó fizetési mérleg egyenlege a beruházásokhoz kapcsolódó importszükséglet - tehát egy, a növekedés szempontjából pozitívnak tekinthető tényező - miatt kissé negatívba fordul ugyan, de a tőkemérleg aktívuma - figyelembe véve az EU-transzfereket - továbbra is fennmarad, megközelíti a GDP 2,5%-át.

Az infláció üteme 2011 egészében 3,5% körülire csökkenhet, amihez hozzájárulhat a hatósági árak alakítása is.

2. Az államháztartás céljai és keretei

Általános feltételek

A Kormányprogram alapján felvázolt fiskális politika célja a kormányzati szektor méretének és hiányának egyidejű és folyamatos csökkentése.

A mérséklődő deficit lehetővé teszi az adósságráta csökkenését és segíti a gazdaság külső egyensúlyának javulását. A jövedelemközpontosítás és újraelosztás szűkítése a magánszektor mozgásterét bővíti, és hozzájárul a gazdaság versenyképességének növekedéséhez. Emellett az adó- és járulékrendszer változásai ösztönzik a foglalkoztatottság növekedését.

A költségvetési politika célkitűzése az, hogy a következő években - az egyenleg javulásával párhuzamosan - érzékelhetően csökkenjen a jövedelemcentralizáció mértéke.

A középtávú költségvetés-politika törekvése a közpénzek mainál hatékonyabb és a magánérdekkel szemben a közérdeket szolgáló felhasználása, a pazarlás megszüntetése, az állam által nyújtott szolgáltatások magasabb színvonalának biztosítása, az igazságos közteherviselés és az esélyteremtő, szolidáris szociálpolitika.

Javuló egyensúly

Az új Kormány 2010-ben az államháztartás, a költségvetés tekintetében is beteg állapotot örökölt. A megalakulás után azonnal, majd az év során folyamatosan meghozott határozott intézkedéseivel és jogszabályaival eredményesen fékezte az állami kiadások korábban felgyorsult növekedését, korlátozta az állami intézmények pazarló gazdálkodását. Mindennek eredményeképpen 2011-re tovább csökken az államháztartás hiánya, eredményszemléletben a GDP 3%-a alatt marad. Ez az előző évhez képesti hiánycsökkentési ütem követelménynek tekinthető ahhoz, hogy - a maastrichti kritériumoknak megfelelően - az államadósság GDP-ben mért arányát és az infláció mértékét egyaránt csökkenteni lehessen.

Az államháztartás egyensúlyának javításával a Kormány egyúttal biztosítja, hogy Magyarország teljesítse azokat a követelményeket, amelyek az euró bevezetéséhez szükségesek. Fontos cél továbbá a piacok és a nemzetközi szervezetek bizalmának visszaszerzése, amely önmagában javít a költségvetés helyzetén is.

3. A Kormány által prioritásként kezelt főbb területek

A 2011. évi költségvetés-politika kiemelt feladata, hogy az államot a közérdek szolgálatába állítsa, ennek érdekében a rendelkezésére álló eszközökkel elősegítse a munkahelyteremtést és a bürokrácia leküzdését. Mindezek biztosítására az alábbi fő területeket kezeli kiemelten a 2011. évi költségvetési törvény.

Foglalkoztatás, gazdaságélénkítés

Munkahelyteremtés elősegítése, a foglakoztatás élénkítése

A Nemzeti Együttműködés Programjában megfogalmazott egyik legfontosabb cél a gazdaság talpra állítása, a megvalósítás egyik legfontosabb eszköze pedig olyan változás kezdeményezése az adórendszerben, amely azt a lehető legegyszerűbbé teszi, mérsékli a munkavállalók és a vállalkozók terheit annak érdekében, hogy ismét megérje munkahelyet teremteni és munkát vállalni.

A magyar gazdaság egyensúlyi és növekedési problémái leginkább a foglalkoztatottságban gyökereznek, ezért a Kormány gazdaságpolitikájának középpontjában a munkahelyteremtés áll.

A személyi jövedelemadó rendszer átalakítása és a családi kedvezmény igénybevételi lehetőségének kiszélesítése és a mértékének jelentős emelése, mint legfontosabb eszközök mellett a munkahelyteremtés fontos eszköze például a részmunkaidős foglalkoztatás támogatása, különösen a kisgyermekes nők esetében. Ezért az a munkáltató, aki 8 óra helyett kétszer 4 órában alkalmaz nőket, TB-járulék kedvezményben részesül: a jelenlegi 27%-os munkáltatói járulék helyett csak 20%-os járulékfizetési kötelezettséget kell teljesítenie.

Új Széchenyi Terv

Az Új Széchenyi Terv középpontjában egyetlen nagy cél áll: a foglalkoztatás dinamikus bővítése. Számokban kifejezve az a törekvés vezérli a gazdaság- és társadalomfejlesztő programot, hogy tíz esztendő alatt egymillió új és adózó munkahely jöjjön létre Magyarországon. Az új gazdaságpolitika lényege azonban több mint egymillió új munkahely teremtése: a korábbi újraelosztási politikát egy növekedéspárti gazdaságpolitika váltja fel.

A növekedéspárti gazdaságpolitika célja, hogy mindenki gazdagabbá váljon - eltérően egy olyan újraelosztási rendszertől, hogy senki se legyen szegényebb. A növekedéspárti gazdaságpolitikához viszont dinamikus, fenntartható gazdasági növekedés kell, aminek eredményeiből mindenki részesedik.

A gazdaságpolitikai fordulat a magyar gazdaságban rejlő lehetőségek kihasználásával teremthető meg. Ezért az Új Széchenyi Terv hét kiemelt programot tartalmaz:

1. Gyógyító Magyarország - Egészségipar

A komplex Egészségipari Program keretében egy olyan „nemzeti ipar” kifejlesztését tűzte ki célul a Kormány, mely összetéveszthetetlenül jellemző hazánkra, és amellyel kapcsolatban olyan természeti és humán adottságokkal rendelkezünk, melyek stratégiai előnyt biztosíthatnak hazánk számára.

Az egészségipar magába foglalja a gyógyító-megelőző és rehabilitációs szolgáltatásokat, a kiszolgáló- és háttérágazatokat, az ezeket megalapozó kutatásokat, az egészségtudatos életmódhoz kapcsolódó termékek gyártását és forgalmazását. Ez az ágazat az egyik legígéretesebb lehetőség a kitörési pontok között. Jelentőségét meghatározzák kapcsolódásai a gazdaság szinte minden területéhez, a kedvező természeti adottságok, a felhalmozott szellemi tőke és az egyre nyitottabbá váló nemzetközi piac. A gyógy- és termálturizmus fejlesztése már az első Széchenyi Terv turizmusfejlesztési programjának is egyik legsikeresebb része volt.

2. Megújuló Magyarország - Zöld Gazdaságfejlesztés

Hazánk sikere jelentős mértékben függ attól, hogy a fosszilis (nem megújuló) energiahordozókra épülő felhasználási struktúra által kiváltott problémákat - ellátásbiztonság, növekvő árak stb. -, a növekvő energiaigényeket hogyan tudja kezelni a megújuló energiaforrások felhasználásával az energiatakarékosság, az energiahatékonyság és az energiabiztonság figyelembe vételével. A jövőbeni energiapolitikának és az azzal összefüggő fejlesztési stratégiának mindezekre a problémákra kell választ adnia.

3. Otthonteremtés - Lakásprogram

Egy működő lakásépítési ágazat a gazdaság egyik motorja, a gazdasági fejlődés, a munkaerő mobilitás ösztönzője lehetne. Az utóbbi években a lakásügy hiányzott a kormányzat fókuszterületei közül, nem volt országos lakásprogram, távlati lakáspolitikai célkitűzés, jövőkép. Ez nem megoldásokhoz, hanem problémákhoz, változó sikerű, jórészt utólagos intézkedésekhez vezetett.

A most kialakítandó országos lakásprogram, a távlati lakáspolitikai célkitűzések meghatározása során kiemelt fontosságú feladatként jelentkezik a fenntartható lakásmegoldások kialakítása, az építőipari kis- és középvállalkozásoknak a jelenleginél jóval nagyobb gazdálkodási biztonság, jogbiztonság biztosítása, a hazai építőanyag-gyártói, tervezői, kivitelezői, ingatlanforgalmazói kapacitások, építőanyag-kereskedések életben tartása.

4. Vállalkozásfejlesztés - Üzleti környezet fejlesztése

Az Új Széchenyi Terv keretében az uniós források átcsoportosításra kerülnek a növekedéspárti, munkaközpontú gazdaságpolitikát szolgáló területekre. A vállalkozások pénzügyi forrásokhoz juttatását a hitelezési lehetőségek javításával, a költségvetési garancia keretek bővítésével, továbbá a Széchenyi Kártyahitel program kiterjesztésével is segíti a Kormány. Az üzleti környezet fejlesztésének fontos célkitűzése továbbá az adminisztrációs kötelezettségek csökkentése, a kisebb, hatékonyabb állam kiépítése. Cél, hogy az új rendszerben a vállalkozások és az önkormányzatok számára minimálisra csökkenjen a pályázatokkal kapcsolatos adminisztráció, ezzel is ösztönzést nyújtva a vállalkozásfejlesztéshez.

5. Tudomány - Innováció - Növekedés

Az innováció a gazdasági növekedés forrásai között az egyik legjelentősebb tényező, társadalmi funkciója szerint az életminőség javulásának a biztosítéka, a vállalkozóknak pedig meghatározó versenyelőnyt jelent. A tudomány-, technológia- és innováció-politikát a gazdaságpolitika elválaszthatatlan részének kell tekinteni és kezelni ahhoz, hogy - a fenntartható növekedés egyik fő hajtóerejét jelentő innováció segítségével - fel tudjunk zárkózni a fejlettebb gazdaságokhoz. A program célja, hogy az innováció útján dinamizálja a gazdaságot, és 4 év elteltével a gazdasági növekedés az egyéb intézkedések és az innováció hajtóereje révén érje el Magyarországon az EU-országok közötti legmagasabb értéket.

6. A foglalkoztatás

Az új magyar Kormány legfontosabb célja a foglalkoztatás növelése. Egyensúly akkor keletkezhet, ha minél többen lesznek képesek hagyományos piaci munkaviszonyból megélni, mert ezáltal nőhet a befizetés a kasszába és így a munkaerőpiacról véglegesen kiszorultak is színvonalasabb ellátásban részesülhetnek.

A magasabb foglalkoztatás megvalósításának elengedhetetlen feltétele új munkahelyek létrehozása. Egyszerre több területen kell nagymértékű, átfogó változtatásokat eszközölni, szükség szerint megváltoztatva a gazdaság, a társadalom szereplőinek elvárásait, viselkedését.

7. Közlekedés

A gazdaság és a társadalom szerves egészét kiszolgáló háttere mellett a közlekedés fejlesztésének gazdaság- és térségfejlesztő multiplikátor hatása is van. Emellett hozzájárul a területi egyenlőtlenségek kiegyensúlyozásához, a személyek, áruk és szolgáltatások mobilitásának növeléséhez, az elérhetőség biztosításához. Alapvető cél a közlekedésből származó hasznok maximalizálása a társadalmi terhek minimalizálása mellett.

Magyarországon több európai gazdasági folyosó is áthalad, ezért az Új Széchenyi Terv kiemelten foglalkozik a tranzitszerepből adódó lehetőségekkel, mind az áru-, mind a személyszállítás területén.

Az Új Széchenyi Terv a vállalkozók, az önkormányzatok és az állam közös kockázatviselésére támaszkodik. Tekintve azonban az államháztartás jelenlegi helyzetét, az Új Széchenyi Tervben az állam alapvetően az uniós forrásokkal vehet részt a fejlesztési kockázatközösség megteremtésében. Ezért át kell alakítani az uniós források elosztásának és pályázatainak rendszerét. Az eddigi kínálati politika helyett, a vállalkozók terveit, vagyis keresletét kell a középpontba helyezni. Csökkenteni kell a pályázatok számát, és szintén nagymértékben egyszerűsíteni kell a pályáztatási eljárásokat, valamint a pályáztatási intézményrendszert.

A 2007-2013 közötti időszakban Magyarország számára elérhető fejlesztési célú uniós források értéke összesen 7870 milliárd forint. Ebből jelenleg 1829 milliárd forint szabad forrás áll rendelkezésre, 1480 milliárd futó projekt, és 4127 milliárd forint kötelezettség-vállalással elindított projekt mellett.

Széchenyi Kártya program

A 2002-ben elindult Széchenyi Kártya Program a legtöbb kis- és középvállalkozást elérő államilag támogatott konstrukcióvá vált. A Kormány döntése alapján a Program 2010. II. félévtől történő kiterjesztése következtében négy hitelcélra használható fel:

- Széchenyi Kártya Folyószámlahitel, melynek célja a vállalkozások napi likviditási problémáinak áthidalása. A hitel összege: maximum 25 millió forint, futamideje: 1+1 év.

- Széchenyi Kártya Forgóeszköz hitel, melynek célja a vállalkozások hosszú távú forgóeszköz igényeinek finanszírozása. A hitel összege: maximum 25 millió forint, futamideje: legfeljebb 3 év.

- Széchenyi Kártya Beruházási hitel, melynek célja a fejlesztések, beruházások finanszírozása. A hitel összege maximum 50 millió forint, futamideje: legfeljebb 10 év.

- Széchenyi Önerő hitel, melynek célja a pályázati források nagyobb arányú kihasználása. A hitel összege maximum 50 millió forint, futamideje: legfeljebb 10 év.

Közfoglalkoztatás

A közfoglalkoztatás eddigi bonyolult és egyes elemeiben pazarló rendszerét megalapozottabb, az értékteremtő munkát elismerő, egyszerűbben áttekinthető és finanszírozható Nemzeti Közfoglalkoztatási Program váltja fel. Ennek keretében megszűnik az önkormányzati közcélú foglalkoztatás, a munkaügyi központok által szervezett közhasznú foglalkoztatás és megszűnik a hagyományos központi önkormányzati közmunkaprogram. Helyben a munkaügyi központok döntenek az önkormányzatok közfoglalkoztatási programjairól, új elemként a kis- és közepes vállalkozások is bevonásra kerülnek a leghátrányosabb munkanélküliek közfoglalkoztatásába.

A Nemzeti Közfoglalkoztatási Program lényege, hogy az állam egységes rendszerben, azonos forrásból, azonos értékeken, prioritásokon alapuló szabályozás mentén nyújt pályázatos támogatást a (közfoglalkoztatással érintett) többlet munkahelyek létrehozására. A közfoglalkoztatás közmunka révén valósul meg.

A hosszabb időtartamú közfoglalkoztatási programokban uniós források is mozgósításra kerülnek a képzésekre. A cél, hogy a közmunka az értékteremtés mellett az elsődleges munkaerőpiacra vezető szakképzéshez is utat nyisson.

A Nemzeti Közfoglalkoztatási Program egyik lényegi eleme, hogy közfoglalkoztatási támogatás automatikusan nem jár. A támogatások csak abban az esetben kerülnek folyósításra, ha a támogatott képes alátámasztani, hogy a foglalkoztatás értékteremtő, költségigénye megalapozott, garantálja, hogy bővül a munkahelyek száma és mindezt ellenőrizhető, elszámoltatható módon valósítja meg. Az előbbiek érdekében munkanélküliek kizárólag a munkaerő-piaci szervezet közvetítésével kerülhetnek a közfoglalkoztatási rendszerbe.

A Nemzeti Közfoglalkoztatási Program keretében megvalósuló foglalkoztatás mellett a valóban munkaképes, de munkával nem rendelkezők bérpótló járandóságot kapnak. Az ellátásra való jogosultságot az önkormányzat állapítja meg és a juttatást folyósítja. A közfoglalkoztatás visszautasítása a törvény erejénél fogva automatikusan kizár a további ellátásból.

A Nemzeti Közfoglalkoztatási Program megvalósítására a Munkaerőpiaci Alapban rendelkezésre álló forrás 2011-ben 64 milliárd forint, az önkormányzatoknál a bérpótló járandóságra mintegy 48 milliárd forint forrás jut.

Családpolitika

Családtámogatási rendszer erősítése

2011-től kibővül, szélesebb körben igénybe vehetővé válik a családi kedvezmény és egyben megváltozik annak jellege: adókedvezmény helyett adóalap kedvezmény formájában lehet érvényesíteni.

A személyi jövedelemadóról szóló törvény módosítása szerint a házastársak együtt, vagy közülük a kereső az egy- és kétgyermekesek esetén havonta és gyermekenként 62 500 forinttal csökkentheti összevont adóalapját, ami azt jelenti, hogy havonta és gyermekenként 10 000 forinttal csökken a fizetendő adó mértéke. A legalább három gyermeket nevelőknél az adóalap havonta és gyermekenként 206 250 forinttal csökkenthető, ami gyermekenként és havonta 33 000 forint adócsökkentést jelent.

A személyi jövedelemadó rendszerének jelentős változása miatt újrafogalmazásra kerülnek a családi kedvezmény szabályai. A családi kedvezményt

- a családi pótlékra jogosult;

- a várandós nő és vele közös háztartásban élő házastársa;

- a családi pótlékra saját jogán jogosult gyermek (személy);

- a rokkantsági járadékban részesülő magánszemély érvényesítheti.

Ugyanazon kedvezményezett eltartott után a családi kedvezmény egyszeresen vehető igénybe, de a jogosulttal közös háztartásban élő házastárssal, élettárssal megosztható.

A családi kedvezmény az adóbevallásban, munkáltatói adó-megállapításban is megosztható, függetlenül attól, hogy évközben, az adóelőleg megállapításakor kinél vették figyelembe. Ezzel összefüggésben jövőre 145 milliárd forint adóbevételről mond le a költségvetés.

Nyugdíjrendszer átalakítása, biztonságossá tétele

A Kormány fontos célnak tekinti a nyugdíjrendszer átláthatóbbá és biztonságosabbá tételét. Ennek egyik eleme a magánnyugdíjpénztári rendszer szabályozásának lényeges megváltoztatása.

Az Országgyűlés által elfogadott törvény értelmében a magánnyugdíjpénztári tagdíj-befizetések 2010. november 1-jétől 14 hónapon keresztül felfüggesztésre kerülnek és ezzel megegyező járulék-fizetés valósul meg a Nyugdíjbiztosítási Alap részére.

Ezzel egyidejűleg megszűnik a pályakezdők kötelező pénztári tagsága és lehetőség nyílik - az akár pályakezdőként, akár önkéntes döntés alapján - pénztártaggá vált embereknek, hogy visszalépjenek a társadalombiztosítási nyugdíjrendszerbe.

A deviza alapú lakáshitellel rendelkezők megsegítése

Magyarországon az elhibázott, általában devizalapú lakáshitelezési gyakorlat jelentős bajba sodorta, védtelenné tette nem csupán a magyar gazdaságot, de emberek, családok tömegét is.

A nehéz helyzetbe került lakáscélú hitelt felvevők megsegítése céljából elfogadott törvény szerint meghatározott esetekben díjmentessé válik a futamidő meghosszabbítása és az előtörlesztés. Egyértelművé válik a deviza alapú hiteleknél a törlesztő részletek forintra történő átszámításának módja és tovább szigorodik az egyoldalú szerződésmódosítás lehetősége. A már felmondott szerződések adósainak súlyos terhet jelent a hiteltartozást növelő késedelmi kamat és egyéb díjtétel. A törvény ennek korlátozása érdekében előírja, hogy a felmondást követő 90. naptól a nem teljesítéshez kapcsolódóan semmilyen költség nem számítható fel.

Szintén a lakáscélú hitelfelvevők helyzetének javítását célozza az eszközkezelő projekt, mellyel a Kormány elő kívánja segíteni, hogy a késedelembe esett ingatlanfedezetű hitelek minél tovább banki portfolióban maradjanak. Emellett állami beavatkozást javasol azon esetekre, ahol a rászoruló hitelfelvevőket egyetlen lakóingatlanuk elvesztése fenyegetné.

A családok helyzetének segítését szolgálta 2010 augusztusában a Parlament által elfogadott, a bírósági végrehajtásról szóló törvény módosítása kapcsán a kilakoltatási moratórium meghosszabbítása. A módosítás alapján a következő fűtési szezon végéig, azaz 2011. árpilis 15-ig tart a kilakoltatási moratórium, ami azokra a természetes személyekre vonatkozik, akiknek lakóingatlanukat kellene elhagyniuk a kilakoltatás miatt, és a lakásban való ideiglenes bennmaradásuk másoknak a lakhatáshoz való ugyanilyen jogát nem sérti.

A lakosság jelentős adósságokat halmozott fel hitelek formájában, s a pénzügyi-gazdasági válság következtében egyéb tartozásaik is megnőttek. A tartozásokat az adósok jelentős része nem tudja megfizetni, mely miatt ingatlanjaikat értékesíteni kell, illetve az egyéb hitelbiztosítékok alkalmazása folytán is lakóingatlanaik elhagyására kényszerülnek. A törvénymódosítás célja az volt, hogy a ténylegesen kilakoltatással fenyegetett azon adósok, kötelezettek, akik lakhatásukról nem tudnak gondoskodni, ideiglenes haladékot kapjanak a lakásuk kiürítésére.

A moratórium időszaka alatt meg kell teremteni azokat az adósságkezelési intézményeket, melyek új életkezdésükhöz segítséget adnak az adósoknak, s hosszabb távon egyaránt szolgálják a követelések érvényesítését, de egyben a hajléktalanná válás megelőzését is.

A kormányzati működés és szervezetrendszer átalakítása

Bürokrácia csökkentése

Közérdek, hogy az állami bürokrácia kevesebbet költsön magára, ezért a kiadásokat 2011-ben legalább 5%-kal kell csökkenteni, több tízmilliárd forintos megtakarítást érve el ezzel. A bürokráciacsökkentés a fejlesztés-politikában, pályázati rendszerben is megvalósul.

Az állami kiadások csökkentése céljából a 2011. évi költségvetés összeállításakor a következő konkrét intézkedésekre, előírásokra került sor:

- jutalom nem tervezhető;

- a cafetéria juttatás 2011-ben legfeljebb 200 ezer Ft/fő összeggel tervezhető;

- a kormánytisztviselők jogállásáról szóló 2010. évi LVIII. törvény hatálya alá tartozó intézményeknél a jubileumi jutalom előirányzata a 2010. évben tervezett eredeti előirányzathoz viszonyítva csökkentésre került;

- a külső személyi juttatásokat a lehető legminimálisabb mértékre kell csökkenteni. E cél eléréséhez felül kell vizsgálni különösen a megbízási szerződéseket;

- az állományba nem tartozók juttatásai 2010. évi eredeti előirányzata átlagosan 20%-kal csökkentésre került;

- a dologi kiadásokon átlagosan 5%-os megtakarítás érvényesült;

- a szellemi tevékenység végzésére (számlás foglalkoztatás) előirányzat csak indokolt esetben tervezhető;

- az ésszerű takarékosság követelményének érvényesítése céljából felül kell vizsgálni az egyes kiadások alakulását, rangsorolni kell a feladatokat annak érdekében, hogy a megtervezett előirányzat a megfelelő helyekre koncentrálódjék;

- a fejezeti kezelésű előirányzatokat, illetve azok szabályozását felül kell vizsgálni;

- szükséges a fejezeti kezelésű előirányzatok körének újra rangsorolása;

- a párhuzamos feladatellátás elkerülése érdekében a fejezeti kezelésű előirányzatok között nem szerepelhet olyan új, induló feladat és program, mely tisztán hazai forrásból finanszírozandó, illetve melyeket az Európai Unió költségvetése is támogat. Ugyanez vonatkozik az újonnan induló, tisztán hazai forrásból finanszírozandó beruházásokra.

A közfeladatok kiszervezésének megállítása

A költségvetési források felhasználása körében, az elmúlt években tapasztalható visszásságok megszüntetésére, a pazarló és a költségvetést elfogadható indok nélkül terhelő kiadások visszaszorítása érdekében az elmúlt néhány hónapban több intézkedés is történt. A különböző szellemi tevékenységet jelentő szolgáltatások, tanácsadási szerződések, tanulmányok megrendelésére vonatkozó előírások körében szigorodtak a költségvetési szervek gazdálkodására vonatkozó jogszabályok.

A Kormány határozatban rendelte el az irányítása alá tartozó fejezeteknél az állományba nem tartozók juttatásaira, valamint a szellemi tevékenység kifizetésére vonatkozó szerződéskötési tilalmat, továbbá a hatályos szerződések felülvizsgálatát. A további kiszervezések megtiltásával megtakarított előirányzatokat a Kormány zárolta.

A Kormány az államháztartáson kívüli szervezetekkel történő állami feladatok ellátására, beruházásra vagy üzemeltetésre vonatkozó új szerződések (PPP) megkötését is megtiltotta, ezen kívül felül kívánja vizsgálni az eddig megkötött PPP szerződéseket, mert nem tartja megengedhetőnek, hogy a kockázatot, a terheket egyoldalúan az állam viselje. A Kormány ezen kívül felfüggeszti a még meg nem kezdett PPP-beruházások szerződéseit.

A költségtakarékos költségvetési gazdálkodás, a közpénzekkel történő felelős gazdálkodás feltétlenül indokolttá teszi, hogy a közfeladatok ellátása során az állam minden szerve törekedjen az indokolatlan kiszervezések mellőzésére. Elfogadhatatlannak tartja a Kormány azt a korábbi gyakorlatot, amely szerint egyes szervek az alapfeladatuk ellátásához szorosan kapcsolódó feladatokat államháztartáson kívüli szervezetek, magánszemélyek szolgáltatásainak megvásárlásával (így különösen: megbízási, vállalkozási szerződésekkel) láttak el, ahelyett, hogy a szervek alkalmazásában álló alkalmazottak végezték volna el a szerv alapfeladatait. A köztisztviselők jogállásáról szóló törvény alapelvi jelentőséggel rögzíti, hogy a közigazgatási szerv közhatalmi, irányítási, ellenőrzési és felügyeleti hatáskörének gyakorlásával összefüggő feladat ellátására kizárólag közszolgálati jogviszony létesíthető.

Szerkezetátalakítási alap

A Kormány 8 milliárd forint összegű alapot hoz létre, arra a célra, hogy a nem hatékonyan működő, a közfeladatokat nem megfelelő minőségben, vagy nem a közérdeknek megfelelően ellátó szervezeteket átalakítsa. Az átalakítással egyidejűleg így hosszabb távon a közpénzek takarékosabb felhasználása is biztosítható.

Pénzügyi szabályozás

Az új Kormány célja, hogy a közpénzügyi, költségvetési rendszer megújításával az adófizetők forintjai megalapozottan, átláthatóan és ellenőrzötten kerüljenek felhasználásra, s ezzel párhuzamosan a közszolgáltatások és a közigazgatási munka színvonala is javuljon. Ennek érdekében kiemelt szándék, hogy érdemben csökkenjen a költségvetési szervek működésével és gazdálkodásával kapcsolatos túlburjánzó adminisztráció, s a jogalkalmazók számára a jelenleginél „olvashatóbb” költségvetési jogszabályok kerüljenek kialakításra. Fontos cél továbbá, hogy egy részletesebb és megalapozottabb tervezés mellett a törvényhozás által elfogadott költségvetés annak végrehajtása során ne kerüljön újraírásra, ezért a betartásának erősítését szolgáló eszköz- és szabályrendszer kerüljön kialakításra, s a közvagyon megvédését és a korrupció visszaszorítását biztosító garanciális elemek épüljenek be a közpénzek elköltésének folyamatába.

Az átalakítás 2010 nyarán megkezdődött, a 2011. évi költségvetés már ehhez a részben új szabályrendszerhez igazodik. Ez azonban csak az átalakítás kezdete, a következő évben, években a teljes közpénzügyi rendszer fenti elvek mentén történő korszerűsítése megtörténik.

Az igényekhez alkalmazkodó korszerű minisztériumi struktúra megteremtése

Az új struktúra célja az egyszerűsítés, a minisztériumok számának csökkentése, a közigazgatás és a politika szétválasztása (a közigazgatási államtitkári, az államtitkári és a helyettes-államtitkári funkció elkülönítésével), valamint a közigazgatásban dolgozók számára új, vonzó életpálya felvázolása.

A kevesebb vezető és kevesebb bürokrácia miatt hatékonyabb és olcsóbb lehet így a kabinet. A kialakított struktúra racionális: a tisztább hatásköri elrendezés és felelősségi viszonyok a közigazgatás átláthatóvá tételét szolgálják.

A területi közigazgatási átalakítása: a fővárosi és megyei kormányhivatalok létrehozása

A Kormány kiemelt célkitűzése a közigazgatás hatékonyságának növelése, amelynek egyik hangsúlyos eleme az eddigieknél összefogottabban, ellenőrzöttebben és költségtakarékosan működő területi államigazgatás megteremtése, ezáltal a Kormány területi feladatellátása hatékonyságának és eredményességének megvalósítása.

A hatékonyabb államigazgatási szervezeti struktúra bázisa a megyei és fővárosi kormányhivatal lesz.

A megyei és fővárosi kormányhivatalok a közigazgatási hivatalok átalakulásával jönnek létre, melybe szakigazgatási szervként integrálódnak meghatározott területi államigazgatási szervek. A létrejövő fővárosi és megyei kormányhivatalokban a funkcionális feladatellátás (pl. beszerzések, karbantartás, felújítás) egységesül, jelentős költségcsökkenést érve el ezzel. A kormányhivatalok felett osztott irányítás lesz, azaz a szakmai-ágazati minisztériumok gyakorolják a szakmai irányítást, a szervezeti-funkcionális irányítás pedig a Közigazgatási és Igazságügyi Minisztériumhoz fog tartozni (néhány szakterület szakmai irányításával együtt).

Kiemelendő a megyei, fővárosi kormányhivatali szervezeten belül a hatósági eljárásokban és szolgáltatásokban közreműködő integrált ügyfélszolgálati irodák kialakítása. A hatóságokhoz való könnyebb hozzáférést biztosító irodáknál - fokozatosan kiépülve - lehetőség nyílna többek között a hatósági eljárások széles körét érintően kérelmek benyújtására, díjak, illetékek megfizetésére, a több hatóság engedélyét igénylő tevékenységek egyablakos elintézésére, az ügyfelek több hatósági nyilvántartásban is szereplő adataiban bekövetkezett változások egyablakos bejelentésére, más hatóságok elektronikus tájékoztatásához, illetve elektronikus kapcsolattartási rendszeréhez történő hozzáférés biztosítására. Mindez az ügyfelek jogainak csorbítása nélkül csökkenti a hatósági eljárások költségigényét, továbbá az internet-hozzáféréssel rendelkező ügyfelek számára - ha azt kérik - a jelenleginél szélesebb körben biztosít tájékoztatást az ügy előrehaladásáról, illetve az ügyfélnek több ideje jut az egy-egy döntéssel kapcsolatos reakcióra, amely az eljárás felgyorsulását is eredményezheti.

A közigazgatásban január 1-jétől fokozatosan megvalósuló egyablakos ügyintézéssel fontos előrelépés történik a vállalkozóbarát közigazgatás irányába.

APEH és VP összevonása

2011. január 1-jén indul el az Adó- és Pénzügyi Ellenőrzési Hivatal (APEH) és a Vám- és Pénzügyőrség (VP) integrációja; az új szervezet Nemzeti Adó- és Vámhivatal néven fog működni önálló kormányhivatalként.

A központi költségvetés bevételi előirányzatainak hatékonyabb és gazdaságosabb teljesítése, az államháztartási érdekek hatékonyabb érvényesítése szükségessé teszi az adó- és a vámigazgatás szervezeti integrációját. A létrejövő új szervezet a hatékony, költségtakarékos közigazgatás elveire építve biztosítja az állam adó- és adójellegű bevételeinek teljes körű kontrollját és védelmét. Az összevonást követő években az integrációs folyamatok következetes továbbvitele, az egységes és egyszerűbb eljárási formák bevezetése, az egy helyen való érdemi ügyintézés lehetőségének megteremtése csökkenteni fogja a vállalkozások és a háztartások adminisztratív terheit.

Az integráció nyomán egy intézményrendszerbe kerül az adóhivatal 15 ezer és a vám- és pénzügyőrség 7 ezer alkalmazottja.

A célok eléréséhez elengedhetetlen a költségvetést nagymértékben megkárosító, büntetőjogi felelősségre vonást követelő adózói magatartások feltárása, szankcionálása és visszaszorítása. Így a két szervezet összevonásán túl szükséges mind szervezeti szinten, mind pedig jogszabályi szinten az adónyomozás szervezetének visszaállítása, az adóigazgatás, illetve a vámigazgatás és az adónyomozás közötti együttműködés kereteinek kialakítása.

A bűnügyi tevékenységet a Nemzeti Adó- és Vámhivatal nyomozó hatósága, azaz a bűnügyi főigazgatóság és középfokú bűnügyi szervei, a regionális bűnügyi igazgatóságok valósítják meg. Emellett a bűnügyi főigazgatóság alsó fokú szervvel is rendelkezik.

A hatékony bűnügyi szervezet legfontosabb jellemzője, és a törvényes működés egyik legfontosabb garanciája, az egyéb (adó, vám) igazgatási szakterületektől való szervezeti elkülönültség, ideértve az önálló funkcionális szervezeti egység működtetését is, amely országos illetékességgel képes intézni a nyomozószervek személyügyi, anyagi, technikai és egyéb gazdasági jellegű feladatait. Így képes a teljes nyomozó szolgálat igényei szerint a szükséges erőforrások arányos, időszerű és adott esetben koncentrált biztosítására. Mindezen elvek pedig a bűnügyi szakterület szakmai és gazdasági önállóságát biztosítják.

Nemzeti Földalapkezelő létrehozása

A Nemzeti Földalap 2010. szeptember 1-jétől a Magyar Nemzeti Vagyonkezelő Zrt-től visszakerült a - földbirtok-politikai irányelvek érvényesítéséért felelős - vidékfejlesztési miniszter irányítása alá, az alapkezelő szervezet önálló költségvetési intézményként működik ismét. Az Alap kezeli az állam tulajdonában lévő mező- és erdőgazdasági földterületeket, melyeket négy módon lehet hasznosítani: nyilvános pályázaton történő eladással, haszonbérbe vagy vagyonkezelésbe adással, továbbá földcserével.

Az elővásárlási jog sorrendjének megváltoztatásával az állam a földpiac aktív szereplőjévé válik.

Ágazati célkitűzések

Közrend, közbiztonság

A Kormányprogram nemzeti ügynek tekinti, hogy a szabadság, a biztonság és a rend térségének megteremtésére hazánkban új rendőrség szülessen. E cél érdekében a 2011-es költségvetés az állampolgárok védelmét és biztonságát jobban szolgáló szervezeti átalakításokhoz, a fejlesztésekhez és a fenntartás arányos növeléséhez biztosít többletforrásokat. A Belügyminisztérium fejezetében csak a közbiztonságot szolgáló kiadások előirányzata - 2010-hez képest - összességben közel 34 milliárd forinttal (11,8%-kal) emelkedik.

A megújuló rendészet három pillérje a terrorcselekmények felderítésére, megelőzésére, felszámolására 2010-ben létrehozott Terrorelhárítási Központ, a belső bűnmegelőzési és bűnfelderítési feladatokra megalakuló Nemzeti Védelmi Szolgálat valamint az Országos Rendőr-főkapitányság és alárendelt szervei, melyek együttesen, együttműködve látják el feladataikat. A Kormány 2011-re mindhárom terület megerősítésére, létszám- és eszközrendszerben történő fejlesztésekre irányoz elő többletforrásokat.

A nemzetközi és hazai terrorizmus, valamint annak bázisát jelentő szervezett bűnözés, a fegyveresen elkövetett bűncselekmények elleni védelem feladata a Terrorelhárítási Központra hárul, amely megfelelő nemzetközi és hazai információk, felderítési és elhárítási képességek megszerzéséhez szükséges forrásokkal (12,9 milliárd forint kiadási előirányzattal) fog rendelkezni. A terület megerősítését az EU soros elnöki feladataival járó biztonsági kihívások is indokolják.

Az elmúlt évek során eszközrendszerében és állományában is legyengült Rendőrségnél jelentős - szinte átütő erejű - fejlesztések szükségesek az állampolgári elvárásoknak megfelelő közbiztonság megteremtése érdekében. A kormányprogramban rögzített célok megvalósításához - 9 milliárd forintból - megindul, és kettő év alatt lezárul 4130 fő rendőr képzési feltételeinek megteremtése, felvétele, kiképzése és szolgálatba állítása. Ennek eredményeként 2011 első negyedévében már 2100 fővel több rendőr kezdi meg munkáját. Jelentős többletforrások biztosítják a Rendőrség szakmai munkáját kiszolgáló bűnügyi-technikai szolgálat fejlesztését (2 milliárd forint), informatikai fejlesztését (2,6 milliárd forint), valamint - a rendelkezésre álló forrásokkal arányosan - csökkennek azok a hiányok, amelyek működtetési forrásokban keletkeztek az elmúlt évek során. Ez utóbbiak hatásának csökkentésére a Kormány 4,9 milliárd forintot irányzott elő.

Külön forrás (1,2 milliárd forint) áll rendelkezésre a veszélyeztetett települések közbiztonságának javítására, illetve az annak fenntartásában közreműködő hatóságok, szervezetek együttműködésének biztosítására. 2011-től nem függ a Rendőrség kiadása az objektív felelősség elvének alkalmazásával kiszabott közigazgatási bírságbevétel (16 milliárd forint) teljesítésétől, amit a központi költségvetés a testületnél azonos arányú támogatási előirányzattal váltott ki.

A szabálysértési törvény módosításával a „kisértékű” bűncselekmények felderítéséhez, eljárások lefolytatásához a rendészeti területet és a büntetés-végrehajtást érintő feladatok végrehajtásának feltételeit (létszámemelés, intézmények működési feltételeinek javítása) a 2011-es költségvetés mintegy 2,9 milliárd forintból teremti meg.

A Nemzetbiztonsági Szakszolgálat kiadásai között az ellenőrző rendszer éves fejlesztési, korszerűsítési kötelezettségek teljesítése is szerepel, így a nemzetbiztonsági elvárásoknak megfelelően lépést tud tartani az informatikai technológiák folyamatos fejlődésével, hatékony részt vállalhat a terrorizmus elleni fellépés, a bűncselekmények megelőzése és felderítése terén. Mindezeket a testület 2011-es kiadási előirányzatának 3,5 milliárd forintos emelkedése biztosítja.

Egészségügy

A múlt terheinek egy részétől már 2010 végén megszabadítjuk az egészségügyi ágazatot. A 2011. évi költségvetési lehetőségek felhasználásával meg kell teremteni az alapját a valódi átalakítás feltételeinek a gyógyító-megelőző ellátás és a gyógyszertámogatás területén.

Felsőoktatás

A felsőoktatásban 2011-ben felvehető, államilag támogatott hallgatói létszámkeret csökken 2010-hez képest, amely nagymértékben erősíti az államilag finanszírozott helyekért folytatott versengést mind a diákok, mind a felsőoktatási intézmények körében, ezáltal hozzájárul a felsőoktatási ágazat minőségi színvonalának emelkedéséhez. Az erősödő versenyhelyzet kapcsán a hallgatói motiváltság növekedésével lehet számolni, amely nagy valószínűséggel a - nemzetközi összehasonlításban meglehetősen magas - lemorzsolódási arány csökkenését fogja eredményezni. Mindezen hatások eredőjeként a támogatott keretszám csökkenése várhatóan nem eredményezi majd az adott korcsoporton belül felsőfokú végzettséggel rendelkezők arányának csökkenését.

Ugyanakkor az államilag támogatott keretszámon belül nő az aránya többek között a természettudományos, a műszaki, valamint orvos- és egészségtudományi képzéseknek, ezzel hozzájárulva a magas hozzáadott értékű iparágak fejlesztése szempontjából nagy fontossággal bíró képzések megerősítéshez. Az államilag támogatott keretszám abszolút értékben történő csökkentésére jellemzően a munkaerőpiaci visszajelzések alapján indokolt képzési területeken került sor, így például a bölcsészet-, a társadalom-, illetve a gazdaságtudomány terén.

Modernizáció a közoktatásban

Közoktatási szerkezet átalakítása

A közoktatási ágazatban napjainkra szükségessé vált a meglévő szerkezet átalakításának megkezdése, az új közoktatási szerkezet változtat majd a hatályos szabályozás szemléletén és irányán, megteremti a nemzeti fejlődés szolgálatába állított közoktatási rendszer és intézményei vonatkozásában a működés olyan alapvető szabályait, amely az egységes szerkezetre és egységes tartami szabályozásra épül.

Kisiskolák

A vonatkozó elemzések azt mutatják, hogy a kistelepülések kisiskolái jelentős mértékben hozzá tudnak járulni az esélyteremtés, a tudásközvetítés vonatkozásában a nemzet megújításához. Azok a kistelepülések, amelyek hátrányos helyzetbe kerültek, ugyanakkor a településen élők igénylik az óvodai, és az általános iskola alsó tagozatához kapcsolódó feladatok helyben történő megszervezését, célzott többlettámogatást kell, hogy kapjanak az államtól az oktatás helyben történő megszervezéséhez, meg kell teremteni ezen az intézmények újranyitásának feltételeit.

Pedagógus életpálya

Annak érdekében, hogy az erkölcs, a rend, a tudás, az igazságosság, a szabadság és az ellenőrzött minőség teljes körű érvényesülése megvalósulhasson a nevelés-oktatási intézményekben, szükségessé vált a nemzet céljainak szolgálatába állított pedagógus életpályamodell megvalósítása. A nemzetközi kutatások is egyhangúan alátámasztják, hogy a legalkalmasabb jelöltek kiválasztását, pályára vonzását és megtartását, a munkájuk anyagi és társadalmi elismerését csak pedagógus életpályamodell garantálhatja. Ennek érdekében támogatni szükséges az ennek megvalósítását garantáló szakmai feladatokat.

Szakképzés: duális rendszer, munkáltatókkal való együttműködés

Meg kell teremteni a társadalmi felemelkedés tömeges lehetőségét az iskolarendszerű szakképzés fejlesztésével, amely nagymértékben emeli a középfokú szakképzés színvonalát, megteremti a lehetőséget arra, hogy a fiatalok már 9. évfolyamosan megkezdhessék az adott szakma elsajátítását és akár három éves szakképzést követően munkába állhassanak. Ennek során olyan szerkezetváltást kell támogatni, amely megerősíti a duális képzést és a jelenleginél szélesebb körben vonja be a vállalkozásokat, a munkaadókat, a cégeket az iskolarendszerű szakképzés folyamatába és a tanulók a gyakorlóidejük egyre növekvő hányadát töltik majd cégeknél.

Kedvezményes honosítási lehetőség 2011-től a határon túli magyaroknak

A kormányprogram alapján a Nemzeti Ügyek Kormánya a határon túl élő magyarságot is részévé kívánja tenni a Nemzeti Együttműködés Rendszerének.

A világban és a Kárpát-medencében élő magyarság körében az elmúlt 20 évben időről-időre felbukkant igényként, hogy az anyaországgal való kapcsolattartásban és magyarságuk megtartásában komoly segítséget jelentene egy egyszerűsített honosítási eljárás bevezetése. Az eddigi idegenrendészeti és állampolgársági szabályozás is tartalmazott kedvezményeket a határainkon kívül élő magyarság számára, azonban az egymásra épülő eljárások gyakran hosszadalmasak voltak, felesleges adminisztratív terhet jelentettek, így az anyaországgal való kapcsolattartás - különös tekintettel a schengeni csatlakozásra - megnehezült.

A magyar állampolgárságról szóló 1993. évi LV. törvény 2010. május 26-i módosításának megfelelő végrehajtási szabályok megalkotásával az ún. „kettős állampolgárság”, azaz a határon túli magyarok számára egyszerűsített, kedvezményes állampolgárság-szerzés gyakorlati feltételeinek biztosítása valósult meg. Az intézkedés hatására azok a határon kívül élő magyarok, akik magyar állampolgárságot szeretnének szerezni, jóval könnyebben, egyszerűbben tudnak magyar állampolgársághoz jutni, azaz nem kell a jelenlegi idegenrendészeti eljárások során előbb lakóhelyet létesíteniük. A gyakran méltánytalan adminisztratív terhek jelentősen csökkennek.

Mindezek következtében a határainkon kívül élő magyarság összetartozása erősödik, az anyaországgal való kapcsolattartásban még jelen levő akadályok megszűnnek.

Tanyafejlesztési Program

A nemzeti együttműködés kormánya kiemelten kezeli az integrált vidékfejlesztés és a többfunkciós mezőgazdaság támogatását ezért a vidékfejlesztési tárca 2011-es költségvetésében 1 milliárd forint kerül megtervezésre a tanyafejlesztési program elindítására. Ennek legfontosabb tételei az alábbiak:

- A tanyákon élők egészséges ivóvízzel történő ellátásának biztosítása érdekében a vízminőségi vizsgálatok költségeinek fedezése.

- A tanyás térségek rossz állapotú föld és dűlőútjainak karbantartása.

- A tanyás térségek közbiztonságának erősítése.

- A tanyák energiaellátásának javítása, alternatív energiaforrások felhasználásának támogatása.

- Tanyafelújítás, eszköz, épületállomány megújítása.

- A tanya- és falugondnoki szolgálat, ellátórendszerek megerősítése.

- A helyi piacok fejlesztése, térségi nagybani piac kialakítása, önkormányzatokkal közös tanyasi élelmiszerbolt-hálózat kialakítása.

E területek megújítását úgy kell elvégezni, hogy a jelen és jövő nemzedéke számára is biztosítsa mindazokat az értékeket, lehetőségeket és szükségleteket, amelyek elvárhatók. Ezen fejlesztések morális, társadalmi és materiális aspektusai egyaránt fontosak és figyelembe veendők.

4. Az állami feladatellátás funkcionális bemutatása, változásának jellemzői

Az állami feladatellátás egyes nagy funkcionális aggregátumok szerinti változásai megfelelnek a kormányprogramban meghatározott célok alapján kitűzött prioritásoknak.

a) Az államháztartási szerepvállalásnál az állami működési funkciókra fordított kiadások 2011-ben a kiadások 14,7%-át teszik ki. Az előző évhez képesti kismértékű növekedés egyrészt a külügyek funkciócsoportnál a 2011. évi EU Elnökséggel összefüggő feladatok növekedésével, másrészt pedig a rendőrségnél a közbiztonságra fordított kiadások emelkedésével függ össze.

Az egyéb általános közösségi szolgáltatások funkciócsoporton belül a 2011. évi magasabb mértéket egyrészt a KSH által 2011. évben lebonyolításra kerülő országos, időszakonkénti népszámlálás végrehajtása indokolja. Másrészt növekszik Magyarország uniós befizetési kötelezettsége is, melynek elszámolása szintén e funkciócsoportban történik.

A védelmi előirányzat 2011. évi forrásbővülése a NATO tagságból adódó feladatok ellátására és a hadsereg egészére kiterjedő haderő-átalakítás megvalósítására nyújt fedezetet.

A rend és közbiztonságra fordított összegek kiemelt nagyságrendben szerepelnek a költségvetésben. Az államháztartás konszolidált kiadásainak arányában 3,6%-ban várható e kiadási tétel alakulása.

A 2011-es költségvetés az állampolgárok védelmét és biztonságát jobban szolgáló szervezeti átalakításokhoz, a fejlesztésekhez és a fenntartás arányos növeléséhez biztosít forrásokat. A megújuló rendészet három pillére a Terrorelhárítási Központ, a Nemzeti Védelmi Szolgálat, valamint az Országos Rendőr-főkapitányság és alárendelt szervei. A Kormány 2011-re mindhárom terület megerősítésére, létszám- és eszközrendszerben történő fejlesztésekre irányoz elő többletforrásokat.

b) A jóléti funkciókra fordított kiadások összege az összkiadások 61,1%-át teszi ki. A törvényeknek megfelelően emelkednek a nyugdíjkiadások, szociális juttatások. A jóléti transzferek és a nyugdíjak terén így továbbra is érvényesül az a kiemelt kormányzati törekvés, hogy ezen juttatások reálértéke megmaradjon. A nyugellátások kiadásai az előző évhez képest nőnek, az összkiadások 21,1%-át teszik ki.

A Kormányprogrammal összhangban a család társadalmi szerepének erősítésére a családok helyzetének és a gyerekvállalás feltételeinek javítására kiemelt hangsúly helyeződik. A családok támogatása azonban a személyi jövedelemadó változásából adódó kedvezmények révén növekszik. A funkciócsoport mértékének csökkenése egyrészt demográfiai folyamatokkal, másrészt pedig jogszabályváltozás hatásával függ össze.

Az oktatásban elindul a felsőoktatás és a közoktatás átalakítása szerkezeti és minőségi értelemben egyaránt. Az oktatásban az előző évhez viszonyított támogatásnövekedés az oktatáspolitika azon céljának megvalósítását teszi lehetővé, amely szerint biztosítani kell a társadalom tagjai számára a folyamatos tudásfejlesztést.

A közoktatási ágazatban napjainkra szükségessé vált a meglévő szerkezet módosítása, a kisiskolák szerepének erősítése. A duális szakképzés bevezetése elősegíti, hogy a munkaerő-piaci igényeknek jobban megfelelő szakembereket bocsássanak ki az intézmények. Az új rendszerre való áttérés a fizikai szakmacsoportokban a munkaerőpiac elvárásainak megfelelő módon alakítják át a szakképzést úgy, hogy az a gyakorlati oktatásra helyezi a hangsúlyt.

Az egészségügy funkción belül megtalálhatók az egészségügyi intézmények működéséhez szükséges támogatások, illetve a nemzetközi kapcsolatokból eredő kötelezettségek finanszírozása. Az egészségügy területén az előző évhez viszonyítva jelentős kiadásnövekedés figyelhető meg a kórházi tevékenységek és szolgáltatások funkciócsoportnál, mely összefügg az egészségügyi ellátórendszer átalakításával, a kórházak gazdasági helyzetének javításával.

c) A gazdasági funkciók a modern piacgazdasági állam megteremtődésével természetesen beálltak a nemzetközileg is megfelelő arányok szintjére.

E funkciócsoporton belül kiemelkedő a közlekedési- és távközlési tevékenységekre és szolgáltatásokra fordított kiadások összege. E funkciócsoport kiadásai az összkiadások arányában 7,1%-ot képviselnek.

Fontos kiemelni a mező,- erdő-, hal- és vadgazdálkodás feladatokra fordított kiadások alakulását, mely az előző évhez képest nagymértékben növekszik. A növekedés az uniós forrásoknál az Új Magyarország Vidékfejlesztési Terv keretében a vidékfejlesztési program növekedésének eredménye.

d) Az államadósság finanszírozása természetesen továbbra is jelentős hányadot, 7,7%-ot képvisel a kiadások között. A 2011. évben a kamatkiadások GDP arányos mértéke az államháztartás mérséklődő hiánya, az ismét kedvező irányba változó hozamszintek, valamint az árfolyam stabilizálódása következtében csökken.

5. Adó- és járulékpolitikai célkitűzések

A Kormány a 2011. évben folytatja a hazai adórendszer 2010. év során megkezdett érdemi átalakítását. A vállalkozások versenyképességének javítása és a közteherviselési rendszer egyszerűsítése érdekében a 2010. év folyamán hatályba lépett, a társaságiadó-teher csökkentése, valamint a számos adónem eltörlése formájában testet öltött módosításokat a 2011. évben a személyi jövedelemadózás területén követik reformértékű változások. Így bevezetésre kerül az arányos, egykulcsos adózás, amely csökkenti az adóterhelést, a teljesítmények növelésére ösztönöz, egyszerűsíti az adóztatást, és mérsékelheti az adóelkerülést. A családi kedvezmény 2011-től bekövetkező jelentős bővítésével az adórendszer figyelembe veszi a gyermekneveléssel járó költségeket.

A költségvetési egyensúly biztosítása érdekében, figyelemmel a kölcsönös felelősségvállalás elvére, bizonyos ágazatoknak (már 2010-ben is) a korábbiaktól nagyobb súllyal indokolt részt venni a közterhek viselésében.

A személyi jövedelemadó esetében a 2011. évtől valamennyi jövedelem (beleértve a 2010-ben elkülönülten adózó jövedelmeket is) tekintetében az alkalmazandó adó mértéke egységesen 16%.

A 2011. évben csökken az adójóváírás: az adóból levonható összeg a bérjövedelem 16%-a, de legfeljebb havi 12 100 forint lesz, amennyiben a magánszemély jövedelme nem haladja meg az évi 2 millió 750 ezer forintot, ezt követően az adójóváírás 12%-kal fut ki, ami azt jelenti, hogy az adójóváírás évi 3 millió 960 ezer forintos jövedelem felett nem érvényesíthető.

A „szuperbruttósítás” intézménye (azaz, hogy a személyi jövedelemadó alapja a bruttó jövedelmek munkáltatói, kifizetői 27%-os járulék-, illetve eho-mértékkel növelt összege) 2011-ben nem változik, 2012-ben a „szuperbruttósítás” mértéke a felére, 13,5%-ra csökken, 2013-tól pedig megszűnik a vonatkozó szabályozás.

A 2011. évtől kibővül, szélesebb körben igénybe vehetővé válik a családi kedvezmény és egyben megváltozik annak jellege: adókedvezmény helyett adóalap-kedvezmény formájában, jövedelemkorlát nélkül lehet érvényesíteni.

A 2011. évtől jelentősen átalakul a nem pénzbeli, illetőleg béren kívüli juttatások adózása. Egyes pénzbeli és nem pénzbeli béren kívüli juttatások esetén a kifizetőnek a juttatás értéke 1,19-szerese után 16%-os mértékű adót kell fizetni, és ezen juttatások járulékmentesek. Ilyen juttatásnak minősül 2011-től többek között - meghatározott korlátok között - az üdülési csekk, a munkavállaló helyi utazására szolgáló bérlet formájában juttatott bevétel, a megújulási kártya-számlára utalt támogatás, a munkáltató által biztosított ingyenes vagy kedvezményes internethasználat. Az adótörvényben meghatározott szűk körben a nem pénzbeli juttatások után a kifizetőt terheli a személyi jövedelemadó (a juttatás értéke 1,19-szerese után 16%-os mértékben) és járulék/hozzájárulás-fizetési kötelezettség (ide tartoznak például azon juttatások, amelyeknél nem állapítható meg külön-külön a magánszemély által megszerzett bevétel nagysága). Az egyéb juttatások az összevont adóalap részeként, a „szuperbruttósítás” szabályait követve adókötelesek, és így a juttatások utáni személyi jövedelemadót a magánszemély fizeti, és mind a magánszemélyt, mind a kifizetőt terheli járulék- vagy egészségügyi hozzájárulás-fizetési kötelezettség is.

Az egykulcsos adórendszer bevezetése indokolja az adóterhet nem viselő járandóság kategóriájának 2011. évtől történő megszüntetését: a 2010-ben idetartozó jövedelmek (például nyugdíj, gyes, ösztöndíj-juttatások, lakáscélú munkáltatói támogatás) adómentessé válnak.

Az egykulcsos adórendszer lehetővé teszi az adózással összefüggő adminisztrációs terhek csökkentését, így például 2011-től bővül azok köre, akiknek adóbevallás helyett egy lényegesen egyszerűbb nyilatkozatot kell csak kitölteniük, benyújtaniuk.

A társasági adózás területén az Országgyűlés által 2010-ben elfogadott törvény értelmében - a 2010 júliusától 250 millió forintban rögzített értékhatárról - 2011-től 500 millió forintra emelkedik azon adóalaprész, amelyre 10%-os adókulcs alkalmazható. A társasági adó év végi feltöltésére vonatkozó árbevételi szintet 50 millióról 100 millió forintra emelik.

Az általános forgalmi adó esetében 2011-től elsősorban jogharmonizációs célú módosításokra kerül sor. Ezek célja főként a hozzáadottérték-adóról szóló 2006/112/EK tanácsi irányelv 2011. január 1-jei hatállyal történő módosításainak az átültetése és egyéb közösségi jogi értelmezéssel kapcsolatos kérdések kezelése. Ezen túlmenően bővül a fordított adózás alkalmazási köre (lemerült akkumulátorok, CO2 kvóta).

A jövedéki szabályozást érintően érdemi bevételi hatással járó szabályozásváltozás a dohánytermékek esetében történik. Az uniós dohány irányelvnek való megfelelés érdekében 2011. január 1-jével növekszik a cigaretta adómértéke, amelyhez igazodóan megemelésre kerül a fogyasztási dohányok adóminimuma is. Az egyéb módosítások közül a bevételekre gyakorolt hatás szempontjából megemlítendő még a dohány adójegy készletezéssel kapcsolatos szabályok szigorítása, valamint üzemanyagok esetében a kísérleti motorfejlesztés számára történő adókedvezmény biztosítása.

Az egyéb lakossági adóbevételek eddig döntő részét adó bérfőzési szeszadót érintő szabályok 2010 szeptemberétől megváltoztak. Az új szabályok értelmében lehetővé vált a magánfőzés, mely háztartásonként évi 50 liter mennyiségig adómentes, amennyiben az előállított gyümölcspárlat házi fogyasztásra kerül (az értékesítésre kerülő mennyiség normál jövedéki adómértékkel adózik). Ugyanez a mentességi határ vonatkozik a bérfőzetés keretében előállított gyümölcspárlatra. Az 50 liter feletti mennyiség továbbra is normál jövedéki adómértékkel adózik.

A helyi adókra vonatkozóan 2011-től csökken az adófajták száma, megszűnik a vállalkozók kommunális adója és az építményekre kivetett idegenforgalmi adó. Egyszerűsödik az ideiglenes jellegű iparűzési adókötelezettséggel összefüggő adózói és adóhatósági adminisztráció (például megszűnik a piaci-vásározó kiskereskedelmi tevékenység utáni adókötelezettség, továbbá az építőipari tevékenységet végző vállalkozások adókötelezettsége a tevékenység-végzés 31. napja helyett 2011-től annak 61. napján kezdődik). A jogalkalmazás támogatása érdekében pontosításra és kiegészítésre kerülnek az iparűzési adóalap-megosztási szabályok.

A gépjárműadóban, figyelemmel az Alkotmánybíróság vonatkozó döntésére, a visszaélések korlátozása érdekében 2011-től csökken a súlyos mozgáskorlátozottakat megillető gépjárműadó-mentesség: az adómentesség csak a súlyos mozgáskorlátozottak által üzemeltetett személygépkocsik átlagos (évi 12 ezer forint) adóterhéig jár. Emellett 2011-től könnyebbé válik a légrugós rugózási rendszerű tehergépjárművekre, autóbuszokra vonatkozó adókötelezettség teljesítése.

Az illetékekkel összefüggő szabályok 2011-től hatályba lépő módosítása egyrészt az eljárások egyszerűsítésére (a bírósági eljárási illeték esetében), a fizetési határidők egységesítésére (az illetékfizetési határidők összehangolása az egyéb adófizetési kötelmek megfizetésére vonatkozó szabályokkal) irányul, másrészt könnyebbé teszi az adózók számára a személyes illetékmentesség igénybevételét (egyes esetekben a nyilatkozattételi kötelezettség eltörlése az érintett szervezetek vagyonszerzése esetén).

Az államháztartás egyensúlyának javítása érdekében, az általános adófizetési kötelezettséget meghaladó közteherviselésre képes adózók a 2010-2012-es időszak három évében különadót kötelesek fizetni. Így a tervek szerint a bankok, biztosítótársaságok és pénzügyi lízingcégek 2011-ben 200 milliárd forintot, a távközlési és telekommunikációs ágazat, az energiaszektor és a kereskedelmi láncok pedig mintegy 160 milliárd forint fizetnek a költségvetésbe.

A társadalombiztosítás területén a 2011. évtől megszűnik a főállású vállalkozókra irányadó, a tevékenységre jellemző kereset utáni járulékfizetés szabálya, helyette a főállású egyéni és társas vállalkozóknál a 2011-től érvényes új minimális járulékalap a minimálbér, illetve a középfokú végzettséget/szakképzettséget igénylő főtevékenység esetén a garantált bérminimum összege.

Az adóigazgatás területén a költségvetési bevételek egységes nyilvántartása, beszedése és ellenőrzése érdekében, valamint a hatékonyság növelése és az adózással összefüggő eljárások érdemi egyszerűsítése céljából 2011. január 1-jén elindul az Adó- és Pénzügyi Ellenőrzési Hivatal és a Vám- és Pénzügyőrség integrációja, a létrejövő új szervezet Nemzeti Adó- és Vámhivatal néven, önálló kormányhivatalként fog működni.

6. Magyarország és az Európai Unió kapcsolatai

Költségvetési kapcsolatok

Magyarország és az Európai Unió 2011. évi költségvetési kapcsolatát a 2007-2013 közötti uniós középtávú költségvetés keretében rendelkezésre álló források felhasználása és a közös költségvetéshez történő hazai hozzájárulás összege határozzák meg. A támogatási források felhasználása - nagyságrendjénél fogva - alapvetően befolyásolja a makrogazdasági paraméterek teljesülését és így a 2011. évi költségvetés végrehajtását.

A költségvetésben megjelenő európai uniós támogatások főszabályként felhasználásukkor mind bevételként, mind kiadásként elszámolásra kerülnek, így az államháztartás egyenlegét közvetlenül nem befolyásolják. Kivételt képeznek ez alól a már a központi költségvetés által korábban megelőlegezett támogatások éven túli megtérülései (pl. a programok, projektek utolsó részleteinek uniós átutalása), melyek „A költségvetés közvetlen bevételei és kiadásai” fejezetben kerülnek megtervezésre, kizárólag a költségvetés bevételi oldalán.

A 2011. évre meghatározott, uniós támogatásokhoz kapcsolódó államháztartási társfinanszírozás összegei és a társfinanszírozás biztosításának rendje együttesen garantálják azt, hogy a korábbi évekhez hasonlóan költségvetési akadálya - sem pénzügyi, sem szabályozási szempontból - ne legyen az uniós források felhasználásának. Az uniós forrásokhoz kötelezően biztosítandó államháztartási (központi költségvetési) finanszírozás ugyanis az eddigi gyakorlatot követve prioritásként biztosított az egyes fejezetek költségvetésében.

A 2004-2006-os időszak forrásai közül egyedül a Kohéziós Alapból finanszírozott környezetvédelmi és közlekedési projektek esetén - a megvalósítási határidők meghosszabbítására vonatkozó európai bizottsági döntésből fakadóan - történik kifizetés.

A törvényben így szinte kizárólag a 2007-2013 közötti időszak támogatásainak felhasználási adatai jelennek meg. E támogatások közül kiemelendőek - átfogó fejlesztéspolitikai jellegük, és a rendelkezésre álló európai uniós forrás nagyságrendje miatt - a strukturális alapok és a Kohéziós Alap forrásait magában foglaló Új Magyarország Fejlesztési Terv (ÚMFT), valamint az Európai Mezőgazdasági Vidékfejlesztési Alap forrásainak felhasználását meghatározó Új Magyarország Vidékfejlesztési Program (ÚMVP) támogatásai. E programok 2011. évi pályázati felhívásai már az Új Széchenyi Terv prioritásainak megfelelően kerülnek kiírásra, a kifizetések pedig az előző évek felfutását követően 2011-től - a megvalósítás ütemével összhangban - várhatóan tovább növekednek.

A korábbi évekhez hasonlóan 2011-ben is több jogcímen érkezik jelentős összegű támogatás hazánkba, melyek a költségvetésben nem kerülnek elszámolásra, felhasználásukra azon kívül kerül sor. Ennek oka, hogy ezen támogatásokhoz nem kapcsolódik kötelező nemzeti társfinanszírozás, továbbá a kedvezményezettek körének, a támogatások összegének meghatározása nem a magyar hatóságok feladata, a jogosultsági kritériumokat ugyanis közösségi jogszabályok vagy az Európai Bizottság döntése határozza meg.

A költségvetésen kívüli támogatások között összegükben a nem vidékfejlesztési célú mezőgazdasági támogatások dominálnak. A Csatlakozási Szerződés alapján 2011-ben már az EU15-öknek járó közvetlen támogatások 80%-ára jogosultak a magyar gazdák (ezt egészíti ki a hazai költségvetési forrásból finanszírozott ún. top-up támogatás). Az EU Közös Agrárpolitikájának végrehajtását szolgáló másik jogcím, az ún. agrárpiaci támogatások (belpiaci-, export- és intervenciós támogatások) lebonyolításában a hazai intézményrendszer szintén csak közvetítő szerepet játszik: a kedvezményezettek körének, illetve a támogatások mértékének meghatározása nem hazai, hanem közösségi döntés eredménye.

Szintén nem jelennek meg a központi költségvetésben a közvetlenül az Európai Bizottságtól pályázható egyéb támogatások, melyek közül kiemelendőek a kutatás-fejlesztési, valamint a különböző oktatási programok keretében megpályázható források.

Az Unió költségvetése felé teljesítendő nemzeti hozzájárulások összegét a tervezési időszakban elsősorban a közösségi költségvetés várható kiadási főösszege, illetve a forint euróhoz viszonyított árfolyama határozza meg.

Magyarország EU elnöksége

2011 I. félévében Magyarország tölti be az Európai Unió soros elnöki tisztét. E feladat ellátásához a Külügyminisztérium fejezetben 15,5 milliárd forint összegű külön előirányzat biztosítja a szükséges forrásokat. Az egy minisztériumnál történt költségvetési tervezés a feladatok koordinált ellátása mellett a közpénzek hatékony, egycsatornás felhasználását is biztosítja.

II. A központi kormányzat 2011. évi előirányzatai

A. A központi költségvetés előirányzatai

1. Bevételi előirányzatok

A központi költségvetés bevételeinek meghatározó részét 2011-ben is az adóbevételek biztosítják. Ezen belül a gazdálkodó szervezetek befizetései 1264,9 milliárd forintot, a fogyasztáshoz kapcsolt adók 3408,6 milliárd forintot, a lakosság befizetései pedig 1448,5 milliárd forintot képviselnek. Mint az a 2. számú mellékletből kitűnik, a legtöbb bevétel a következő évre - 2498,3 milliárd forint - az általános forgalmi adóból prognosztizálható, ezt követi a személyi jövedelemadóból származó befizetések előirányzott összege, 1359 milliárd forint, illetve a jövedéki adóból származó 878 milliárd forintot kitevő bevétel.

A központi költségvetésben a kiadások finanszírozását mintegy 30%-ban az adóbevételek mellett egyéb tételek is biztosítják, így

- a központi költségvetési szervek és a szakmai fejezeti kezelésű előirányzatok bevételei az EU támogatásokkal együtt 1816,2 milliárd forintot tesznek ki;

- a központi költségvetési szervektől származó befizetések 26,5 milliárd forintban tervezett összege;

- egyéb, a központi költségvetés központi kezelésű bevételei 2011. évre 233,4 milliárd forint összegben (állami vagyonnal kapcsolatos befizetések, adósságszolgálattal kapcsolatos bevételek, egyéb és rendkívüli bevételek, a vámbeszedési költség, illetve a cukorágazati hozzájárulás beszedési költségének megtérítése, valamint az uniós támogatások utólagos megtérülése).

2. Kiadási előirányzatok

A központi költségvetés kiadásainak legnagyobb hányadát a központi költségvetési szervek és fejezeti kezelésű előirányzatok támogatásai teszik ki, melyekkel külön fejezet foglakozik. A kiadások másik jelentős részét a központi alrendszeren belüli egyes támogatások (elkülönített állami pénzalapok, társadalombiztosítás pénzügyi alapjai) és az önkormányzati alrendszer támogatása alkotják, melyek együttesen közel 1900 milliárd forintot jelentenek. A kiadások jelentős hányadát alkotják a családi támogatások és szociális juttatások, melyek közel 630 milliárd forintot képviselnek a 2011. évi költségvetésben. Ezen belül jelentős mértékű a családi pótlékra szánt közel 358 milliárd forintos kiadási előirányzat.

A kiadások között kiemelhetők továbbá:

- az egyedi és normatív támogatások, melyek tartalmazzák a MÁV és Volán társaságok támogatásait,

A helyközi személyszállítási közszolgáltatások és a vasúti pályahálózat működtetésének költségtérítése jogcím-csoport keretei között kerül sor a vasúti, illetve a helyközi autóbuszos közszolgáltatást nyújtó vállalkozások közszolgáltatásaihoz kötődő támogatások teljesítésére. A helyközi közösségi közlekedés tervezett átalakítása során az elsődleges cél olyan integrált közlekedési rendszerek létrehozatala, amelyek felelős gazdálkodás mellett hosszútávon megteremthetik a fenntartható finanszírozás kereteit.

- a lakásépítési támogatások,

A 2011. évi lakáspolitika kiemelt célja a polgárok öngondoskodásának segítése a lakáscélú előtakarékoskodásra ösztönzéssel, valamint a hazai bérlakás-állomány bővítése önkormányzati és vállalkozói bérlakás-program keretében. Ennek megfelelően 2011. évben a lakás-takarékpénztári megtakarítások támogatási időszaka növekedne, valamint a kibővülne a kedvezményezettek köre.

- az állami vagyonnal kapcsolatos kiadások, valamint az állam által vállalt kezességek érvényesítése, illetve

- az EU költségevetéséhez való hozzájárulások (áfa alapú hozzájárulás, a GNI alapú hozzájárulás, a brit korrekció, a Hollandia és Svédország számára teljesítendő kiadás).

Az egyes tételek meghatározásakor a Bizottság 2011-re vonatkozó költségvetési tervezetében foglalt számokhoz igazodik a hozzájárulás összege, melyek a GNI alapú hozzájárulás esetében korrigálva lettek a 2010. évi közösségi költségvetés többletének Magyarországra jutó becsült összegével.

Az egyes kiadási címek 2011. évi előirányzatainak tervezéséről bővebb információkat a fejezeti indoklások tartalmaznak.

B. Központi költségvetési szervek és fejezeti kezelésű előirányzatok

1. A központi költségvetési szervek és fejezeti kezelésű előirányzatok bevételei és kiadásai

A közszféra, ezen belül a központi fejezetek működésében, finanszírozásában, gazdálkodásában a Kormány a hatékonyság javítását és a bürokrácia csökkentését tűzte ki célul. A fő törekvés a közforrásokat kevésbé terhelő méretekkel és szerkezettel takarékosabb, ugyanakkor hatékonyabban működő és színvonalasabb szolgáltatást nyújtó állam megteremtése.

A gazdaság és a társadalom, az adófizetők által elvárt, ésszerűen, eredményesen működő állam kialakításával párhuzamosan - ezáltal is megalapozva - a kiadások növekedési ütemének általános visszafogása, egyes nem súlyponti területeken a támogatások hosszú távú csökkentése érvényesül. Az éves költségvetések koncepcionálissá tételéhez is szükséges volt a kényszerpályák leépítése, új programok vállalásához mozgástér képzése. A felszabaduló források elősegítik a gazdasági modernizációt, az infrastrukturális fejlesztéseket, vagyis a gazdasági növekedést elősegítő célok finanszírozását, az intézményrendszer szolgáltatásai minőségének javítását.

A költségvetési fejezetek 2011. évi tervezett saját bevétele 1816,2 milliárd forint, amelyből a fejezeti kezelésű előirányzatok európai uniós támogatása 1146,6 milliárd forint, a szakmai fejezeti kezelésű előirányzatok bevétele 80,7 milliárd forint, míg az intézmények bevétele 588,9 milliárd forint.

A költségvetési fejezetek 2011. évi tervezett kiadása 4205,8 milliárd forint, amelyből az intézményi kiadások összege 1960,4 milliárd forint, míg a fejezeti kezelésű előirányzatok kiadása 2245,4 milliárd forint.

A központi költségvetési szerveknél 2011-re változatlan bérrel számol a költségvetés, azaz az illetménytábla és az alapilletmény nem módosul. Az intézményi dologi kiadások a 2010. évi eredeti, zárolással módosított előirányzathoz képest átlagos 5%-kal kerülnek csökkentésre.

2. Fejezeti kezelésű előirányzatok EU támogatásokból származó bevételei és kiadásai

A szakmai fejezeti kezelésű előirányzatok bevételei közül 2011-ben összesen 1146,6 milliárd forint európai uniós forrásból származik. Ezen források több támogatási program keretében használhatóak fel, melyek között 2011-ben már a 2007-2013 közötti uniós pénzügyi perspektíva keretében hazánk számára allokált támogatások szerepelnek.

A 2004-2006 közötti uniós pénzügyi kerettervhez kapcsolódó támogatások

A 2004-2006 közötti európai uniós támogatások közül egyedül a Kohéziós Alap forrásainak terhére történik kifizetés, köszönhetően az Európai Bizottsághoz benyújtott, egyes környezetvédelmi projektek hosszabbítására vonatkozó kérelmekre. 2011-ben összesen 19,8 milliárd forint kiadással számol a törvény, melyhez a környezetvédelmi projektek esetében 4,7 milliárd forint EU-forrás társul.

A 2007-2013 közötti uniós pénzügyi kerettervhez kapcsolódó támogatások

A 2007-2013 közötti időszak uniós pénzügyi kerettervéhez kapcsolódó strukturális és kohéziós politikai fejlesztési célok megvalósításának stratégiai dokumentuma az ÚMFT. 2011-ben az ÚMFT operatív programjainak keretében - részben már az Új Széchenyi Terv alapján - 1124,7 milliárd forint kifizetésével számol a törvény, amelyből 965,8 milliárd forint európai uniós forrás.

A 2007-2013 közötti időszakban az EU által rendelkezésünkre bocsátott vidékfejlesztési támogatások és a kapcsolódó hazai társfinanszírozás felhasználási területeit, céljait az ÚMVP foglalja magában. A program négy prioritási tengely szerint tagolódik, melyekre 2011-ben összesen 192,2 milliárd forint kifizetésével számol a törvény, amiből az európai uniós forrás 142,3 milliárd forintot tesz ki. A kifizetések folytonosságát biztosítja, hogy egyes ÚMVP intézkedések esetében a támogatások folyósítása a kedvezményezettek felé a korábbi években vállalt kötelezettségeken alapul.

Az Európai Halászati Alap által támogatott programok tervezett kiadása 2011-ben 3,6 milliárd forint, melyből az európai uniós forrás 2,7 milliárd forintot tesz ki.

Az Európai Területi Együttműködés (ETE) program a korábbi INTERREG Közösségi Kezdeményezés utódjának tekinthető, szintén a határmenti régiók együttműködését, integrált fejlesztését segíti elő. Ezen a jogcímen 22 milliárd forint kiadással számol a törvény, amiből 15,4 milliárd forintot tesz ki az európai uniós forrás.

A fenti programok esetében a központi költségvetés által az uniós források lehívásához szükséges támogatás mértékének meghatározásánál tekintettel kell lenni arra, hogy az EU által előírt államháztartási társfinanszírozási kötelezettség a központi költségvetési finanszírozásnál bővebb kategóriát ölel fel. Így az államháztartás körébe tartozó kedvezményezettek (elsősorban önkormányzatok) önereje is beleszámít ebbe az összegbe, ami egyes programok esetében az elméleti aránynál jóval kisebb központi költségvetési támogatást eredményez.

Az egyéb, európai uniós tagságunkhoz köthető támogatások közül összegükben a legjelentősebbek az ún. TEN programok (közlekedési, energetikai és távközlési hálózatok fejlesztése), az EGT Finanszírozási Mechanizmus és a Norvég Finanszírozási Mechanizmus támogatásai (melyek összesen kilenc kiemelt területet támogatnak, pl. környezetvédelem, egészségügy, oktatás stb.), a Svájci-Magyar együttműködési program, az ún. szolidaritási és migrációs programok és a költségvetésen kívüli egyes speciális uniós agrártámogatások (pl. Igyál tejet program) hazai társfinanszírozása. Az EGT és Norvég Finanszírozási Mechanizmusok tervezett zárása 2011. április 30. Az egyéb európai uniós támogatások összes kiadása 35,9 milliárd forint lesz 2011-ben a törvény szerint, amiből az EU által finanszírozott rész összesen 15,7 milliárd forint.

C. Az államháztartás központi alrendszere hiánya, finanszírozása, az államadósság kezelése

A nemzetközi tőkepiaci válság hatására jelentősen át kellett értékelni a kockázatokat, figyelembe véve a megváltozott finanszírozási mozgásteret is. A hagyományos piaci kockázatok, a kamat- és devizaárfolyam-kockázaton túl kiemelt fontosságot kapott a megújítási és finanszírozási kockázat kezelése.

2011-ben cél a forintpiac stabilitásának megőrzése, a piaci likviditás erősítése és a teljeskörű piaci finanszírozás visszaállítása. 2011-ben a tervek szerint a forint kibocsátások szerepe a meghatározó, ugyanakkor az ország devizatartalék igényének biztosítása, illetve a külföldi befektetői bizalom megtartása érdekében a piaci devizalejáratokat (beleértve a lejáró kvázi-piaci, kötvénykibocsátással finanszírozott EB hitelt is) piaci deviza-kibocsátással kívánja biztosítani az adósságkezelés. 2011-ben összesen 4 milliárd euró piaci devizalejárat esedékes (2 milliárd euro devizakötvény, 2 milliárd euró EB hitel), amit 4 milliárd euró deviza kibocsátással kíván az adósságkezelés finanszírozni, a nettó piaci forrásbevonás nulla.

2011-ben továbbra is jelentős volumenű fejlesztési célú, kedvező kamatozású hitel felvétele várható a Nemzetközi Fejlesztési Intézményektől (NFI), amely 800 millió euro (224 milliárd forint) külföldi finanszírozási forrás bevonását jelenti majd a Kormány által jóváhagyott fejlesztési, beruházási programok megvalósításához.

A nettó forint kibocsátáson belül meghatározó a hosszú forrást jelentő államkötvény értékesítés. A diszkontkincstárjegyek szerepe kismértékben növekszik. A közvetlen lakossági értékesítés stagnál.

D. Az állami vagyon kezelése

A 2010-ben elfogadott törvénymódosítások nyomán az állami vagyongazdálkodás feladatainak ellátása differenciáltabbá vált. A korábban az állami vagyonról szóló 2007. évi CVI. törvényben (Vtv.) rögzített, az Magyar Nemzeti Vagyonkezelő Zrt. (MNV Zrt.) által ellátott tulajdonosi joggyakorlói feladatok 2010. június 17-től megoszlanak e társaság és a Magyar Fejlesztési Bank Zrt. (MFB) között. Mind az Vtv., mind a Magyar Fejlesztési Bankról szóló 2001. évi XX. törvény (MFB tv.) szerinti vagyonkezelés egységes minisztériumi irányítás és felelősség mellett működik, így a költségvetési szempontból eddig egységesen kezelt vagyongazdálkodási költségvetési tételek elszámolását indokolt továbbra is egy költségvetési fejezetben tartani. „Az állami vagyonnal kapcsolatos bevételek és kiadások” fejezet (vagyon-fejezet) a nemzeti fejlesztési miniszter felügyelete alá tartozik. A Nemzeti Földalapról szóló 2010. évi LXXXVII. törvény szerint a Nemzeti Földalapba (NFA) tartozó vagyon felett a tulajdonosi jogokat a vidékfejlesztési miniszter gyakorolja a Nemzeti Földalapkezelő Szervezet útján. Az NFA-val kapcsolatos bevételek és kiadások 2011-től önálló költségvetési fejezetben jelennek meg. A differenciálódás ellenére továbbra is egységes költségvetési elszámolási szabályok érvényesülnek majd a vagyongazdálkodási műveletek során.

Az állami vagyongazdálkodási feladatok kapcsán felmerülő kiadások együttes mértéke 92 milliárd forint, amely takarékos gazdálkodást követel a vagyonkezelő szervezetektől. Az együttesen 42,6 milliárd forint összegű bevételek alapvetően a vagyon hasznosításából származnak, az értékesítési bevételek tervezett összege figyelemmel az ingatlanpiac visszaesésére viszonylag csekély.

A költségvetési törvény ugyanakkor lehetőséget ad arra, hogy a ténylegesen megvalósuló többletbevételek terhére rendkívül indokolt esetben bővíteni lehessen a vagyoni kiadások mértékét.

Az NFA-val való gazdálkodás 2011. évi tendenciáit alapvetően a Nemzeti Földalapról szóló törvényben rögzített földbirtok-politikai irányelvek határozzák meg.

Tekintettel arra, hogy a Nemzeti Földalapkezelő Szervezet csak 2010. szeptember 1-jén alakult, 2011-ben elsődleges feladat a szervezet hatékony, szabályozott működésének teljes körű kialakítása annak érdekében, hogy a birtokpolitikai irányelvekben foglalt feladatok végrehajtása biztosítva legyen. Így 2011-re a termőföld tulajdonviszonyait megváltoztató jelentősebb allokáció nem szerepel a tervben. A fő hangsúly a nyilvántartások rendezése, a földvagyon érdemi számbavétele. Ezt segíti elő az állami ingatlanvagyon felmérésére (ún. Országleltár) tervezett kiadás, amely mind az NFA tételeit tartalmazó, mind a vagyon-fejezetben megtalálható.

E. Az elkülönített állami pénzalapok gazdálkodása

Elkülönített állami pénzalapként hat alap működik. Az alapok 2011. évi főbb támogatási céljai:

A Munkaerőpiaci Alap foglalkoztatási és képzési támogatások központi keretéből 2011-ben elsősorban munkahelyteremtésre és munkahelymegőrzésre, távmunkahelyek létrehozásának támogatására, központi foglalkoztatási programok finanszírozására kerül sor. A pályakezdő fiatalok START-kártyával történő foglalkoztatásához járulékkedvezmények kötődnek, várhatóan havonta átlagosan 30 ezer fő foglalkoztatása valósul meg. A közfoglalkoztatás támogatása 2011-ben az Alapból valósul meg. A foglalkoztathatóság javítására szolgáló prioritásokra társfinanszírozással biztosít forrást az Alap az uniós forrás fogadásához. Továbbá a TÁMOP „Munkaerőpiaci szolgáltatások és támogatások” és a „Foglalkoztatást ösztönző normatív támogatások” intézkedések esetében az Alap előfinanszírozóként is közreműködik. Az álláskeresési támogatásokon belül álláskeresési járadékban havonta átlagosan 133 ezer fő, álláskeresési segélyben pedig havonta 60 ezer fő részesül. A szakképzési és felnőttképzési támogatásokból a jogszabályban meghatározott szakképzési célú feladatok megvalósítására, az iskolarendszeren kívüli felnőttképzési célok támogatására kerül sor.

A Szülőföld Alap a külhoni magyarság nyelvi, kulturális és nemzeti identitásának megőrzése, és a szülőföldön való boldogulás elősegítése érdekében - pályázati úton - 2011-ben támogatja a szomszédos államok magyar nyelvű oktatását, szakképzését, a magyar kultúra fennmaradását és terjesztését.

A Központi Nukleáris Pénzügyi Alap a radioaktív hulladékok végleges, valamint a kiégett üzemanyag átmeneti és végleges elhelyezésére szolgáló tárolók létesítését és üzemeltetését, illetve a nukleáris létesítmények leszerelésének finanszírozását biztosítja. Bátaapáti térségében a Nemzeti Radioaktívhulladék-tároló a Paksi Atomerőmű kis és közepes aktivitású hulladékainak elhelyezésére szolgál. A tervek szerinti létesítmény első két tároló kamrája 2011. év végére készül el. A püspökszilágyi Radioaktív Hulladék Feldolgozó és Tárolóban folyamatban van a hosszú távú biztonságnövelő program végrehajtása. 2011-ben megkezdődik a laborépület, illetve az őrzésvédelmi rendszer korszerűsítése is. A nagy aktivitású és hosszú élettartamú radioaktív hulladékok elhelyezésének előkészítésére a Nyugat-Mecsek térségében, a bodai agyagkőben folytatódik az előkészület egy földalatti kutatólaboratórium létesítéséhez. Továbbá a Kiégett Kazetták Átmeneti Tárolójának bővítése és felújítása is folytatódik.

A Nemzeti Kulturális Alap a nemzeti és az egyetemes értékek létrehozásának, megőrzésének, valamint hazai és határon túli terjesztésének támogatását szolgálja. Az Alap céljainak megvalósítása érdekében a miniszter az elvi, irányító és koordináló döntések meghozatalára Bizottságot létesít, amelynek elnökét a miniszter nevezi ki, tagjainak felét a miniszter saját hatáskörében, másik felét az érintett szakmai/társadalmi szervezetek javaslata alapján bízza meg. A Bizottság elkészítette az új stratégiát, amely előtérbe helyezi az alkotás, terjesztés, megőrzés hármas tagozódását, a gyermekkultúra, a vidéken élők és a határon túliak eddiginél hatékonyabb támogatását.

A Wesselényi Miklós Ár- és Belvízvédelmi Kártalanítási Alap az ár- és - árvízből eredő - belvízkárok megtérítésében való önkéntes részvételre ösztönöz. Az Alapba a Magyar Köztársaság területén a veszélyeztetett területeken lakóingatlan tulajdonnal rendelkező természetes személyek szerződés alapján befizetést teljesíthetnek, ezután jogosulttá válnak a káresemények utáni kártalanításra. Az Alapnak eddig érvényesen összesen 1432 db kártalanítási szerződése jött létre. Az összes érvényesen létrejött szerződésből - figyelembe véve a szerződés megszűnéseket - 2010. szeptember 30-án 824 db hatályos kártalanítási szerződés állt fenn tíz megyében és Budapesten. 2011-ben 100 db új kártalanítási szerződés megkötése lett figyelembe véve.

A Kutatási és Technológiai Innovációs Alap a kutatás-fejlesztés és a technológiai innováció állami támogatását biztosítja. Az Alap átfogó célja a 2011-től kezdődő időszakban a kutatás-fejlesztés és innováció támogatása, a globális piacon versenyképes termékek és szolgáltatások kifejlesztésének segítése magyar innovatív vállalkozásoknál, valamint a K+F nemzetközi együttműködések erősítése. Az Alapból finanszírozott támogatási programokban kiemelt prioritás a vállalkozások K+F+I tevékenységének támogatása, különös tekintettel a kis- és középvállalkozások innovációs tevékenységének elősegítésére. Az Alap programportfoliójának kialakítása az Új Széchenyi Terv K+F+I pályázati rendszerének szoros összehangolásával történik. 2011-ben az Alap felhasználásával kapcsolatban legfontosabb feladatok: a korábbi, részben áthúzódó kötelezettségvállalások teljesítése, az új K+F programokra és pályázatokra való felkészülés az Új Széchenyi Tervvel összehangolva, illetve pályázatok megnyitása, meghirdetése a rendelkezésre álló források függvényében.

F. A társadalombiztosítás pénzügyi alapjainak gazdálkodása

1. Nyugdíjbiztosítási Alap

Az Alap 2011. évi költségvetése a bevételi és a kiadási főösszeg egyezőségét irányozza elő. A kiegyensúlyozott költségvetés készítésének követelményét az államháztartási törvény tartalmazza. A törvényi garanciális szabályozás (a társadalombiztosítási nyugellátásról szóló 1997. évi LXXXI. törvény) szerint az állam a társadalombiztosítási nyugellátások kifizetését akkor is biztosítja, ha a Nyugdíjbiztosítási Alap kiadásai meghaladják a bevételeket.

Az Alap bevételeinek döntő részét, közel 85%-át a járulékbevételek és hozzájárulások jelentik. Ezen bevételi előirányzatok többségének meghatározásánál a kiindulópontot a bázisévet képező 2010. évi várható teljesítési adatok jelentették. A munkáltatói és biztosítotti járulékok 2011. évi előirányzatai tartalmazzák a nemzetgazdasági szintű bruttó keresettömeg növekedésének hatásait, illetve a járulékszabályozás változásából adódó következményeket.

Az egyéb járulékok és hozzájárulások között jelenik meg a GYED-ben részesülők után fizetett nyugdíjbiztosítási járulék, amelyet az Egészségbiztosítási Alap ad át, illetve a korkedvezmény-biztosítási járulék.

Az államháztartás helyzetét kiegyensúlyozó alapból származó bevétel fedezetet jelent többek között a rendvédelmi szervek és a Magyar Honvédség hivatásos állományú tagjai kedvezményes nyugellátásainak kiadásaira, valamint a Nyugdíjbiztosítási Alap költségvetési egyensúlyának megteremtésére.

Az Alap kiadásai jellemzően két komponensből tevődnek össze. A nyugellátásokra fordított összegek adják a döntő hányadot, amit kiegészítenek az egyéb és a nyugdíjbiztosítási szervezet működésére felhasználható kiadások. A nyugellátási kiadások 2011. évi növekményét többek között a következő tényezők alakítják:

- 2011 januárjában a nyugellátások 3,8%-kal kerülnek megemelésre a vonatkozó törvényi előírások értelmében,

- a nyugellátásban részesülők létszámának, az ellátások számának alakulása, és az állomány cserélődéséből adódó hatás (összefoglaló névvel: az ún. „automatizmusok”)

- a méltányossági alapon történő nyugdíj-megállapításra és emelésre, valamint az egyszeri segélyre fordítható kiadások.

A nyugdíjbiztosítási szervezet működtetésére fordítható kiadások előirányzata figyelembe vette a központi költségvetési szervekre vonatkozó előírásokat, és biztosítja a takarékos, de hatékony működés feltételeit.

2. Egészségbiztosítási Alap

Az Alap bevételei döntően két forrásból származnak. A járulékbevételek és hozzájárulások képezik az egyik csoportot, a központi költségvetési hozzájárulások adják a másikat. Az elsőnek említett bevételi csoport meghatározó súlyú előirányzatait a munkáltatói és biztosítotti járulékok képezik. Szintén ebbe a bevételi csoportba tartozik a munkáltatók által fizetett táppénz-hozzájárulás, ennek előirányzata számol a táppénzkiadások 2011. évi alakulásával.

Az összes bevétel közel felét - kompenzálandó a korábbi években megvalósult járulékcsökkentés miatti bevételkiesést - a központi költségvetésből járulék címen átvett pénzeszköz előirányzat biztosítja. Ez a térítés a biztosítási jogviszonyból származó jövedelemmel nem rendelkező, de egészségügyi szolgáltatásokra jogosult személyek után történik.

Az Alap kiadásainak legnagyobb előirányzat-csoportját a természetbeni ellátások adják. Ezen belül a gyógyító-megelőző ellátásokra fordítható összeg meghaladja a 2010. évi előirányzatot. A gyógyszertámogatás jogcímcsoport előirányzata tartalmazza a gyógyszertámogatási kiadáson túl a speciális beszerzésű készítményekre fordítható kiadásokat.

A másik meghatározó nagyságú kiadáscsoportot a pénzbeli ellátások képezik. Az idetartozó előirányzatot jelentő táppénzkiadások esetében a 2010. évi várható értékből kiindulva a kiadásalakító tényezők (táppénzesek aránya, táppénzes napok száma, egy táppénzes napra jutó kiadás) következő évre feltételezett hatását vettük figyelembe. A terhességi gyermekágyi segély előirányzatának kialakításakor a segélyben részesülők átlagos létszámának, a segélyezési napok számának és az egy segélyezési napra jutó kiadásnak a 2011-re vélelmezett hatásával számoltunk.

Az egészségbiztosítási szervezet működési kiadásai a központi költségvetési szervezetekre vonatkozó előírások alapján lettek meghatározva.

G. A helyi önkormányzatok központi költségvetési kondíciói

A helyi önkormányzatok - beleértve a helyi kisebbségi önkormányzatokat, valamint a többcélú kistérségi társulásokat is - 2011-ben hitelforrások nélkül több mint 3100 milliárd forinttal gazdálkodhatnak.

Ehhez a központi költségvetés - állami támogatás és átengedett személyi jövedelemadó révén - mintegy 1130 milliárd forintot biztosít, amely a 2010. évi korrigált előirányzat 104,5%-a.

Az összehasonlító szerkezet érdekében a 2010. évi országgyűlési előirányzatot korrigálni kell a kereset-kiegészítés megszűnésének, az önkormányzati közcélú munka helyett egységes, az állam által biztosított közfoglalkoztatás megteremtésének pénzügyi hatásaival.

A központi költségvetés kompenzálja az önkormányzatok számára az egyenes ági öröklés és ajándékozás illetékmentessé tétele, illetve a vállalkozások kommunális adójának eltörlése kapcsán kieső önkormányzati bevételeket.

Az önkormányzati feladatellátásban - jellemzően a gyermekétkeztetés, a szociális ellátás területén - jelentkező létszámbővülés forrását is támogatásnövekmény biztosítja.

A 2010-ben elindult, a társult formában működtetett, kötelező önkormányzati feladatot ellátó intézmények fejlesztése, felújítása mellett új támogatási cél a települési önkormányzatok, illetve a többcélú kistérségi társulások tulajdonában, fenntartásában lévő iskolai és utánpótlás-sport infrastruktúra fejlesztése, felújítása, valamint az ART mozik technikai korszerűsítése.

A támogatási rendszer egyszerűsítése és áttekinthetőbbé tétele érdekében több területen csökken a normatív hozzájárulások száma: a szociális alapszolgáltatások jogcímrendszere egyszerűsödik, a közoktatás területén az alapfokú művészetoktatáshoz, a kollégiumok működtetéséhez kapcsolódó összes hozzájárulás az ágazat alapnormatívájában jelenik meg. Szintén a támogatások jobb áttekinthetőségét szolgálja, hogy a korábbiakban egyedi pályázati típusú igénylés helyett a jövőben normatív módon jutnak el egyes források az önkormányzatokhoz. Ilyenek az informatikai támogatás, az érettségi és szakmai vizsgák lebonyolításának támogatása, óvodáztatási támogatás stb.

A települési önkormányzatok jövedelemkülönbség mérséklési számítása is egyszerűsödik. Alapjává a korábbi - év közben folyamatosan változó - adat helyett mindig a két évvel előbbi tény adóerőképesség válik. Ugyanúgy, ahogyan a jövedelemkülönbség mérséklés másik tényezője, a helyben maradó személyi jövedelemadó is mindig a két évvel korábban bevallott és településre kimutatott összeggel szerepel a számításban. Így szükségtelen az eddigi bonyolult igénylés és elszámolás, továbbá megszűnik az önkormányzatok tervezésében az ebből fakadó bizonytalanság.

A költségvetési törvény új eleme a helyi önkormányzati fejezeti tartalék létrehozása. A cél az, hogy az Országgyűlés által a helyi önkormányzatok számára jóváhagyott támogatások az önkormányzati alrendszeren belül kerüljenek felhasználásra. Ezért ezt a keretet növeli az önkormányzatok évközi lemondásának és pótigénylésének, valamint év végi elszámolásának egyenlege.

Az önhibájukon kívül hátrányos helyzetben lévő önkormányzatok támogatásának feltételrendszere az elmúlt években folyamatosan szigorodott, algoritmusa egyre bonyolultabbá vált. A döntés-előkészítés pedig egyre inkább szem elől tévesztette a települések valós pénzügyi helyzetét. Így egyre kevesebb önkormányzat vált jogosulttá az alanyi támogatásra. Az egyéb támogatásból pedig egyre több önkormányzat részesült. Indokolt ezért a két támogatási jogcím „összevonása”.

A törvény egyszerűsíti a támogatásigénylést, hiszen a Kincstárban az önkormányzati rendszeres adatszolgáltatásokból rendelkezésre állnak a megalapozott döntés-előkészítéshez szükséges adatok. A támogatási szükséglet megítélésekor a hangsúly áttevődhet az önkormányzatok konkrét pénzügyi helyzetének értékelésére.

Folytatódik a társulásban történő feladatellátás ösztönzése, amelynek következtében tovább erősödhet a szakmai és pénzügyi szempontból is hatékony közszolgáltatást biztosító feladatellátás.

Az EU Önerő Alap támogatás - a determinációk és az új igények forrásán túl - ígérvénnyel teremt lehetőséget az egészséges ivóvíz-beruházások derogációs kötelezettségeinek megvalósítására.

III. A kormányzati szektor adóssága és hiánya az európai unió módszertana szerint

Az államháztartásról szóló 1992. évi XXXVIII. törvény előírásainak megfelelően ez a fejezet a 2011. évre tervezett adatok alapján ismerteti a kiemelt mutatók (elsősorban az Áht. által előírt maastrichti deficitmutató és maastrichti elsődleges egyenlegmutató) alakulását.

 Az államháztartás költségvetési egyenlegének összefüggése és kapcsolata a maastrichti deficitmutatóval elsődleges egyenleggel

 előirányzat (GDP %-ában)

 Államháztartás pénzforgalmi egyenlege

 -2,8

 Maastrichti egyenleg (korményzati szektor EDP egyenlege)

 -2,9

 - EDP kamatkiadás

 3,8

 - EDP elsődleges egyenleg

 0,9

 Alrendszerenkénti bontásban:

 

 - központi költségvetés EDP egyenlege

 -2,4

 - TB alapok EDP egyenlege

 -0,3

 - elkülönített alapok EDP egyenlege

 0,1

 - helyi önkormányzatok EDP egyenlege

 -0,3

 - államháztartáson kívüli, kormányzati szektorba sorolt szervezetek egyenlege

 0,0

 GDP

 28 440

Az ESA módszertan korszerűsítése

A nemzetközi szervezetek együttműködése keretében 15-20 évenként átfogó felülvizsgálat alá veszik a nemzetiszámla-rendszer gazdaságstatisztikai módszertant. A 2004-ben indított munkafolyamat eredményeként 2008-ban az ENSZ kiadta a Nemzeti Számlarendszer Új Változatát (SNA08 - System of National Accounts 2008), melynek alapulvételével folyamatban van az európai nemzetiszámla-rendszer (ESA - European System of Accounts) korszerűsítése.

Európában az ESA teljes szövege jogszabály, az uniós jogrend része. A tartalmi módosítást és aktualizálást, valamint az új adatszolgáltatási kötelezettségek kialakítását követően indulhat az uniós jogalkotási eljárás. A Bizottság által kidolgozott forgatókönyvhöz képest kisebb időbeli lemaradás mutatkozik: ez év júliusa helyett novemberre várható az új ESA átdolgozott tervezetének teljes elkészülte. Ekkor indulhat az uniós jogalkotási folyamat, és 2011-2012-ben várható az új ESA jogszabályként való megjelenése.

Alkalmazása várhatóan 2014-től kötelező, illetve bizonyos, koncepcionális változásokhoz kapcsolódó előírásai (pl. jelenjenek meg a kormányzat mérlegében a katonai eszközök és a kutatás-fejlesztés egyes komponensei eszközként, illetve a nyugdíjkötelezettségek kötelezettségként) még később, a tagországok felkészültségének függvényében alkalmazandók.

-----STARTING---POINT---RESZLETES---

Részletes indokolás

Első fejezet

A központi alrendszer kiadásainak és bevételeinek főösszege

Az 1. §-hoz

Az államháztartás központi alrendszerének főösszegei.

A 2. §-hoz

A törvény és az 1. melléklet a főösszegeket, a hiányt, a kiadások és a bevételek fejezetek, címek, alcímek, jogcím-csoportok, jogcímek szerinti bontását tartalmazza.

A központi alrendszer mérlegét a 2. melléklet határozza meg.

A központi alrendszer előirányzat-módosítási kötelezettség nélkül teljesülő kiadásai és bevételei

A 3. §-hoz

Külön mellékletben jelennek meg azok az előirányzatok, melyek teljesülése külön szabályozás nélkül is eltérhet az előirányzattól. Az előirányzat túllépés automatikusan is bekövetkezhet anélkül, hogy a fejezetgazdának szabályozási feladata lenne. Ez a melléklet tartalmazza még a Kormány engedélyével túlléphető előirányzatokat is.

Második fejezet

A takarékos állami gazdálkodásról és költségvetési felelősségről szóló törvény rendelkezéseiből adódó követelmények, mutatók a 2011-2013. évre vonatkozóan

A 4. §-hoz

A takarékos állami gazdálkodásról és a költségvetési felelősségről szóló 2008. évi LXXV. törvény a költségvetési törvény kötelező tartalmi elemévé teszi a belső tételek egyenlegének tárgyévet követő évre vonatkozó követelményét, az elsődleges egyenlegcél tárgyévet követő második évre vonatkozó értékét és az államháztartás központi alrendszere elsődleges kiadásainak tárgyévet követő évről a tárgyévet követő második évre való növelésének maximális mértékét. A § ezen értékeket számszerűsíti, továbbá meghatározza a külső tételek listájának jogszabályi helyét.

Harmadik fejezet

A központi alrendszer egyes előirányzatainak megállapításával, teljesítésével, illetőleg felhasználásával kapcsolatos rendelkezések

A központi alrendszer egyes tartalék-előirányzatai

Az 5. §-hoz

E paragrafus szabályozza annak az összegnek a felhasználását, amely - céltartalékként - a központi költségvetési szerveknél az EU intézményeiben nemzeti szakértőként alkalmazottak, továbbá a diplomás pályakezdők közigazgatási munkatapasztalat-szerzése külön jogszabályban meghatározott kifizetéseinek, valamint a Prémium Évek Programban résztvevők költségeinek finanszírozására szolgál. A támogatásigénylés feltételeit a Kormány rendeletben, vagy törvényben állapítja meg.

Az előirányzatból - meghatározott jogcímen - helyi önkormányzatok támogatása javára is sor kerülhet átcsoportosításra.

A céltartalék terhére támogathatók a Költségvetési Tanács Titkárágának megszűnésével kapcsolatos kiadások, valamint a jogszabály alapján járó - a költségvetési szerveknél foglalkoztatottak részére kifizetett - többlet személyi juttatások és terhei.

Az állam vagyonával kapcsolatos rendelkezések

A 6. §-hoz

Az Magyar Nemzeti Vagyonkezelő Zrt. (továbbiakban: MNV Zrt.) forrásbevonásának és kötelezettségvállalásának teljes körű korlátozását mondja ki a törvény. Tekintve, hogy a rábízott vagyon kiadásait a központi költségvetésből kell fedezni, nincs szükség külön forrásbevonás biztosítására. Az MNV Zrt. az ESA’95 statisztikai módszertan szerinti kormányzati szektor részét képezi, így forrásbevonása a maastrichti adósságot növelné.

Az állami vagyonnal kapcsolatos kötelezettségvállalások átláthatóvá tétele érdekében 2011. évben az állami vagyonért felelős miniszterhez tartozó vagyonnal kapcsolatos kötelezettségvállalásokat a vagyonkezelési terv keretében jóvá kell hagyatnia a nemzeti fejlesztési miniszterrel.

A vagyontörvény a költségvetési törvény szabályozási körébe utalja bizonyos limitek évenkénti megállapítását. A limitek megegyeznek a 2010. évi összegekkel. A vagyontörvény szerint a költségvetési törvényben kell meghatározni az önkormányzatoknak és többcélú kistérségi társulásoknak térítésmentesen átadható állami tulajdon éves keretösszegét. Az ésszerű vagyongazdálkodásra törekvés jegyében a törvény megtartja a 2010. évi kis mértékű keretösszeget.

A felhatalmazás biztosítja a biztonsági környezethez és a NATO elvárásaihoz történő rugalmas alkalmazkodást a Magyar Honvédség részéről.

A 7. §-hoz

A vagyon-fejezet tartalék előirányzatának felhasználási szabályait a korábbi, kellő rugalmasságot biztosító szabályokkal egyezően határozza meg a törvény. A miniszteri és a Kormány átcsoportosítási hatáskört az egyedi ügyletek nagyságrendje alapozza meg. A kisebb (0,5 milliárd forint alatti) ügyletek esetében hatékonyabb megoldás a miniszteri engedély, a nagyobb ügyletek miatti átcsoportosítás csak a Kormány engedélyével történhet.

A törvény lehetővé teszi, hogy a megvalósult többlet-bevételek mértékéig a Kormány indokolt esetben megnövelhesse a fejezet kiadásait.

A 8. §-hoz

2010-ben a Nemzeti Földalapba tartozó vagyonelemek a vidékfejlesztési minisztérium felügyelete alá kerültek, így az ezzel kapcsolatos bevételek és kiadásokat egy önálló költségvetési fejezet fogja tartalmazni 2011-től. A fejezeti tartalék és a megvalósult ingatlanértékesítési bevételek felhasználásának szabályozása megegyezik a vagyonfejezet esetében megállapított előírásokkal.

A 9. §-hoz

A költségvetési törvény 1. mellékletének Az állami vagyonnal kapcsolatos bevételek és kiadások fejezete tartalmazza az MNV Zrt. tulajdoni joggyakorlása alatt álló társaságoktól elvonni tervezett osztalékokat. Előfordulhat azonban, hogy a jelenlegi ismeretek szerintinél több, vagy nem az MNV Zrt-nél lévő társaságokat érintő osztalék-elvonásra kerül sor. A törvényben ezért szükséges kimondani, hogy minden állami tulajdonú társaságtól elvont osztalék közvetlen költségvetési bevétel.

Az egyes miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendelet szerint a kiotói kvótabevételek felhasználása a nemzeti fejlesztési miniszter hatásköre. (A hatáskör gyakorlásához szükséges a kiotói egységek vonatkozásában az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény módosítása.)

2011-ben Magyarországnak 2 millió EUR klímafinanszírozási kötelezettsége van a fejlődő országok felé. Ennek forrását az üvegházhatású gázok kibocsátási egységeinek értékesítéséből befolyt bevételekből kell biztosítani.

A 10. §-hoz

A törvény lehetőséget biztosít a Nemzeti Infrastruktúra Fejlesztő Zrt.-nek (a továbbiakban: NIF Zrt.) és a MÁV Start-nak pénzügyi műveletek végzésére. A költségvetési folyamatok fenntarthatósága és átláthatósága érdekében a rendelkezés 5000 millió forint felett a Kormány, ez alatt pedig a nemzetgazdasági és a nemzeti fejlesztési miniszter együttes engedélyéhez köti az európai uniós statisztikai módszertan szerint a kormányzati szektor részét képező két gazdasági társaság pénzügyi műveleteit. A NIF Zrt.-nek a törvény alapján a Kincstár átmeneti likviditási hitelt nyújthat az európai uniós és az ahhoz kapcsolódó költségvetési források felhasználásával összefüggő ÁFA finanszírozására. Az európai uniós források bevonásával megvalósuló beruházások zavartalan lebonyolítása érdekében ezt a likviditási hitelt célszerű kivenni az adósságkorlát alól.

A központi költségvetési szervekkel és a fejezeti kezelésű előirányzatokkal kapcsolatos rendelkezések

A 11. §-hoz

Ez a rendelkezés - konkrét összegben meghatározott - központi elvonást ír elő a kizárólag saját bevételből gazdálkodó - központi irányítású - intézmények részére.

A 12. §-hoz

A törvény meghatározza - jogszabályi kötelezettségek alapján - a felsőfokú oktatásban részt vevő hallgatók után járó normatív támogatásokat, a Bolyai János Kutatási Ösztöndíj összegét, a garantált egyetemi tanár illetmény összegét. Rögzíti továbbá azokat a normatívákat, amelyeket a Nemzeti Erőforrás Minisztérium biztosít a nemzetvédelmi és katonai képzési területhez nem tartozó szakokon az államilag támogatott képzésben részt vevő tanulók után a katonai és a rendvédelmi felsőoktatási intézmények részére.

A 13. §-hoz

E paragrafus a felsőoktatási intézmények közoktatási feladatainak, valamint gyakorló iskoláinak normatív támogatásáról rendelkezik oly módon, hogy a közoktatási feladatoknál a megfelelő önkormányzati normatívával, a gyakorló iskoláknál a normatív hozzájárulás alapján történik a támogatás meghatározása. Eljárási kérdések is szabályozásra kerülnek.

A 14. §-hoz

Az (1) a költségvetés központosított bevételekkel kapcsolatos szabályairól rendelkezik. A fejezet felügyeletét ellátó szerv vezetőjének feladata a bevételek beszedéséről történő gondoskodás.

A (2) bekezdés a sporttörvénnyel teremti meg az összhangot.

A sporttörvény szerint a sorsolásos szerencsejátékok játékadójának 12%-át, a bukmékeri rendszerű fogadások játékadójának 50%-át, valamint a sportfogadás (TOTÓ) játékadóját - külön jogszabályban foglaltak szerint - a sport támogatására kell fordítani, és a sportpolitikáért felelős miniszter által vezetett minisztérium költségvetési fejezetében kell megtervezni. E bekezdés tartalmazza, hogy a „sporttal kapcsolatos állami feladatok” cím támogatása tartalmazza ezen játékadó bevételek összegét.

(3) bekezdéshez: az előírás megerősíti a kötelezettségvállalás szabályait, csak akkor vállalható kötelezettség ha a bevétel már befolyt.

Az elkülönített állami pénzalapok költségvetésével összefüggő rendelkezések

A 15. §-hoz

(1)-(3) bekezdéshez: Az elkülönített állami pénzalapok bevételeit és kiadásait tartalmazó melléklet jóváhagyásáról rendelkezik. A § rögzíti még a Társadalmi Megújulás Operatív Program Munkaerőpiaci Alapra, valamint a Kutatási és Technológiai Innovációs Alapra háruló hazai társfinanszírozásának mértékét.

(4)-(5) bekezdésekhez: A Munkaerőpiaci Alap fejezetben 10 000 millió forint egyenlegtartási és kockázatkezelési keret kerül kialakításra, mely 2011. I. félévében legfeljebb 40%-ban használható fel a folyamatok figyelembe vételével. A Munkaerőpiaci Alapban elkülönített 64 000,0 millió forint támogatás a Nemzeti Közfoglalkoztatási Program céljait szolgálja.

A 16. §-hoz

A Kutatási és Technológiai Innovációs Alap 2011. évi forrásainak felhasználásáról rendelkezik. Az Alap forrásainak védelme érdekében meghozott intézkedés biztosítja az Alapból finanszírozott nemzetközi kötelezettségek teljesülését.

A) A társadalombiztosítás pénzügyi alapjaival összefüggő rendelkezések

A Nyugdíjbiztosítási Alap költségvetése

A 17. §-hoz

A paragrafus meghatározza a Nyugdíjbiztosítási Alap (a továbbiakban: Ny. Alap) főösszegeit és egyenlegét. A kiadások és bevételek címek, alcímek, jogcím-csoportok, jogcímek, előirányzat-csoportok és kiemelt előirányzatok szerinti részletezését a törvény 1. melléklete tartalmazza.

A 18. §-hoz

Az (1) bekezdés a méltányossági alapon megállapításra kerülő nyugellátás, a méltányossági nyugdíjemelés és az egyszeri segély keretösszegét határozza meg.

A (2) bekezdés felhatalmazást ad a nemzeti erőforrás miniszter részére, hogy az Ny. Alap kezelője javaslatára a nyugellátásoknál meghatározott méltányossági keretösszegek között átcsoportosítson.

A 19. §-hoz

Az (1) bekezdésben a nemzeti erőforrás miniszter felhatalmazást kap a nyugellátások évközi emelésének végrehajtásával összefüggésben az Ny. Alap fejezetnél az érintett alcímek kiadási előirányzatai tételes elszámolás alapján történő túlteljesülésének engedélyezésére.

A (2) bekezdés felhatalmazást ad az Ny. Alap kezelőjének, hogy meghatározott esetekben a fejezet irányítását ellátó szerv hatáskörében eljáró miniszter kötelezettségét és jogát gyakorolja.

Az Egészségbiztosítási Alap költségvetése

A 20. §-hoz

A paragrafus meghatározza az Egészségbiztosítási Alap (a továbbiakban: E. Alap) főösszegeit és egyenlegét. A kiadások és bevételek címek, alcímek, jogcím-csoportok, jogcímek, előirányzat-csoportok és kiemelt előirányzatok szerinti részletezését a törvény 1. melléklete tartalmazza.

A 21. §-hoz

Az (1) bekezdés felhatalmazást ad a Kormány részére a gyógyító-megelőző ellátás, a gyógyszertámogatás- és a gyógyászati segédeszköz jogcím-csoportok közötti átcsoportosítás végrehajtására.

A (2) bekezdés szerint felhatalmazást kap a Kormány a gyógyító-megelőző ellátás jogcím-csoport 1-18. jogcímei, valamint a Gyógyszertámogatás jogcím-csoport 1-2. és 5. jogcímei előirányzatainak a megemelésére.

A (3) bekezdés rendelkezik arról, hogy az (1) és (2) bekezdésben kapott felhatalmazás, valamint a 27. §-ban foglalt rendelkezés alapján évközben végrehajtásra kerülő rendelkezések nem növelhetik az E. Alap 2011. évi hiányát.

A 22. §-hoz

Az (1) bekezdés felhatalmazást ad a nemzeti erőforrás miniszter részére, hogy a nemzetgazdasági miniszter egyetértésével évközben átcsoportosítást hajtson végre a gyógyító-megelőző ellátás jogcím-csoport meghatározott jogcímei, a gyógyászati segédeszköz támogatás jogcímcsoport jogcímei, valamint a gyógyszertámogatás jogcím-csoport 1. és 2. jogcímei között.

A (2) bekezdés felhatalmazást ad a nemzeti erőforrás miniszter részére, hogy az E. Alap kezelője javaslatára a pénzbeli ellátások körében meghatározott méltányossági keretösszegek között átcsoportosítson.

A (3) bekezdés felhatalmazást ad az E. Alap kezelőjének, hogy meghatározott esetekben a fejezetek irányítását ellátó szerv hatáskörében eljáró miniszter kötelezettségét és jogát gyakorolja.

A 23. §-hoz

Az (1) bekezdés felhatalmazza a nemzeti erőforrás minisztert, hogy a nemzetgazdasági miniszter egyetértése esetén a gyógyszertámogatás céltartalékot a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzaton elszámolt bevételek mértékéig évközben átcsoportosítsa a gyógyszertámogatás jog-címcsoport jogcímeire.

A (2) bekezdés felhatalmazza a nemzeti erőforrás minisztert, hogy a nemzetgazdasági miniszter egyetértésével meghatározott feltételek figyelembevételével a természetbeni ellátások céltartaléka jogcím-csoport előirányzatból a gyógyító-megelőző ellátás jogcím-csoport jogcímeire átcsoportosítást hajtson végre.

A (3) bekezdés felhatalmazást ad a nemzeti erőforrás miniszter részére, hogy a nemzetgazdasági miniszter egyetértése esetén megemelje a gyógyszertámogatás kiadási jogcím, valamint a gyógyászati segédeszköz-támogatás jogcímcsoport jogcímei előirányzatát a gyógyszer, ill. a gyógyászati segédeszköz-támogatással kapcsolatos ellenőrzésekből eredő, vonatkozó bevételek összegével.

A 24. §-hoz

A paragrafus rendelkezik az E. Alap természetbeni ellátási kiadási előirányzatai esetében (gyógyító-megelőző ellátás, gyógyszertámogatás, gyógyászati segédeszköz támogatás) az évközi előirányzat-túllépés engedélyezési szabályáról.

A 25. §-hoz

A paragrafus a gyógyító-megelőző ellátás és a gyógyászati segédeszköz jogcímcsoport tartalmát határozza meg.

A gyógyító-megelőző ellátás jogcím-csoport meghatározza az egészségügyi ellátórendszer fejlesztéséről szóló 2006. évi CXXXII. törvény és végrehajtási rendelete szerinti többletkapacitás-befogadások várható éves teljesítményének finanszírozására fordítható összeget.

Az E. Alap gyógyászati segédeszköz támogatás jogcím-csoport tartalmazza az Országos Egészségbiztosítási Pénztár (a továbbiakban: OEP) által a járóbeteg-szakellátás részére beszerzett gyógyászati segédeszközök kiadásait is.

A kötelező egészségbiztosítás ellátásairól szóló 1997. évi LXXXIII. törvény 35. §-ának (5) bekezdése szerint azon gyógyszertár számára, amely járóbeteg-ellátás keretében rendelt gyógyszerek árához támogatással igénybe vehető szolgáltatást nyújt, a lakosság biztonságos ellátása érdekében az OEP - az E. Alap éves költségvetésében e célra megjelölt előirányzat terhére - kamatmentes, a tárgyévben visszatérítendő finanszírozási előleget nyújthat. A bekezdés az előlegre fordítható összeget határozza meg.

A gyógyszertárak tulajdonosi struktúrájának átalakítására vonatkozó jogszabályi környezetbe illeszkedően az E. Alap meghatározott előirányzata a közforgalmú gyógyszertárat működtető vállalkozás, illetve közvetlen lakossági gyógyszerellátást végző intézeti gyógyszertár támogatására szolgál időarányos teljesüléssel.

A 26. §-hoz

A paragrafus meghatározza azokat a keretösszegeket, amelyeken belül az OEP főigazgatója különös méltánylást érdemlő körülmények esetén méltányossági ellátást engedélyezhet a táppénz, a terhességi-gyermekágyi segély, a gyermekgondozási díj, a gyógyító-megelőző ellátás és a gyógyászati segédeszköz támogatás előirányzatok terhére.

A 27. §-hoz

Az OEP a gyógyító-megelőző ellátás jogcímcsoportból finanszírozott, a paragrafusban meghatározott ellátásokat nyújtó szolgáltatók részére 2011. januárban fizeti ki a 2010. novemberi teljesítmények után járó finanszírozás összegét.

A 28. §-hoz

A paragrafus szerint az OEP az éves előirányzatban havi időarányos mértékének megfelelően teljesít utalást a gyermekgondozási díjban részesülők utáni nyugdíjbiztosítási járulék címén átadott pénzeszköz jogcím előirányzat terhére minden hónap 15-éig az Ny. Alap részére.

Az Országgyűlés kizárólagos hatásköre

A 29. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől -, fenntartja az előirányzatok megváltoztatásának jogát a nemzeti és etnikai kisebbségi szervezetek és országos kisebbségi önkormányzatok működési támogatása, a pártok, pártalapítványok, valamint az egyházak támogatásai tekintetében.

Rögzíti továbbá, hogy az I-VI., a VIII., a XXX. és a XXXIII. fejezetek kiadási és bevételi előirányzatának főösszegei csak az Országgyűlés hatáskörében csökkenthetők az államháztartásról szóló 1992. évi XXXVIII. törvény (a továbbiakban: Áht.) 46. §-ában rögzített veszélyhelyzet kivételével, vagy ha e fejezetek kezdeményeznek átcsoportosítást.

A Kormány, a nemzetgazdasági miniszter és a fejezetet irányító szervek vezetőinek különleges jogosítványai

A 30. §-hoz

(1) bekezdéshez: A rendelkezés felhatalmazza a Kormányt, hogy a Helyi önkormányzatok támogatásai és átengedett személyi jövedelemadója fejezeten belül új előirányzatot hozzon létre fejezeten belüli és más fejezettől történő átcsoportosítással.

(2) bekezdéshez: A költségvetés céltartalékának - a különböző jogcímű - átcsoportosítására hatalmazza fel a nemzetgazdasági minisztert. Az intézkedés felmérésen alapul.

(3) bekezdéshez: Az átcsoportosítási lehetőség a Vidékfejlesztési Minisztérium teljes mértékben nemzeti forrásból finanszírozott agrártámogatási előirányzataira vonatkozik. Ezen előirányzatok jellegükből és céljukból kifolyólag nem összevonhatóak, azonban felhasználásuk az agrárium sajátosságaiból eredően eltérhet az eredetileg tervezettől. Az átcsoportosítási lehetőség biztosítja az évközben felmerülő, előre nem látható körülményekhez való alkalmazkodást.

(4) bekezdéshez: A honvédelmi miniszter felhatalmazása a biztonsági környezetben bekövetkező változásokhoz, és a NATO által megfogalmazott új elvárásokhoz való operatív alkalmazkodást biztosítja, továbbá lehetőséget teremt a személyi juttatások és azok járulékainak év közbeni növelésére, mely által a honvédelmi tárca biztosítani tudja a szerződéses legénységi állomány tekintetében kitűzött megtartó képesség, a további létszámfeltöltés, valamint a nemzetközi missziókban résztvevők devizajuttatásai fedezetét.

(5) bekezdéshez: Az átcsoportosítási lehetőség az Nemzeti Fejlesztési Minisztérium PPP Programokkal kapcsolatos előirányzataira vonatkozik, mely lehetőséget biztosít az egyes előirányzatok esetében esetlegesen fellépő forráshiányok, többlettel rendelkező előirányzatok forrásai terhére történő finanszírozásához.

(6) bekezdéshez: A nem állami felsőoktatási intézmények államilag finanszírozott (nem hitéleti) képzésének együttes támogatási előirányzata jól tervezhető, megoszlása ugyanakkor a tárgyévi korrekcióval módosulhat. Ez előirányzat-átcsoportosítást tesz szükségessé, melyet - az Áht. általános szabályától történő eltérésként - a felhatalmazás tesz lehetővé.

(7) bekezdéshez: Az energiatámogatással kapcsolatos támogatási rendszer átalakítása szükséges. Az új rendszer kialakításához szükségessé válhat az egyes előirányzatok átcsoportosítása.

(8) bekezdéshez: A megváltozott munkaképességűek foglalkoztatásával kapcsolatos támogatási rendszer átalakítása szükséges. Az új rendszer kialakításához szükségessé válhat az egyes előirányzatok átcsoportosítása.

(9) bekezdéshez: A társadalmi szervezetek támogatási rendszerét felül kell vizsgálni, annak átalakítása szükséges. Az új rendszer kialakításához, illetve az arra való felkészüléshez átmeneti időt állapít meg a törvény.

A 31. §-hoz

A bevételbeszedő szervezet teljesítményének növelése érdekében a személyi jellegű kifizetések, illetve a többletteljesítménnyel összefüggésben felmerülő felhalmozási, fejlesztési többletkiadások finanszírozásához szükséges fedezet biztosítására a ténylegesen teljesülő többletbevételből kerül sor.

Negyedik fejezet

A központi alrendszeren belüli elszámolások, kapcsolatok

A 32. §-hoz

Az E. Alap részére a Magyar Államkincstár a nemzetgazdasági miniszter által jóváhagyott finanszírozási terv alapján biztosít forrást a közgyógyellátás folyósításához.

A 33. §-hoz

A Kincstár 2011. január hónapban a korkedvezmény-biztosítási járulék havi összegének 25 százalékát téríti meg az Ny. Alap részére a 2006. évi CXXI. törvény 30. § (14) bekezdése alapján A költségvetés közvetlen bevételei és kiadásai fejezet megfelelő előirányzatából.

Az Európai Uniótól érkező agrár- és vidékfejlesztési támogatások szabályozása

A 34. §-hoz

Az európai uniós forrásból és ahhoz kapcsolódó központi költségvetési társfinanszírozásból nyújtott agrár- és vidékfejlesztési támogatást (ideértve a közvetlen támogatások központi költségvetés előirányzatából nyújtott nemzeti kiegészítését) a kedvezményezett akkor is igényelheti, ha meg nem fizetett köztartozása van. Ebben az esetben azonban a kedvezményezettet csak a köztartozás megfizetése után megmaradó összeg illeti meg. A meg nem fizetett, lejárt tartozás összegét az MVH a megállapított támogatásból - az Európai Unió költségvetése és a központi költségvetési társfinanszírozás közötti eredeti finanszírozási aránynak megfelelően - levonja és átutalja az adóhatóságnak.

Az Európai Unió költségvetéséből meg nem térülő, a KESZ által megelőlegezett agrár-támogatásokhoz kapcsolódó költségek, illetve árfolyam-különbözet fedezetét az ezen § által megjelölt előirányzat teremti meg.

Az intervenciós felvásárlás finanszírozásának és elszámolásának szabályait tartalmazza. Az Európai Unió által folyósított, az intervenciós felvásárlási ár előfinanszírozásának költségeit kompenzálni hivatott kamattérítés a központi költségvetést illeti.

Ötödik fejezet

Az önkormányzati és a központi alrendszer kapcsolatai

A helyi önkormányzatok, a települési és területi kisebbségi önkormányzatok központi alrendszerből származó forrásai

A 35. §-hoz

A törvény ezen szakasza szabályozza - a kapcsolódó mellékletekkel együtt - a helyi önkormányzatokat, települési és területi kisebbségi önkormányzatokat, valamint a többcélú kistérségi társulásokat megillető normatív hozzájárulásokat és a felhasználási kötöttséggel járó normatív állami támogatásokat.

A § alapján a 3. melléklet részletesen tartalmazza a normatív hozzájárulások jogcímeit és fajlagos összegeit. Az itt szereplő előirányzatok a következő főbb feladatokhoz kapcsolódnak:

- település-működtetési feladatok,

- közoktatási, közművelődési és közgyűjteményi, valamint sport feladatok,

- a szociális és gyermekjóléti alapszolgáltatások, a szociális intézményi ellátások, gyermekvédelmi szakellátási feladatok.

Normatív kötött felhasználású kiegészítő támogatást állapít meg a törvény a 8. mellékletben egyes közoktatási feladatok, az egyes szociális feladatok ellátásához és a többcélú kistérségi társulások támogatásához.

A rendelkezés rögzíti, hogy a helyi önkormányzatokat megillető normatívák előirányzata az önkormányzati pótigények és lemondások miatt az Önkormányzati fejezeti tartalék terhére, illetve javára módosul.

A rendelkezés felhatalmazást ad a belügyminiszternek, hogy a nemzetgazdasági miniszter illetve a támogatás jellege szerint illetékes miniszter egyetértésével a megjelölt előirányzatok között átcsoportosítson.

A 36. §-hoz

A § további felhasználási kötöttséggel járó állami támogatásokat állapít meg. Eszerint a törvény 5. melléklete tételesen tartalmazza a helyi önkormányzatok, a települési és területi kisebbségi önkormányzatok, valamint a többcélú kistérségi társulások által ellátandó egyes feladatok felhasználási kötöttséggel járó támogatásainak igénybevételi keretszabályait és összegeit.

A helyi önkormányzatok által fenntartott, illetve támogatott előadó-művészeti szervezetek támogatását a 7. melléklet, az önkormányzati hivatásos tűzoltóságok, valamint a többcélú kistérségi társulások támogatását a 8. melléklet részletezi.

A helyi önkormányzatok címzett és céltámogatási rendszeréről szóló 1992. évi LXXXIX. törvény (a továbbiakban: Cct.) szabályai szerint beruházási támogatást vehetnek igénybe a helyi önkormányzatok. Ez a forrása a korábban induló beruházások támogatásának és a 2011. évben céltámogatással induló - egészségügyi gép-műszer beszerzést megvalósító - beruházásoknak.

A budapesti 4-es - Budapest Kelenföldi pályaudvar-Bosnyák tér közötti - metróvonal megépítésének állami támogatásáról szóló 2005. évi LXVII. törvény szerinti építési feladatokra külön jogcímet állapít meg a törvény.

A 37. §-hoz

Itt kerül meghatározásra, hogy az állami támogatás jogtalan igénybevételéhez kapcsolódó - az Áht.-ban előírt - kamatfizetési kötelezettség számítása szempontjából mely jogcímek, illetve előirányzatok együttes összege vehető figyelembe a 3., 4. és 8. mellékletekből.

A 38. §-hoz

A helyi önkormányzatról szóló 1990. évi LXV. törvény alapján a költségvetési törvény e szakasza rendelkezik az önkormányzatok költségvetése és a központi költségvetés között megosztásra kerülő személyi jövedelemadó bevételről.

A törvény szerint a személyi jövedelemadóból a helyi önkormányzatokat - a korábbiakkal azonos arányú - 40%-os részesedés illeti meg. A megosztás részletes szabályait a törvény 4. melléklete tartalmazza. E szerint a településre kimutatott személyi jövedelemadó 8%-a illeti meg közvetlenül a települési önkormányzatokat. A további 32% pedig a 3. melléklet egyes jogcímeihez kapcsolódva normatívan, a 4. melléklet szerint a megyei önkormányzatokat lakosságszám-arányosan és intézményeikben ellátottak után, valamint a települési önkormányzatokat - a bevételeikben meglévő aránytalanságok csökkentését szolgáló - jövedelem-differenciálódás mérséklése címén illeti meg.

A személyi jövedelemadó megosztásával kapcsolatos szabályok a helyi önkormányzatoknál a feladat- és forráseloszlás összhangját segítik elő. A személyi jövedelemadó megosztása más forrásokkal, különösen a normatív hozzájárulások és támogatások rendszerével együttesen tölti be a helyi önkormányzatok pénzügyi szabályozásának szerepét. Ezért a szabályozórendszer a speciális részösszetevők mellett együttesen, kölcsönhatásban alakítható, illetve értékelhető.

Az illetékek és más bevételek szabályozása

A 39. §-hoz

E § határozza meg a beszedett illetékek helyi önkormányzatok és a központi költségvetés közötti megosztásának arányát, a megyei jogú várost megillető illetékbevételt, a megyei/fővárosi önkormányzatot megillető illetékbevételek megosztásának arányait, valamint a felmerült kiadások viselésének szabályait.

A 40. §-hoz

Ez a § tartalmazza a gépjárműadó átengedésének arányát, a környezetvédelmi bírságból és a települési önkormányzatok termőföld bérbeadásából származó jövedelem után beszedett adóból, a szabálysértési pénz- és helyszíni-, illetve a közlekedési szabályszegések után kiszabott közigazgatási bírságok behajtásából való részesedésének arányát, illetve a közlekedési szabályszegések után kiszabott közigazgatási bírságok behajtásából való részesedésének arányát.

A helyi önkormányzatok pénzellátásának kiegészítő szabályai

A 41. §-hoz

Az (1) bekezdéshez: a törvény meghatározza azokat a szociális támogatási formákat, amelyekhez a helyi önkormányzatok, többcélú kistérségi társulások előleget vehetnek igénybe, éven belüli elszámolási kötelezettséggel.

A (2) bekezdéshez: e szakasz nevesíti azokat a további előirányzatokat, amelyek folyósítása a helyi önkormányzatok részére - az Áht.-ban e körbe soroltakon túlmenően - a nettó finanszírozás keretében történik.

Hatodik fejezet

A központi alrendszer és az államháztartáson kívüli szervezetek kapcsolata

Az egyházak és társadalmi önszerveződések közcélú és egyéb tevékenységének támogatása

A 42. §-hoz

A humánszolgáltatást végző intézményt fenntartó - egyházi jogi személy, társadalmi szervezet, alapítvány, közalapítvány, országos kisebbségi önkormányzat, közhasznú társaság, nonprofit gazdasági társaság, gazdasági társaság és egyéni vállalkozó - a helyi önkormányzatot megillető jogcímeken és feltételek mellett, az itt és külön jogszabályokban rögzített szabályok mellett differenciált mértékű normatív hozzájárulásban és támogatásban részesül a központi költségvetésből.

Ugyanez a § szabályozza a normatívák ellenőrzésének feltételét, az elszámolások jogszerűségét, a köztartozások kezelésének módját. Az oktatási miniszter által köthető közoktatási megállapodásokból eredő kötelezettségek korlátozását szolgálja a megállapodások szabályainak szigorítása.

Itt kerülnek megfogalmazásra azok a rendelkezések is, melyek az önkéntes tűzoltóságok állami támogatásait szabályozzák.

A 43. §-hoz

A törvényi előírásnak megfelelve meghatározza, hogy a 2011. évi 1%-os szja rendelkezések a Nemzeti Tehetség Program és a parlagfű mentesítés feladataira fordíthatóak.

A 44. §-hoz

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik.

Hetedik fejezet

Állami kezesség- és garanciavállalás, viszontgarancia- vállalás és kezesi helytállás

A 45. §-hoz

A törvény az Áht. 33. § (1) valamint 33/A. § (1) bekezdésének megfelelően meghatározza a Kormány által 2011-ben vállalható új egyedi állami kezességek és garanciák mértékét. Rendelkezik továbbá arról, hogy a nemzetközi fejlesztési intézményektől felveendő hitelekhez kapcsolódó állami garanciák nem terhelik az egyedi állami kezességek és garanciák keretét.

A 46. §-hoz

A törvény az Áht. 33/C. § (1) bekezdésének megfelelően meghatározza a Kormány által vállalható kiállítási garanciák és viszontgaranciák 2011. évi együttes állományát.

A 47. §-hoz

A törvény rendelkezik az MFB Zrt. forrásszerzésének, az általa nyújtott garanciáknak és hiteleknek állami kezességvállalással biztosított összegéről, valamint az MFB Zrt.-nek nyújtandó árfolyam-fedezeti megállapodás állományának felső határáról. A keretek - a forrásbevonási állomány kivételével - növekednek a jelenlegi mértékekhez képest. A hitelnyújtási, kezességvállalási keret növekedését az indokolja, hogy a feszített hiánycél tartása várhatóan nem teszi lehetővé a költségvetés kiadásainak növelését a gazdaságfejlesztés céljaira, így a fejlesztési bank fokozottabb aktivitásával lehet számolni. Mindemellett az is garanciaigény növelő tényező lehet, ha a kereskedelmi bankok tovább szűkítik a vállalati hitelezési aktivitásukat, amelyet - államilag viszontgarantált - garancia programokkal lehet élénkíteni. Az árfolyam-garancia keret kihasználtsága, valamint azok az újonnan meghirdetésre kerülő programok, amelyek a forint és EUR kamatkülönbözet kihasználásával kedvezményes hitellehetőséget nyújtanak a preferált vállalkozói és önkormányzati kör részére indokolják a keret növelését. (Tekintettel arra, hogy egy program indulásakor annak teljes kerete leterhelődik, ezáltal a keret terhelés mértéke meghaladja a lehívott devizaforrások összegét. Ebből kifolyólag ez a keret igény nagyobb, mint a tényleges forrásbevonási garanciakeret).

A 48. §-hoz

A törvény a Magyar Export-Import Bank Zrt. forrásszerzésének és vállalható garanciaügyleteinek, valamint a Magyar Exporthitel Biztosító Zrt. által vállalt nem piacképes biztosítások állományának összegéről rendelkezik. A keretek - tekintettel a hosszabb távú állami kötelezettségvállalások elviselhető keretek között tartásának követelményére, valamint a jelenlegi keretkihasználtságra - összességében megegyeznek a 2010. évi mértékkel. A társaságok fokozottabb aktivitásához ez a keretmérték is elegendő mozgásteret nyújt, így 2011-re magasabb kihasználtsággal lehet számolni.

A 49. §-hoz

A törvény a Garantiqa Hitelgarancia Zrt. által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A viszontgaranciával vállalt kezességek - ez eddigiekhez hasonlóan - a hitelintézetek, pénzügyi vállalkozások hitel-, bankgarancia-, lízing- és faktoring szerződéseire egyaránt kiterjednek. A 2011-re csökkenő mértékű keret megállapítását az indokolja, hogy a beruházási, fejlesztési típusú hitelekhez kapcsolódó kezesi portfóliót az uniós forrásokból fedezett viszontgarancia programba indokolt átirányítani.

Az 50. §-hoz

A törvény az Agrár-Vállalkozási Hitelgarancia Alapítvány által vállalható készfizető kezesség feltételeit és összegét, valamint az állami viszontgarancia mértékét határozza meg. Az Alapítvány által vállalható készfizető kezesség állományát a 2010. évivel azonos összegben indokolt megállapítani, a 120 milliárd forintos keret elegendő az Alapítvány tevékenységéhez. A viszontgaranciával vállalt kezességek - ez eddigiekhez hasonlóan - a hitelintézetek, pénzügyi vállalkozások hitel-, bankgarancia-, lízing- és faktoring szerződéseire egyaránt kiterjednek.

Az 51. §-hoz

A törvény a diákhitelezési rendszer finanszírozását biztosító kezességvállalásról rendelkezik.

Az 52. §-hoz

A be nem tervezett állami kezességbeváltásokat, illetve az Államadósság Kezelő Központ Zrt.-nek - az Áht.-ban előírt - az állami kezességvállalásokkal kapcsolatos szakértői díját előirányzat hiányában is ki kell fizetni. A törvény a be nem tervezett, de esetleg felmerülő kifizetések jogcíméről rendelkezik.

Az 53. §-hoz

A törvény megtartja a Gazdaságfejlesztés Operatív Program Pénzügyi eszközök és a Közép-magyarországi Operatív Program „A tudásalapú gazdaság innováció- és vállalkozás orientált fejlesztése” prioritási tengelyében meghatározott forrásokat terhelő garanciavállalás eszközére vonatkozó állami viszontgarancia jelenlegi feltételeit. A 2010. évivel egyező mértékű állományi keret elérése olyan mértékű aktivitást igényel, amely a piacon jól ismert Garantiqa Hitelgarancia Zrt. és Agrár-Vállalkozási Hitelgarancia Alapítvány bevonásával érhető el.

Nyolcadik fejezet

A központi alrendszer költségvetésének végrehajtásával kapcsolatos vegyes rendelkezések

Az 54. §-hoz

A költségvetés szerkezeti rendjének megfelelően jóváhagyásra kerülő, egyes előirányzatok feletti rendelkezési jog nem minden esetben esik egybe a fejezet irányításáért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

Az 55. §-hoz

A § meghatározza azokat a kereteket, melyekre 2011-ben a szakmailag felelős minisztériumok, költségvetési szervek az Európai Unió által társfinanszírozott programok keretében kötelezettséget vállalhatnak. A rendelkezés megteremti annak a lehetőségét, hogy a 2007-2013. közötti időszak folytatódó programjaiból rendelkezésre álló források lekötésével biztosítva legyen az európai uniós pénzeszközök maradéktalan felhasználása. Az EU pénzügyi kerettervén túli időszakra csak azzal a feltétellel teszi lehetővé a § a kötelezettségvállalást, ha a pénzügyi teljesítés forrása az EU következő pénzügyi keretterveiben is rendelkezésre fog állni.

Az 56. §-hoz

Az EGT Finanszírozási Mechanizmus, illetve a Norvég Finanszírozási Mechanizmus keretében megvalósuló projektek tervezett befejezési határideje 2011. április 30, azonban több program esetében 1 éves hosszabbítási kérelem áll elbírálás alatt. E két program által nyújtott forrás központi költségvetés által korábban megelőlegezett részét bevételként 2011. és 2012. években lehet elszámolni, azonban a zárás miatt további felhasználásra ezen a jogcímen nem kerül sor. Ezért van szükség e paragrafus általi felhatalmazásra, mely lehetővé teszi a többletbevételek átcsoportosítását.

Az 57. §-hoz

A NIF Zrt. európai uniós forrásból és ahhoz kapcsolódó központi költségvetési társfinanszírozásból nyújtott támogatások megelőlegezésére abban az esetben van szükség, amennyiben ezen támogatások átutalásának jogszabályban foglalt és technikailag teljesíthető határideje hosszabb, mint az általános forgalmi adó befizetésére vonatkozó határidő, és így az általános forgalmi adó fedezetéül szolgáló likvid forrás átmenetileg nem áll rendelkezésre. A törvény ennek feltételeit teremti meg azáltal, hogy a Magyar Államkincstárt felhatalmazza, hogy e célból kamatmentes hitelt nyújtson a NIF Zrt. részére. A hitelnyújtás további feltételeit és visszafizetésének szabályait szintén e rendelkezés határozza meg.

Az 58. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 24. §-ának (2) bekezdése szerint a járulékfizetési felső határ naptári napi összegét évente a Magyar Köztársaság költségvetéséről szóló törvény állapítja meg. A jogszabály e törvényi előírást teljesíti.

A társadalombiztosítási nyugellátásról szóló 1997. évi LXXXI. törvény 62. § (1) bekezdés b) pontja határozza meg a nyugdíjemelés számításánál alkalmazott módszert. A paragrafus rögzíti, hogy milyen mértékű országos nettó átlagkereset-, valamint fogyasztói árnövekedés alapján kell a 2011. évi nyugdíjemelést végrehajtani.

Az 59. §-hoz

A köztisztviselők, valamint a kormánytisztviselők jogállásáról szóló törvények értelmében a köztisztviselői, illetve a kormánytisztviselői illetményalapot évente az állami költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap. 2010. évben az összegek azonosak az előző évivel.

A 60. §-hoz

A közalkalmazottak jogállásáról szóló 1992. évi XXXIII. törvény alapján az illetménypótlék számításának alapját (pótlékalap) és a vezetői illetményalapot a mindenkori éves költségvetési törvény állapítja meg. A legkisebb szorzószámokat tartalmazó táblázatot a 12. melléklet tartalmazza azonosan a 2010. évivel.

Az államháztartás működési rendjéről szóló 292/2009. (XII. 19.) Korm. rendelet 85. § (2) bekezdés a) pontja értelmében kereset-kiegészítést kell tervezni. A mérték vetítési alapja a keresetbe tartozó juttatások előző évi bázis előirányzata, mértéke változatlanul 2%.

A 61. §-hoz

A bírák jogállásáról és javadalmazásáról, valamint az ügyészségi szolgálati viszonyról és az ügyészségi adatkezelésről szóló törvények értelmében a legalacsonyabb bírói/ügyészi alapilletményt - 1. fizetési fokozat - évenként az állami költségvetésről szóló törvény állapítja meg. Az összeg a 2010. évihez képest nem változik.

Meghatározza a törvény továbbá a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

A 62. §-hoz

Megállapításra kerül a gyermekek védelméről és a gyámügyi igazgatásról szóló 1997. évi XXXI. törvény szerinti pénzbeli támogatás, illetve pótlék összege.

A szociális igazgatásról és szociális ellátásokról szóló 1993. évi III. törvény (a továbbiakban: Szoctv.) - hasonlóan más törvényekhez - rendelkezik arról, hogy a költségvetési törvényben kell különböző díjakat, támogatásokat meghatározni (szakértői díj, lakásfenntartási támogatás). A § ennek az előírásnak tesz eleget.

Az ápolási díj összegét - a korábbi, nyugdíjminimum bizonyos százalékában történő definiálás helyett - a jövőben a mindenkori költségvetési törvény határozza meg.

A foglalkoztatási törvény rendelkezik arról, hogy a költségvetési törvényben kell a rehabilitációs hozzájárulás mértékét meghatározni.

A 63. §-hoz

A közoktatásról szóló 1993. évi LXXIX. törvény 118. §-ának (13) bekezdésében meghatározott, kiemelt munkavégzésért járó kereset-kiegészítés számítási alapját határozza meg.

A 64. §-hoz

A paragrafus rendelkezik a különböző jogszabályokban meghatározott életjáradékok 2011-es összegének meghatározásáról: részben a már korábban megállapított életjáradékok március 1-jétől történő emeléséről, részben pedig az ezt követően megállapításra kerülő életjáradékok az előző évben megvalósult átlagos nyugdíjemelés százalékos mértékében növelt összegű megállapításáról.

A 65. §-hoz

(1) és (2) bekezdéshez: megállapításra kerül a Szoctv. szerinti gyógyszerkeret havi és éves összege.

A 66. §-hoz

A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg a törvényhely.

A 67. §-hoz

A szaktörvények előírása szerint az éves költségvetési törvényben meghatározandó összegek mértéke.

A 68. §-hoz

A Vidékfejlesztési Minisztérium fejezetben a vállalkozások rendelkezésére álló központi költségvetési előirányzatok fejlesztési és folyó termelés finanszírozását szolgáló támogatásai az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

A 69. §-hoz

A törvény - összhangban a Magyar Fejlesztési Bank Részvénytársaságról szóló 2001. évi XX. törvény 5. § (3) bekezdés d) pontjával - meghatározza az MFB Zrt. által saját kockázatára nyújtott azon hitelek állományát, amelyhez a Kormány kamattámogatást biztosíthat.

A 70. §-hoz

A törvény szerint az üzemben tartási díj havi 1100 forint. A Kormány a fizetési kötelezettséget valamennyi kötelezettől átvállalja. Az átvállalási szabályok 2010. évi módosításával összefüggésben a módosítást megelőző fizetési kötelezettségek kezeléséhez a § iránymutatást ad az adóhatóság részére.

A 71. §-hoz

A rendelkezés az Áht. felhatalmazása alapján rögzítendő értékhatárt tartalmazza.

A 72. §-hoz

A rendelkezés az Áht. által a költségvetési törvény szabályozási körébe utalt versenytárgyalási kötelezettség értékhatárát és a kisösszegű követelés értékhatárát határozza meg.

A 73. §-hoz

A rendelkezés a mozgóképről szóló 2004. évi II. törvény értelmében a gyártási költségvetési értékhatárokat az éves költségvetési törvény állapítja meg.

A 74. §-hoz

A rendelkezés a 2011. évre vonatkozó közbeszerzési értékhatárokat állapítja meg.

A 75. §-hoz

Az MNV Zrt. a Magyar Állam nevében 2008-ban tulajdonosi kölcsönt nyújtott Budavári Nonprofit Kft. (Várgondnokság Nonprofit Kft. jogelődje) részére. A tulajdonosi kölcsön folyósításának célja: a Kormány 2142/2007. (VII. 27.) Korm. határozatával támogatott „Budavári Palota kulturális-turisztikai fejlesztése” elnevezésű projekt megvalósítása érdekében a támogatási szerződés megkötéséhez elengedhetetlen, a támogatott tevékenység végzéséhez az összes engedély megszerzéséhez szükséges előkészítési költségek átmeneti finanszírozása. A Kormány 2009. márciusában a „Budavári Palota kulturális-turisztikai fejlesztése” c. kiemelt projekt akciótervi nevesítésének visszavonásáról döntött, így a tulajdonosi kölcsön felhasznált részét (216 160 E Ft), valamint a futamidő alatt felmerült kamatokat a társaság nem tudja teljesíteni.

Az Országgyűlés elengedi a várpalotai régió környezetvédelmi rehabilitációs program jövő évi esedékes kölcsöntartozásának a felét, vagyis 158 321 826 Ft-ot.

Az Országgyűlés elengedi az MTV Zrt. január 1-jén fennálló adó, illeték és járulék tartozását.

Az Országgyűlés felhatalmazza az Országos Foglalkoztatási Közalapítványt, hogy a tulajdonosi kölcsönkövetelését elengedje.

A 76. §-hoz

A Nemzetközi Újjáépítési és Fejlesztési Bank felé a korábbi alaptőke hozzájárulások meghatározott hányadát nemzeti valutában lehetett befizetni. Magyarország élt ezzel a lehetőséggel. 1989 óta a nemzeti valutában befizetett hányadra vonatkozó árfolyamváltozást figyelembe véve a Világbank minden pénzügyi évének lezárása után közli, hogy a nemzeti valutában befizetett rész után mennyivel változott az egyenleg. Amennyiben az egyenleg megnő, azt fizetési ígérvény kibocsátásával egyenlíthető ki. A 2010. június 30-val zárult pénzügyi évben az egyenleg 2 158 188 976,58 Ft.

Az EBRD Kormányzótanácsa 2010 májusában az alaptőke 50%-os emeléséről döntött a 2010. évi 126. és 128. számú kormányzótanácsi határozataiban. Ez a tagországokra nézve nem jár tényleges befizetési kötelezettséggel. Az emelés 10%-át kitevő ún. befizetett tőke (paid in capital) a Bank tartalékaiból kerül jóváírásra a tagországok részére, a fennmaradó 90% ún. lehívható tőkeként (callable capital) feltételes állami kötelezettségvállalást jelent. Magyarország - az EBRD-ben való 0,79%-os részesedésnek megfelelően - 79 110 000 euró összegű tőkejegyzéssel vesz részt a tőkeemelésben: a befizetett tőke 7 980 000 euróval növekszik és a fennmaradó 71 130 000 euró összeg feltételes állami kötelezettségvállalást jelent. A Magyar Köztársaság részvétele az EBRD tőkeemelésében az Országgyűlés általi elfogadással válik hatályossá.

A 77. §-hoz

Az MNV Zrt. a Magyar Állam nevében 2008-ban tulajdonosi kölcsönt nyújtott Budavári Nonprofit Kft. (Várgondnokság Nonprofit Kft. jogelődje) részére. A tulajdonosi kölcsön folyósításának célja: a Kormány 2142/2007. (VII. 27.) Korm. határozatával támogatott „Budavári Palota kulturális-turisztikai fejlesztése” elnevezésű projekt megvalósítása érdekében a támogatási szerződés megkötéséhez elengedhetetlen, a támogatott tevékenység végzéséhez az összes engedély megszerzéséhez szükséges előkészítési költségek átmeneti finanszírozása. A Kormány 2009 márciusában a „Budavári Palota kulturális-turisztikai fejlesztése” c. kiemelt projekt akciótervi nevesítésének visszavonásáról döntött, így a tulajdonosi kölcsön felhasznált részét (216 160 E Ft), valamint a futamidő alatt felmerült kamatokat a társaság nem tudja teljesíteni. A Várgondnokság Nonprofit Kft. sem rövid, sem hosszú távon nem rendelkezik olyan bevételekkel, melyből a kölcsön visszafizetését rendezni tudja.

Kilencedik fejezet

Záró rendelkezések

A 78. §-hoz

Hatályba léptető rendelkezés.

A 79. §-hoz

Hatályon kívül helyezés és dereguláció.

A 80. §-hoz

Felhatalmazó rendelkezések.