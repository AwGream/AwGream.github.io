2020. évi CLVI. törvény végső előterjesztői indokolása

az egyrészről az Európai Közösségek és tagállamaik, másrészről a Tunéziai Köztársaság közötti társulást létrehozó Euromediterrán Megállapodáshoz a Horvát Köztársaság Európai Unióhoz történő csatlakozásának figyelembevétele céljából készült jegyzőkönyv kihirdetéséről

-----STARTING---POINT---ALTALANOS---

Általános indokolás

Jelen kihirdető jogszabály célja az egyrészről az Európai Közösségek és tagállamaik, másrészről a Tunéziai Köztársaság közötti társulást létrehozó Euromediterrán Megállapodáshoz (a továbbiakban: Megállapodás) a Horvát Köztársaság Európai Unióhoz történő csatlakozásának figyelembevétele céljából készült jegyzőkönyv kihirdetése.

A Megállapodást 1995. július 17-én írták alá, Brüsszelben és 1998. március 1-jén lépett hatályba.

A Megállapodást és annak a Ciprusi Köztársaság, a Cseh Köztársaság, az Észt Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovák Köztársaság és a Szlovén Köztársaság Európai Unióhoz történő csatlakozásának figyelembevétele céljából készült Jegyzőkönyvét az országgyűlés a 2011. évi XV. törvényben hirdette ki.

A Horvát Köztársaság 2013. július 1-jén vált az Európai Unió tagállamává. A Horvát Köztársaság csatlakozási okmányának 6. cikkének (2) bekezdése szerint - hasonlatosan a Megállapodáshoz történő magyar csatlakozáshoz - a Horvát Köztársaságnak a Megállapodáshoz való csatlakozása a csatolt Jegyzőkönyv útján történik. Ezért a Tanács 2012. szeptember 14-én felhatalmazta a Bizottságot, hogy a Horvát Köztársaság Unióhoz történő csatlakozására való tekintettel kezdjen tárgyalásokat az érintett harmadik országokkal. A Tunéziai Köztársasággal folytatott tárgyalások 2018. május 11-én sikeresen lezárultak.

A Tanács a 2018. október 15-i, 2020/1420-as számú határozatában döntött a Jegyzőkönyv aláírásáról, és annak 2013. július 1-jétől történő ideiglenes alkalmazásáról. A Jegyzőkönyv értelmében a Horvát Köztársaság a megállapodás Szerződő Felévé válik, és az Unió többi tagállamával megegyező módon elfogadja és tudomásul veszi a Megállapodás, valamint a közös nyilatkozatok és levélváltások szövegeit.

Jelen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Jegyzőkönyvet törvénnyel szükséges kihirdetni.

A 2. §-hoz

A Jegyzőkönyv hiteles magyar nyelvű szövegét tartalmazza. A Jegyzőkönyv 8 cikkből áll. A Jegyzőkönyv 1. cikkének értelmében a Horvát Köztársaság, az egyrészről az Európai Közösségek és tagállamaik, másrészről a Tunéziai Köztársaság közötti társulást létrehozó Euromediterrán Megállapodás Szerződő Felévé válik, és az Unió többi tagállamával megegyező módon elfogadja és tudomásul veszi a Megállapodás, valamint a közös nyilatkozatok és levélváltások szövegeit.

A 3. §-hoz

A törvényjavaslat a kihirdetését követő napon lép hatályba.

Az 1. Melléklet - a Jegyzőkönyv rendelkezéseivel összhangban - hatálybalépésének naptári napját a külpolitikáért felelős miniszter - annak ismertté válását követően - a Magyar Közlönyben haladéktalanul közzétett közleményével állapítja meg.

A 4. §-hoz

A törvény végrehajtásához szükséges intézkedésekről a külpolitikáért felelős miniszter gondoskodik.