2017. évi CCIII. törvény indokolása

a kereskedelemről szóló 2005. évi CLXIV. törvény, valamint a turisztikai térségek fejlesztésének állami feladatairól szóló 2016. évi CLVI. törvény módosításáról

-----STARTING---POINT---ALTALANOS--- 

A törvény célja a kereskedelmi és egyéb üzleti célú szálláshely-szolgáltatók statisztikai jellegű adatszolgáltatási folyamatának átalakítása, annak érdekében, hogy a szálláshely-szolgáltatással kapcsolatos statisztikai adatok naprakészek és pontosak legyenek. További cél, hogy lehetővé váljon a magyarországi turizmusfejlesztés céljainak statisztikai adatokon nyugvó konkrét meghatározása, és ezen adatok felhasználásával a szálláshelyek szolgáltatásainak célzott fejlesztése, versenyképességük támogatása, valamint az így nyert adatok felhasználásával az ágazaton belül a hatékony működés elősegítése.

A szálláshely-szolgáltatással kapcsolatos statisztikai adatokat jelenleg a szálláshely-szolgáltatónak kötelező jelleggel a Központi Statisztikai Hivatal és a területileg illetékes önkormányzatok jegyzői (az idegenforgalmi adó beszedés érdekében, mint helyi adóhatóság) részére kell megküldeni. Az ágazat digitalizációja elkerülhetetlen társadalmi és gazdasági érdek, amelyet mihamarabb szükséges megvalósítani. A Kormány stratégiai célként tűzte ki a turisztikai szektor digitalizációját, innovatív technológiai megoldások és folyamatok kialakítását, valamint a digitális attitűd fejlesztését. A modern kor elvárásai miatt az első kötelező technológiai lépés a szálláshely-szolgáltatáshoz használt alkalmazások korszerűsítése, azaz az adatvezérelt internetes kommunikációba történő becsatlakoztatása.

A Nemzeti Turisztikai Adatszolgáltató Központ napi adatkommunikációt tart fenn a szálláshelyek alkalmazásaival, és kizárólag a statisztikai adatok felhasználásával egy átfogó, naprakész rendszert épít. A szálláshely-szolgáltatók a létrehozott központi rendszeren keresztül szolgáltatják az összes statisztikai adatot az érintett szervek felé. A szálláshely-szolgáltatók számára a bevezetni kívánt technikai újítások lehetővé teszik a folyamat egyszerűsítését és az adminisztratív terhek csökkentését. Ugyanakkor a törvény az érintett szervek számára megkönnyíti a statisztikai adatokhoz való hozzáférést is.

-----STARTING---POINT---RESZLETES---

Az 1. §-hoz

A kereskedelemről szóló törvény felhatalmazó rendelkezésének pontosítása.

A 2. §-hoz

A rendelkezés létrehozza a Nemzeti Turisztikai Adatszolgáltató Központot, amely egy felhő alapú szolgáltatást biztosító informatikai rendszer. A Nemzeti Turisztikai Adatszolgáltató Központ rendszerében a személyes adatokat nem tartalmazó, kizárólag adminisztratív adatok rögzítését a szálláshely-szolgáltatók végzik e törvény alapján. A turisztikai szektor digitalizációjának elősegítése érdekében a szálláshely-szolgáltatók részére előírásra kerül a szálláshely-kezelő szoftver, amelyen keresztül történik a statisztikai adatok továbbítása a Nemzeti Turisztikai Adatszolgáltató Központ felé.

A Nemzeti Turisztikai Adatszolgáltató Központ a törvényben jelölt adatokat a hivatalos statisztikáról szóló 2016. évi CLV. törvény 28. §-ával összhangban statisztikai célra, egyedi azonosításra alkalmas módon, térítésmentesen továbbítja a Központi Statisztikai Hivatal részére.

A törvény a Nemzeti Turisztikai Adatszolgáltató Központ statisztikai adataihoz hozzáférési jogosultsággal ruházza fel a Magyar Turisztikai Ügynökség Zrt.-t, a helyi önkormányzatokat, az állami adóhatóságot és a Központi Statisztikai Hivatalt. A törvény rögzíti, hogy a Nemzeti Turisztikai Adatszolgáltató Központ részére történő adattovábbítás, valamint a Nemzeti Turisztikai Adatszolgáltató Központból történő adatátvétel térítésmentes.

A 3. §-hoz

Felhatalmazó rendelkezések ahhoz, hogy a Kormány rendeletben határozza meg a szálláshely-szolgáltatók által alkalmazandó, szálláshely-kezelő szoftver műszaki tartalmát, az adatszolgáltatás rendjét, az adatok körét, a Nemzeti Turisztikai Adatszolgáltató Központ üzemeltetőjét, valamint a törvény végrehajtásához szükséges átmeneti időtartamot.

A 4. §-hoz

Átmeneti rendelkezés a statisztikai adatok KSH felé történő szolgáltatása érdekében. A rendelkezés jogharmonizációs záradékot is tartalmaz.

-----STARTING---POINT---VEGE---

Az 5. §-hoz

Hatályba léptető rendelkezés.

A 6. §-hoz

Az Európai Unió jogának való megfelelés érdekében jogharmonizációs záradék.