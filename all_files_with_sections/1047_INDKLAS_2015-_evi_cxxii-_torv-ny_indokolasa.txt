2015. évi CXXII. törvény indokolása

a Magyarország Kormánya és az Egyesült Nemzetek Gyermekalapja között az Egyesült Nemzetek Gyermekalapja Globális Szolgáltató Központjának létrehozásáról szóló Megállapodás kihirdetéséről

-----STARTING---POINT---ALTALANOS---

Általános indokolás

Az ENSZ Gyermekalapja Globális Szolgáltató Központjának Budapesten történő létrehozásának oka valamennyi, az UNICEF hatékonyságának növelését és az adminisztratív költségek redukálását támogató feladatnak a New York-i központból történő kiszervezése volt. Az ENSZ, a rendelkezésre álló költségvetésből az UNICEF programjait nem támogatja. A programok finanszírozásához szükséges fedezetet az UNICEF a kormányok önkéntesen nyújtott hozzájárulásaiból, vállalatok és magánszemélyek adományaiból nyeri. A Fülöp-szigetek, Kenya, Csehország és Malajzia mellett Magyarország is pályázott a projekt elnyerésére, melynek okán 2014 októberében tárgyalásokat folytatott az UNICEF-el, majd a tárgyalásokat követően még ugyanazon év decemberében megküldte teljes pályázati anyagát az UNICEF-nek. Anthony Lake, az ENSZ Gyermekalap végrehajtó igazgatója a Magyarország által benyújtott anyagot értékelve és az ország komparatív előnyeit szem előtt tartva, valamennyi pályázó közül Magyarországot választotta a Globális Szolgáltató Központ helyszínéül. Ezen döntés értelmében a Kormány tárgyalásokat kezdeményezett az UNICEF-el, egy, a Központ Budapesten történő létesítéséről szóló Megállapodás létrehozása érdekében. A két fél között létrejött Megállapodás a Kormánynak a Központ felállításával kapcsolatos olyan kötelezettségvállalásait tartalmazza, mint például az UNICEF Magyar Bizottságnak a Globális Szolgáltató Központban történő térítésmentes elhelyezése és valamennyi működési költségnek a biztosítása, vagy kiváltságok és mentességek biztosítása az UNICEF és tisztviselői számára.

Jelen kihirdető jogszabály terminológiája és az abban foglalt rendelkezések összhangban állnak az Egyesült Nemzetek kiváltságairól és mentességeiről New Yorkban, 1946. évi február hó 13. napján kelt és az 1957. évi 15. törvényerejű rendelettel kihirdetett nemzetközi egyezmény szövegével.

A Megállapodás a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) alapján nemzetközi szerződésnek minősül, ezért annak végleges szövegének megállapítására, illetve a kötelező hatály elismerésére az Nsztv. rendelkezéseit kell alkalmazni.

-----STARTING---POINT---RESZLETES---

Részletes indokolás

Az 1. §-hoz

Az Nsztv. 7. § (1) bekezdés a) pontjára, (3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást - szövege végleges megállapítását követően - az Nsztv. 9. §-a értelmében törvénnyel szükséges kihirdetni.

A 3. §-hoz

A Megállapodás angol és magyar nyelven került aláírásra. Mindkét szöveg egyaránt hiteles. A szövegek közti eltérés esetén az angol szöveg irányadó. Ezért a törvény a Megállapodásnak mind a hiteles angol nyelvű mind pedig a hiteles magyar nyelvű szövegét kihirdeti.

A Megállapodás 17 Cikkből áll, és a Magyarországon székhellyel rendelkező nemzetközi szervezetekhez hasonlóan részletesen szabályozza az UNICEF-et, valamint annak tisztviselőit és szakértőit megillető kiváltságokat és mentességeket, továbbá a Magyarország által biztosított könnyítéséket, az alábbiak szerint.

A Megállapodás I. Cikke az abban foglalt gyakran használt fogalmak meghatározását tartalmazza.

A Megállapodás II. Cikke rendelkezik az UNICEF és Magyarország közötti együttműködés általános kereteiről, kimondva, hogy az Ország területén lévő Központ és az ahhoz rendelt UNICEF személyzet legalább olyan kedvező elbánásban részesül, mint az Ország területén jelenlévő többi kormányközi vagy nemzetközi szervezetek vagy ENSZ ügynökség, alap vagy program.

A Megállapodás III. Cikke tartalmazza a Magyarország által a Központ magyarországi elhelyezéséhez adott hozzájárulást. Magyarország a Megállapodás hatálybalépésének időpontjától számított legalább tizenöt éven át, térítésmentesen biztosítja az UNICEF számára azon helyiségeknek a használatát és birtoklását, valamint azon berendezéseknek, irodabútoroknak, valamint egyéb felszereléseknek a használatát, melyeket a Felek a Központ működéséhez szükségesnek ítélnek meg. Ennek részleteit a Felek képviselői között létrejött külön, kiegészítő Megállapodás tartalmazza, mely nem tekintendő nemzetközi szerződésnek. Fentiekben rögzítetteken túlmenően a Kormány, a Központ Igazgatója kérésének megfelelően, biztosítja az UNICEF számára a munkavégzéshez szükséges közszolgáltatásokat, ideértve többek között az áram- és vízszolgáltatásokat, szennyvízelvezetést, tűzvédelmet, szemétszállítást és gázellátást, ahogyan azt a Felek képviselői között létrejött külön Megállapodás is tartalmazza.

A IV. Cikk a Központ személyzetéről rendelkezik, a Megállapodás V. Cikke az UNICEF-et és személyzetét megillető kiváltságokról, mentességekről, jogokról valamint könnyítésekről tartalmaz általános rendelkezéseket. Ugyanezen Cikk rendelkezik továbbá arról, hogy az UNICEF tisztviselők kivételével azon személyekre, akik UNICEF küldöttségek tagjai, vagy akiket egy UNICEF irodához az UNICEF hivatalos ügyben meghívott, mely Cikkben meghatározott kiváltságok, mentességek, jogok illetve könnyítések terjednek ki.

A Megállapodás VI. Cikke részletekbe menően tartalmazza az UNICEF tulajdonára, pénzeszközeire valamint vagyontárgyaira vonatkozó mentességeket. Más nemzetközi szervezetekhez hasonlóan az UNICEF, valamint annak bárhol, bárkinél lévő tulajdona, pénzeszközei és vagyontárgyai mentesek a joghatóság minden formája alól, kivéve, ha arról valamely esetben kifejezetten lemondott azzal, hogy lemondása nem terjed ki a végrehajtási cselekményekre. Az UNICEF tulajdona, pénzeszközei és vagyontárgyai mentesek a házkutatás, igénybevétel, elkobzás, kisajátítás vagy végrehajtási, közigazgatási, bírósági vagy törvényhozási kényszer bármely más alakban való megnyilvánulása alól. A szervezet irattára és általában a hozzá tartozó, illetve általa kezelt ügyiratok bárhol legyenek is, sérthetetlenek.

A VII. Cikk tartalmazza a hírközlésre vonatkozó könnyítéseket, a VIII. Cikk az UNICEF tisztviselőkről, míg a IX. Cikk a helyben szerződtetett, órabérben foglalkoztatott személyzetről rendelkezik. A Megállapodás X. Cikke az ENSZ által felállított társadalombiztosítási és nyugdíjrendszerről tartalmaz rendelkezéseket és rögzíti többek között azt, hogy az UNICEF, UNICEF tisztviselők és egyéb UNICEF személyzet, akik ezen rendszer hatálya alá tartoznak, mentesek az Ország területén kötelezően fizetendő járulék illetve minden egyéb kötelező hozzájárulás megfizetése alól. A XI. Cikk a kiküldött szakértőket kiküldetésük tartama - ideértve az utazás időtartamát is - alatt megillető kiváltságokat és mentességeket sorolja fel, míg a XII. Cikk az UNICEF tisztviselők nevét és státuszukban bekövetkezett változásokat tartalmazó értesítésekről rendelkezik. A Megállapodás XIII. Cikke rendelkezik a mentességekről való lemondás szabályairól, a XIV. Cikk az utazási igazolványra (laissez-passer) vonatkozó rendelkezéseket tartalmazza. A Megállapodás XV. Cikke vonatkozik a Kiegészítő Megállapodásokra, míg a XVI. Cikk a viták rendezésére. A Megállapodás XVII. és egyben utolsó Cikke a záró rendelkezéseket tartalmazza.

A 4. §-hoz

Ez a törvény a kihirdetését követő napon lép hatályba. A Megállapodás XVII. cikk (1) bekezdése szerint a Felek jegyzékben értesítik egymást arról, hogy a Megállapodás hatálybalépéséhez szükséges belső jogi eljárásokat lefolytatták. A Megállapodás az utolsó értesítés kézhezvételétől számított 15. (tizenötödik) napon lép hatályba.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésnek naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.