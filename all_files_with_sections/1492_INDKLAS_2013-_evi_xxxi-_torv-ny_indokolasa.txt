2013. évi XXXI. törvény indokolása

a Magyarország 2013. évi központi költségvetéséről szóló 2012. évi CCIV. törvény módosításáról

-----STARTING---POINT---ALTALANOS---

Általános indokolás

A 2013. január 1-jén hatályba lépett és a 2013. évi III. törvénnyel módosított, Magyarország 2013. évi központi költségvetéséről szóló 2012. évi CCIV. törvény több ponton módosításra szorul, tekintettel a hatálybalépés óta meghozott döntésekre és a törvény alkalmazása során felmerült pontosítási igényekre.

A törvény a Kormány foglalkoztatáspolitikai döntésével kapcsolatos egyenlegsemleges, és az önkormányzatok és az önkormányzatoktól átvett egészségügyi feladatokat ellátó gazdasági társaságok adósságának átvállalásával kapcsolatos, a központi alrendszer törvényben meghatározott hiányának növelését eredményező módosítások mellett egy speciális állami kezesség kezesi díjának megállapításával és az önkormányzatok működésével kapcsolatos formai, technikai és pontosító jellegű módosításokat tartalmaz.

Az önkormányzati adósságkonszolidáció keretében nyújtott támogatás miatti - hazai elszámolási rendszer szerinti - központi költségvetés hiánynövelés nem jelent az államháztartás szintjén hiány- és adósságnövekedést, tekintettel arra, hogy a központi és az önkormányzati alrendszer közötti pénzmozgásról van szó. Hasonlóan, az uniós elszámolási rendszer szerint sem befolyásolják ezen ügyletek sem az adósságot, sem az egyenleget a kormányzati szektor egészére.

Az egészségügyi feladatot ellátó gazdasági társaságoknak nyújtott támogatás döntő része szintén nem befolyásolja az uniós módszertan szerinti hiány- és adósságmutató alakulását, mivel néhány kivétellel e társaságok eddig is az ebből a szempontból releváns ún. kormányzati szektor részei voltak.

A Magyar Energetikai és Közmű-szabályozási Hivatal létrehozásával összefüggő technikai jellegű módosítások: egyrészt a szervezet nevének megváltozását vezeti át a törvényszövegen, másrészt az önálló szabályozó szervi jogálláshoz illeszkedve, a Magyar Energetikai és Közmű-szabályozási Hivatalról szóló 2013. évi XXII. törvénynek megfelelően a szervezet központi költségvetésen belüli címrendi helyét határozza meg.

-----STARTING---POINT---RESZLETES---

Részletes indokolás

Az 1. §-hoz

Az államháztartás központi alrendszerének új kiadási és bevételi főösszegeit, valamint a hiány mértékét megállapító rendelkezés.

A 2. §-hoz

A központi költségvetési szervek feladatváltozásaihoz, átalakításaihoz, korszerűsítéséhez, a feladatellátás hatékonyságának növeléséhez kapcsolódó kiadás valamint támogatás megtakarítást eredményező létszámcsökkentések egyszeri költségeinek biztosítása szükséges a céltartalék előirányzat felhasználási jogcímének kiegészítésével.

A 3. §-hoz

A törvény a támogatás fel nem használt részének rendezését tartalmazza.

A 4. §-hoz

A Kvtv. 3. melléklet 15. Üdülőhelyi feladatok támogatása és 17. Lakott területtel kapcsolatos feladatok támogatása pontjaiban meghatározott központosított előirányzatokat szabályozásuk alapján nem terheli felhasználási kötöttség, ennek megfelelően a törvény 29. §-át egy új (2a) bekezdéssel szükséges kiegészíteni.

Az 5. §-hoz

Pontosítás szükséges annak meghatározása érdekében, hogy a gépjárműadóhoz kapcsolódó bírság, pótlék és végrehajtási költségből származó bevétel teljes egészében és egyértelműen az önkormányzatok bevétele legyen.

A 6. §-hoz

Egyszerűsítő, pontosító módosítás.

A 7. §-hoz

Pontosítani szükséges a nem állami fenntartók köznevelési intézményeinek támogatásával kapcsolatos szabályokat:

a települési és területi nemzetiségi önkormányzatok az óvodáik fenntartásához az önkormányzati támogatások keretében kapnak támogatást, tisztázni kell, hogy nem igényelhetnek duplán támogatást;

az önkormányzati támogatások között a gyermekétkeztetés támogatása megnövekedett, a szektorsemlegesség érvényesítése érdekében pontosítani kell, hogy a nem állami fenntartók is ezt a támogatást vehetik igénybe az általuk étkeztetett gyermekek, tanulók után, azonos feltételek mellett.

A módosítással egyszerűbbé válik a szabályozás a tekintetben, hogy egyes kiemelt szakmai feladatok (Arany János programok, sajátos nevelési igényű tanulók tankönyvellátása, szakiskolai felzárkóztató oktatás, beilleszkedési, tanulási és magatartászavaros tanulók nevelés-oktatása stb.) esetében a nem állami intézményfenntartók augusztus 31-e helyett december 31-éig kapják a feladathoz kötött támogatást a 2012. évi feltételek szerint.

A szabály módosításával lehetővé válik az is, hogy a nem állami fenntartók is igényelhessék a bölcsődében és a fogyatékos személyek nappali intézményében elhelyezett gyermekek étkeztetésének támogatását.

A 8. §-hoz

A módosítás meghatározza az MFB Zrt. hitelnyújtásaihoz és garanciavállalásaihoz kapcsoló, a Kormány határozatán alapuló állami kezesség kezesi díjának megállapítási módját.

A 9. §-hoz

Magyar Energetikai és Közmű-szabályozási Hivatal jogait és kötelezettségeit gyakorló személy meghatározása.

A 10. §-hoz

(1) bekezdéshez: A törlesztési célú támogatással érintett ügyletek esetén nem szükséges a likvid hitel más hitelelemmé való átalakítása.

(2) bekezdéshez: A szabályozás pontosítása szükséges azon esetek kezelése érdekében, amikor az önkormányzatnak már nem áll fenn akkora adóssága, mint amekkorát az állam átvállalna. Ekkor az állam csak a fennálló adósság erejéig vállalja át az adósságot. Annak érdekében, hogy az önkormányzatok adósságátvállalása technikailag kivitelezhető legyen a törvény szerinti határidőig, szükséges az átvállalásra kerülő ügyletek számának csökkentése. A kisösszegű ügyletek nagy száma miatt a módosítás szerinti törlesztési célú támogatás nagymértékben csökkenti az átvállalásra kerülő ügyletek számát.

A 11. §-hoz

A szabályozás pontosítása annak érdekében szükséges, hogy az adósságrendezési és az adósságkonszolidációs eljárás egyidejűsége ne okozzon problémát. Ennek érdekében a szabályozásnak ki kell térnie arra az esetre is, hogy mi a teendő akkor, ha egy önkormányzattal szemben az adósságrendezési eljárás az ÁKK vezetésével kötendő háromoldalú megállapodás megkötéséig indul el. A konszolidációra ekkor az adósságrendezési eljárás lezárultát követően kerül sor.

A 12. §-hoz

Az új 74/A. § lehetővé teszi, hogy a 2012. évi költségvetési törvény szabályozása alapján törlesztési célú támogatással érintett, de a 2012. évben törlesztési célú támogatásban nem részesült települések számára a nemzetgazdasági miniszter úgy gondoskodjon a törlesztési célú támogatás folyósításáról, hogy azt a hitelezők számlájára juttassa el. Ez megegyezik a konszolidáció 2012. évi gyakorlatával.

A 13. §-hoz

A 72. § új (8) bekezdésének létrejötte miatt szükséges a pontosítás.

A 14. §-hoz

A törvény pontosítja a hivatkozást.

A 15. §-hoz

A 7. §-sal összefüggésben átmeneti rendelkezés szükséges.

A 16. §-hoz

A költségvetési törvény 1. mellékletének módosítása. A számszaki módosítások a következő témakörök miatt szükségesek:

A Versenyszféra és a Kormány Állandó Konzultációs Fórumában létrejött megállapodás szerint a Kormány intézkedik a 2013. év első félévére vonatkozóan a kötelező legkisebb munkabér és a garantált bérminimum emelésével összefüggő munkáltatói bér- és járulékköltségek megtérítése iránt a kijelölt ágazatokban, a megtérítés féléves költsége 10 milliárd forint. A módosítással biztosítható a megállapodásban foglaltak teljesítése fejezetek közötti átcsoportosítással. Az átcsoportosításra az ad lehetőségét, hogy a közszféra bérkompenzációjára a 2013. évi költségvetésben szereplő 89 milliárd forintos előirányzathoz képest a 2012. évi felhasználás, valamint a 2013. évi szabályozás alapján 10 milliárd forint megtakarítás valószínűsíthető. A módosítás egyenleg-semleges, a központi költségvetés és az elkülönített állami pénzalapok közötti átadás miatti halmozódás a központi alrendszer kiadási és bevételi főösszegét is azonos mértékben növeli. Az államháztartási törvény rendelkezései és az elkülönített állami pénzalapokra vonatkozó szabályok miatt ahhoz, hogy egyrészről a Nemzeti Foglalkoztatási Alap kiadásai között megjelenjen „A kötelező legkisebb munkabér és a garantált bérminimum emelés ágazati támogatása” jogcím és másrészről az alapszerű működés (az Alap bevételei fedezik a kiadásait) biztosítva legyen, az Alap bevételeit is meg kell emelni a kiadásra fordított összeggel. Tekintettel arra, hogy az Alapot megillető bevételek erre nem nyújtanak fedezetet, a központi költségvetésből kapott támogatást kell növelni. E két előirányzat módosítása emeli meg a kiadási és bevételi főösszeget - azonos összegben. A központi költségvetés és az Alap közötti elszámolásnak is zártnak kell lennie, ezért az Alapnál elszámolt költségvetési támogatás növekménye a központi költségvetésben kiadásként - az Alap támogatásaként - jelenik meg. A központi költségvetésben ennek a kiadásnövekménynek a forrása a céltartalékon jelentkező megtakarítás: a központi költségvetésben ez egy fejezetek közötti átcsoportosítás, ami nem érinti a főösszegeket és az egyenleget.

Annak érdekében, hogy az 5 ezer fő fölötti önkormányzatok adósságának átvállalása a törvény szerinti határidőig biztonsággal kivitelezhető legyen, szükséges az átvállalásra kerülő ügyletek számának csökkentése. A kisösszegű ügyletek nagy száma miatt a módosítás szerinti törlesztési célú támogatás nagymértékben csökkenti az átvállalásra kerülő ügyletek számát, a törlesztési célú támogatással érintett ügyletek esetén nem szükséges a likvid hitel más hitelelemmé való átalakítása. A módosítás növeli a központi alrendszer hiányát, de a törlesztési célú támogatás az önkormányzati alrendszerben bevételként számolandó el, így államháztartási szinten egyenleg-semleges.

A megyei és helyi önkormányzatoktól az államhoz került, egészségügyi feladatokat ellátó gazdasági társaságok 2013. március 31-i tervezett megszűnése miatt gondoskodni kell e társaságok adósságállományának rendezéséről. A hitelviszony jellegű tartozás a társaságok megszűnéséről szóló törvény-tervezet szerint a Gyógyszerészeti és Egészségügyi Minőség- és Szervezetfejlesztési Intézetre száll át, melynek e tartozásokat legkésőbb 2013. június 30-ig meg kell szüntetnie, azaz vissza kell fizetnie az adósságot, amelyhez forrást kell biztosítani. Az érintett kórházként működő társaságok jellemzően részei a kormányzati szektornak, így ezek adósságának átvétele nem érinti az európai uniós módszertan szerint számítandó hiányt és adósságot.

Az önálló szabályozó szervi jogálláshoz illeszkedve, a Magyar Energetikai és Közmű-szabályozási Hivatalról szóló törvénynek megfelelően a szervezet a XVII. Nemzeti Fejlesztési Minisztérium fejezetből átkerül a központi költségvetés I. Országgyűlés fejezetébe, ezzel összefüggésben módosulnak a fejezetek összesített előirányzatai is.

A 17. §-hoz

1. ponthoz: A közös hivatalokkal kapcsolatos adatokat a Magyar Államkincstár által vezetett törzskönyvi nyilvántartás alapján lehet legpontosabban lekérdezni, így szükséges módosítani a május 1-jétől biztosított támogatásra vonatkozó szabályt. Rendezni szükséges azt az esetet, amikor a kijelölést követően a törzskönyvi nyilvántartásba vétel elhúzódik.

2. ponthoz: A módosítás egyértelművé teszi az előirányzat jogszerű felhasználásának szabályait.

3. ponthoz: A törvény lehetőséget kíván adni arra, hogy az óvodai bértámogatást és működtetési támogatást az óvodai étkeztetésre is lehessen fordítani.

4. ponthoz: Az 1. ponttal összefüggésben az I. 1. ab) jogcím felmérésével kapcsolatos szabály törölhető.

A törvény az áprilisi felmérés alapján módosuló finanszírozás kezdő időpontját egységesen július hónapban határozza meg.

A módosítás az előzőeken túl pontosítja az átadás-átvétellel összefüggő szabályokat.

5. ponthoz: A törvény a 4. ponttal összefüggésben módosítja az átadás-átvétel részletszabályait.

A 18. §-hoz

1. ponthoz: Az Önkormányzatok és társulásaik európai uniós fejlesztési pályázatai saját forrás kiegészítésének támogatása szabályozásának módosítása több szempontból is kedvező az önkormányzatok számára. A módosítások arra irányulnak, hogy ne csak a 2011. évben, hanem a 2012. évben ÖNHIKI támogatásban részesülő önkormányzatok is igényelhessenek EU Önerő Alap támogatást, a települési önkormányzatok által igényelhető támogatási célok kibővülnek a belterületi közutak és kerékpárutak infrastrukturális fejlesztéseivel, ne csak a KEOP-os ivóvízminőség-javítással érintett beruházások képezzenek kivételt azon szabály alól, hogy az uniós forrásról szóló támogatói döntés a 2012. évben vagy azt követően születhet meg, és minden társulás igényelhetné a támogatást, és nem lenne az sem feltétel, hogy kizárólag az uniós támogatási szerződésben kedvezményezettként feltüntetett tag jogosult igényelni.

2. ponthoz: A törvény alapján a 2013. évi idegenforgalmi adóbevétel adata nem befolyásolja elszámoláskor az e jogcímen nyújtott támogatás összegét.

A 19. §-hoz

Tekintettel arra, hogy az adósságok konszolidálásáról rendelkezésre álló információk az átvállalási folyamat során kerülnek pontosan meghatározásra, szükséges, hogy a konszolidációhoz kapcsolódó támogatási előirányzatok külön módosítás nélkül is eltérhessenek a törvényben meghatározott keretektől, ezért a költségvetési törvény 5. mellékletében ezeket szerepeltetni kell a központi alrendszer azon előirányzatai között, melyek teljesülése módosítás nélkül eltérhet az előirányzattól.

A 20. §-hoz

a)-d), g)-l) és r)-u) pontokhoz: Szövegpontosítás.

e) ponthoz: Gyakorlati szempontból - kiküszöbölendő az egyes időpontok adatszolgáltatásainak eltéréséből adódó többletadminisztrációt - indokolt a befizetés teljesítése határidejének módosítása, a folyamat egyszerűsítése.

f) ponthoz: A módosítás meghosszabbítja a határidőt 2013 . június 30-áig a nem állami köznevelési intézmények 2013. szeptember 1-jétől alkalmazandó törvényi finanszírozási szabályainak kidolgozása tekintetében.

m)-n) pontokhoz: A módosítás egyértelművé teszi, hogy az adósságátvállalás alapja a 2012. december 31-ei adósság összege. A pontosítás kiterjed arra is, hogy az átvállalásra kerülő ügyletekhez kapcsolódóan csak az átvállalást követően esedékessé váló járulékok kerülnek az állam által átvállalásra.

o) ponthoz: A törvény szerint februárról márciusra módosul az önkormányzatok visszafizetési kötelezettsége.

p) ponthoz: A törvény pontosítja, egyértelműsíti az önkormányzati hivatalokra vonatkozó részletszabályokat.

q) ponthoz: A törvény kiterjeszti a 2. melléklet I. d) pont szerinti támogatás felhasználhatóságát az egyéb, nem kötelező önkormányzati feladatokra.

A 21. §-hoz

A fenti módosításokkal összefüggő hatályon kívül helyező rendelkezések.

A 22. §-hoz

A törvény hatálybalépéséről szóló rendelkezés.