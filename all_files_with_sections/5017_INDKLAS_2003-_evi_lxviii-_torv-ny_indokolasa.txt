2003. évi LXVIII. törvény indokolása

a tengerhajózás biztonsága elleni jogellenes cselekmények visszaszorításáról szóló, az ENSZ Nemzetközi Tengerészeti Szervezete által 1988. március 10-én, Rómában elfogadott Egyezmény, és a kontinentális talapzaton rögzített mesterséges szigetek biztonsága elleni jogellenes cselekmények visszaszorításáról szóló Jegyzőkönyv kihirdetéséről

-----STARTING---POINT---ALTALANOS---

Általános indokolás

1. A tengerhajózás biztonsága elleni jogellenes cselekmények elszaporodása arra késztette az Egyesült Nemzetek Szervezetét, hogy az ilyen jellegű cselekmények visszaszorítása érdekében kidolgozza a szükséges intézkedéseket. Ezzel összefüggésben az Egyesült Nemzetek Szervezetének Közgyűlése az 1985. december 9-én kelt, az „Intézkedések a nemzetközi terrorizmus megelőzésére és a terrorizmus alapjául szolgáló okok tanulmányozása” című 40/61. számú határozatával felkérte a Nemzetközi Tengerészeti Szervezetet (a továbbiakban: IMO) „a hajók elleni terrorizmus problémájának tanulmányozására, azzal a céllal, hogy ajánlásokat tegyen a megfelelő intézkedésekre”.

A felkérést követően az IMO Közgyűlésének XIV. ülésszakán a hajók biztonságát, valamint azok utasainak és személyzetének biztonságát fenyegető jogellenes cselekmények megelőzésére vonatkozó intézkedésekről hozott A.584(14) számú határozatban foglaltakra tekintettel Ausztria, Egyiptom és Olaszország kormánya javaslatot nyújtott be. E javaslat alapján az IMO Tanácsa által létrehozott ad hoc előkészítő bizottság kidolgozta a tengerhajózás biztonsága elleni jogellenes cselekmények visszaszorításáról szóló Egyezmény, továbbá a kontinentális talapzaton rögzített mesterséges szigetek biztonsága elleni jogellenes cselekmények visszaszorításáról szóló Jegyzőkönyv tervezetét.

Az Egyezmény és a Jegyzőkönyv tervezetét az IMO által összehívott, és Rómában, 1988. március 1-10-e között rendezett diplomáciai konferencia tárgyalta meg és fogadta el. A diplomáciai konferencián hetvenhat állam vett részt, közöttük Magyarország is.

Magyarország mind az Egyezményt, mind pedig a Jegyzőkönyvet aláírta. A megerősítésről szóló, 1989. október 11-én keletkezett okirat letétbe helyezésére 1989. november 9-én került sor az IMO Főtitkáránál. Az Egyezmény és a Jegyzőkönyv 1992. március 1-jén lépett hatályba.

Az Egyezmény és Jegyzőkönyve a 2002. évi XXV. törvénnyel kihirdetett, a robbantásos terrorizmus visszaszorításáról, New Yorkban, az Egyesült Nemzetek Közgyűlésének 52. ülésszakán, 1997. december 15-én elfogadott Nemzetközi Egyezmény, valamint az 1997. évi XCIII. törvénnyel kihirdetett, az Európa Tanács által elfogadott, a terrorizmus visszaszorításáról szóló Strasbourgban, 1977. január 27-én kelt Európai Egyezmény sorába illeszthető, fogalmi rendszere, felépítése ezen egyezményekkel összhangban áll, tárgyát tekintve azonban speciálisabb szabályozást tartalmaz, a hatálya pedig szűkebb területet érint.

Figyelemmel a terrorizmus elleni küzdelem nemzetközi szinten megfogalmazott irányvonalaira - a már említettek mellett az ENSZ Biztonsági Tanácsának a terrorista szervezetekkel szembeni korlátozó intézkedések elrendeléséről szóló 1390(2002) számú határozatára, valamint az Európai Unió Tanácsának a terrorizmus elleni küzdelemről szóló 2001/930/CFSP számú közös álláspontjára is -, továbbá az utóbbi időszakban felerősödő terrortámadásokra, különösen indokolt az Egyezmény és a Jegyzőkönyv kihirdetése. Ezt időszerűvé teszi az is, hogy a tengerhajózás a MAHART Magyar Hajózási Rt. által beszerzett tengeri hajók üzembe állításával újra megindulhat.

Az ENSZ Biztonsági Tanácsának a terrorista szervezetekkel szembeni korlátozó intézkedések bevezetéséről szóló határozatában és az Európai Unió Tanácsának a terrorizmus leküzdéséről szóló közös álláspontjában foglaltak végrehajtásával kapcsolatos feladatokról szóló 2086/2002. (III. 29.) Korm. határozat 5. pontja szerint gondoskodni kell a terrorizmussal kapcsolatos, Magyarország által korábban aláírt nemzetközi egyezmények és jegyzőkönyvek mielőbbi megerősítéséről és kihirdetéséről.

2. A 22 cikkből álló Egyezmény 5. Cikke szerint minden Részes Állam olyan büntetésekkel rendeli büntetni a 3. Cikkben felsorolt bűncselekményeket, amelyek számításba veszik e bűncselekmények súlyos természetét. Mivel az Egyezmény a büntetendővé nyilvánítandó magatartásokat tágan határozza meg, ezért az eset körülményeire figyelemmel a Büntető Törvénykönyvről szóló 1978. évi IV. törvény (a továbbiakban: Btk.) több tényállása is alkalmazható lehet az Egyezményben felsorolt magatartások és a magyar büntetőjog közötti összhang vizsgálatakor.

Az Egyezmény 3. Cikke 1. bekezdésének a) pontja szerint bűncselekményt követ el az a személy, aki jogellenesen és szándékosan hajót erőszakkal, fenyegetéssel vagy a megfélemlítés bármilyen más formájával hatalmába kerít vagy az ellenőrzését magához ragadja.

A víziközlekedésről szóló 2000. évi XLII. törvény 87. §-ának 8. pontja alapján a hajó vízijármű. Figyelemmel erre, valamint a Btk. 262. §-ában rögzített, a légijármű, vasúti, vízi, közúti tömegközlekedési vagy tömeges áruszállításra alkalmas jármű hatalomba kerítését büntetni rendelő törvényi tényállásban foglaltakra, az egyezmény 3. Cikke 1. bekezdésének a) pontja szerinti magatartás jelenleg büntetendő.

Az Egyezmény 3. Cikke 1. bekezdésének b) pontja szerint az a személy, aki jogellenesen és szándékosan a hajón tartózkodó személy ellen erőszakos cselekményt követ el, ha ez a hajó biztonságos hajózását veszélyezteti, bűncselekményt követ el. Ezen elkövetési magatartás miatti büntetőjogi felelősség megállapítására alkalmas lehet a Btk. 184. §-a, ezen belül is az (1) bekezdés azon fordulata, amely szerint közlekedés biztonsága elleni bűncselekményt követ el, aki „[…] közlekedő jármű vezetője ellen erőszak vagy fenyegetés alkalmazásával avagy más, hasonló módon a […] vízi […] közlekedés biztonságát veszélyezteti […]”. Bár a Btk. ebben az esetben csak a jármű vezetőjét említi, ám a „más, hasonló módon” fordulat révén a járművön szolgálatot teljesítő más személy elleni erőszakos cselekmény is büntetendő, hiszen az is veszélyeztetheti közlekedés biztonságát, adott esetben a hajó biztonságos hajózását. Ha a hajó biztonságos hajózását veszélyeztető, személy elleni erőszakos cselekmény súlyos testi sértést, maradandó fogyatékosságot, súlyos egészségromlást, halált, tömegszerencsétlenséget, vagy halálos tömegszerencsétlenséget okoz, akkor a Btk. 184. §-ának (2) bekezdése alapján lehet elbírálni a cselekményt, azonban ennek a feltétele az, hogy az elkövető szándéka ténylegesen ne terjedjen ki a testi sérülés vagy a halál okozására.

Ugyanakkor azonban, ha az elkövető szándéka testi sérülés vagy a halál előidézésére is kiterjed, nem a közlekedés biztonsága elleni bűncselekmény, hanem a magatartás eredményétől függően a Btk. 166. §-a szerinti emberölés, illetve a Btk. 170. §-a szerinti testi sértés tényállása képezheti az elbírálás alapját.

Az Egyezmény 3. Cikke 1. bekezdésének c) pontja szerint az a személy, aki jogellenesen és szándékosan úgy rongál meg hajót vagy annak rakományát, illetve tesz kárt azokban, hogy az a hajó biztonságos hajózását valószínűsíthetően veszélyezteti, bűncselekményt követ el. E rendelkezés elsősorban a közlekedés biztonsága, mint jogi tárgy védelmét célozza, ezért amennyiben a hajó megrongálása vagy az abban történő károkozás, illetve a hajó biztonságos hajózásának valószínűsíthető veszélyeztetése között az okozati összefüggés megállapítható, akkor a Btk. 184. §-ának (1) bekezdése képezheti a büntetőjogi felelősség megállapításának alapját.

A hajó rakományának megrongálása vagy az abban történő károkozás szintén a Btk. 184. §-ának (1) bekezdése alapján bírálandó el, mert a tényállás egyik elkövetési magatartási fordulata, a közlekedés biztonságának „más hasonló módon” történő veszélyeztetése erre jogi alapot ad, amennyiben az elkövetési magatartás és a veszélyeztetés között okozati összefüggés van.

Amennyiben azonban a hajónak vagy a rakományának a megrongálása, vagy az azokban történő károkozás nem veszélyezteti a hajózás biztonságát, illetve nem veszélyeztet emberéletet, vagy testi épséget, akkor a Btk. 324. §-ában meghatározott rongálás törvényi tényállásában meghatározottakból kell kiindulni a cselekmény elbírálásakor.

Az Egyezmény 3. Cikke 1. bekezdésének d) pontja arról rendelkezik, hogy büntetendővé kell nyilvánítani az olyan magatartást, ha valaki jogellenesen és szándékosan hajón bármilyen módon olyan készüléket vagy anyagot helyez vagy helyeztet el, amely valószínűsíthetően a hajót elpusztítja vagy olyan kárt okoz a hajóban vagy annak rakományában, amely a hajó biztonságos hajózását veszélyezteti vagy valószínűsíthetően veszélyezteti.

Bár a Btk. 184. §-ának (1) bekezdése kifejezetten nem tartalmaz a 3. Cikk 1. bekezdésének d) pontjában meghatározott elkövetési magatartási fordulatokat, de a közlekedés biztonságának „más hasonló módon” történő veszélyeztetése a szintén alapot adhat a büntetőjogi felelősség megállapítására.

Amennyiben a hajón elhelyezett vagy elhelyeztetett anyag a kémiai biztonságról szóló 2000. évi XXV. törvény 3. §-ának aa) pontja alapján robbanó anyagnak és készítménynek, illetőleg robbantószernek, vagy ezek felhasználására szolgáló készüléknek számít, és az elkövető ezek tartására nem jogosult, akkor a közlekedés biztonsága elleni bűncselekménnyel halmazatba kerül a Btk. 263. §-ában meghatározott visszaélés robbanóanyaggal vagy robbantószerrel bűncselekmény.

Ha a hajón elhelyezett vagy elhelyeztetett robbanóanyag fel is robban, és ezzel összefüggésben az elkövetési magatartás folytán közveszély alakul ki, amely meg nem határozott, vagy nagyobb számú személy életét, testi épségét veszélyezteti (de az elkövető szándéka nem terjed ki emberölésre vagy testi sértés okozására), illetve nagy értékű vagyoni javakat megsemmisüléssel, megrongálódással veszélyeztet, akkor a Btk. 259. §-ában meghatározott közveszélyokozás törvényi tényállása jelenthet alapot az elbíráláskor.

Az Egyezmény 3. Cikke 1. bekezdésének e) pontja büntetni rendeli azt is, amikor valaki jogellenesen és szándékosan tengeri hajózási létesítményeket lerombol vagy súlyosan megrongál, vagy azok működését súlyosan zavarja, amennyiben ezen cselekmények a hajó biztonságos hajózását valószínűsíthetően veszélyeztetik.

A víziközlekedésről szóló 2000. évi XLII. törvény 87. §-ának 12. pontja szerint „hajózási létesítmény” a víziközlekedés biztonságát és zavartalanságát elősegítő vagy az úszólétesítmények kikötésére, veszteglésére szolgáló, a vízen, illetőleg a parton lévő hajózási célokat szolgáló létesítmény.

A tengeri hajózás - jellegénél fogva - főképpen tömeges személy- és áruszállítási céllal történik, ezért az ezt végző üzemek a Btk. 260. §-ának (4) bekezdése szerinti közérdekű üzemnek minősülnek, amelyek működéséhez elengedhetetlenek a hajózási létesítmények. Erre tekintettel az Egyezmény 3. Cikke 1. bekezdésének e) pontja szerinti magatartás tanúsítása esetén elbírálási alapot jelenthet a Btk. 260. §-ában meghatározott közérdekű üzem működésének megzavarása elnevezésű bűncselekmény, feltéve, hogy a cselekmény a tömeges személy- és áruszállítást végző vízi közlekedési vállalat működésében az elkövető magatartása jelentős mértékű zavart okozott.

Amennyiben azonban a jelentős zavar mint eredmény nem valósul meg, és az elkövető szándéka sem terjedt ki a jelentős zavar okozására, akkor a Btk. 184. §-ában meghatározott közlekedés biztonsága elleni bűncselekmény tényállása alapot adhat az elkövető felelősségre vonására.

Az Egyezmény 3. Cikke 1. bekezdésének f) pontja büntetni rendeli az elkövető olyan jogellenes és szándékos információközlését, amelyről az elkövető tudta, hogy téves, és amely a hajó biztonságos hajózását veszélyezteti.

Tekintettel arra, hogy a Btk. 184. §-a (1) bekezdésének egyik elkövetési magatartási fordulata a „megtévesztő jelzés alkalmazása”, amely alatt olyan magatartást kell érteni, amely alkalmas a közlekedés résztvevőinek félrevezetésére, tévedésbe ejtésére, ezért e rendelkezés alapján az Egyezmény által megkívánt ezen elkövetési magatartás jelenleg is büntetendő az információközlés és a közlekedés biztonságának veszélyeztetése közötti okozati összefüggés megléte esetén.

Külön kiemelendő, hogy amennyiben az elkövetőt a Btk. 261. §-ának (1) bekezdésében meghatározott célzat vezette, akkor nem az előző bekezdésekben említett bűncselekmények miatt, hanem a Btk. 261. §-ában meghatározott terrorcselekmény miatt kell felelősségre vonni.

Az Egyezmény 3. Cikkének 2. bekezdése szerint büntetendő cselekményt követ el, aki az 1-7. pontokban felsorolt bűncselekmények bármelyikének elkövetését megkísérli [3. Cikk 2. bekezdés a) pont], vagy bármely személy általi elkövetését elősegíti, vagy bármilyen más módon olyan személynek a tettestársa, aki ilyen bűncselekményt követ el [3. Cikk 2. bekezdés b) pont]. A Btk. alapján a felsorolt cselekmények kísérlete, valamint a társtettesként, felbujtóként vagy bűnsegédként történő elkövetés is büntetendő. Ugyancsak büntetendő a Btk. 142. §, 166., 259., 261., 262. §-aiban meghatározott bűncselekmények előkészülete is.

A 3. Cikk 2. bekezdésének c) pontja szerint bűncselekményt követ el az a személy, aki természetes vagy jogi személyt arra kényszerít, hogy a 2., 3. és 5. pontbeli valamely bűncselekmény elkövetése érdekében valamit tegyen vagy ne tegyen, ha a fenyegetés alkalmas a hajó biztonságos hajózásának veszélyeztetésére. E magatartás a Btk. alapján szintén büntetendő.

Az Egyezmény 6. Cikke a Részes Államok büntető joghatóságáról rendelkezik.

A joghatósági szabályoknak a magyar Btk. megfelel.

Az Egyezménynek a kiadatásra és kölcsönös bűnügyi jogsegélyre vonatkozó rendelkezései a magyar joggal összhangban állnak, és hazánk az Egyezmény által megkívánt együttműködési kötelezettségnek is képes eleget tenni (7-16. Cikk).

A 17. Cikk rögzíti, hogy a Részes Államok milyen módon fejezhetik ki egyetértésüket az Egyezményben foglaltakkal, a 18. Cikk az Egyezmény hatálybalépésének időpontjáról rendelkezik, a 19. Cikk az Egyezmény felmondásával kapcsolatos rendelkezéseket tartalmazza, a 20. Cikk az Egyezmény felülvizsgálatára vagy módosítására irányuló konferencia összehívásának feltételeit rögzíti, a 21. Cikk pedig - azon túl, hogy előírja, miszerint az Egyezményt az IMO Főtitkáránál kell letétbe helyezni - részletezi a Főtitkárnak az Egyezménnyel kapcsolatos adminisztratív feladatait.

3. Az Egyezmény Jegyzőkönyve a kontinentális talapzaton rögzített mesterséges szigetek biztonsága elleni cselekmények visszaszorítását célozza. Az 1. Cikk 3. bekezdése szerint „mesterséges sziget” az erőforrások feltárása vagy kitermelése végett vagy más gazdasági céllal a tengerfenékhez tartósan rögzített mesterséges sziget. Figyelemmel ezen meghatározásra, a mesterséges sziget a Btk. 260. §-ának (4) bekezdésében meghatározott közérdekű üzem fogalmi körébe tartozik.

A Jegyzőkönyv 2. Cikke tartalmazza azon cselekményeket, amelyeket a Részes Államoknak bűncselekménnyé kell nyilvánítani.

A 2. Cikk 1. bekezdésének a) pontja szerint bűncselekményt követ el, aki jogellenesen és szándékosan mesterséges szigetet erőszakkal vagy fenyegetéssel vagy a megfélemlítés bármilyen más formájával hatalmába kerít vagy az ellenőrzését magához ragadja.

A cselekmény elbírálásához alapot adhat a Btk. 260. §-ának azon fordulata, amely a közérdekű üzem működésének „más módon” történő megzavarását is büntetni rendeli. A „más mód” magában foglalhat ugyanis adott esetben a mesterséges sziget működésére kiható erőszakos vagy fenyegető magatartásokat is.

A 2. Cikk 1. bekezdésének b) pontja szerint bűncselekményt követ el, aki jogellenesen és szándékosan mesterséges szigeten tartózkodó személy ellen erőszakos cselekményt hajt végre, ha ez a cselekmény annak biztonságát valószínűsíthetően veszélyezteti.

A mesterséges szigeten tartózkodó személy ellen elkövetett cselekmény megítélésekor az elkövető szándékát kell megvizsgálni, és a magatartás eredményétől függően a Btk. 166. §-a szerinti emberölés, illetve a Btk. 170. §-a szerinti testi sértés tényállása alapján kell az esetet elbírálni.

A 2. Cikk 1. bekezdésének c) pontja rendelkezik arról, hogy a Részes államoknak bűncselekménnyé kell nyilvánítani azt a magatartást, ha valaki jogellenesen és szándékosan úgy rongál meg mesterséges szigetet, illetve tesz kárt abban, hogy annak biztonságát valószínűsíthetően veszélyezteti.

Ezen magatartás elbírálására a Btk. 260. §-a szerinti közérdekű üzem működésének megzavarásának, illetőleg a Btk. 324. §-ában meghatározott rongálás törvényi tényállásában meghatározottak adhatnak alapot.

A 2. Cikk 1. bekezdésének d) pontja szerint bűncselekménnyé kell nyilvánítani, ha valaki jogellenesen és szándékosan a mesterséges szigeten bármilyen módon olyan készüléket vagy anyagot helyez vagy helyeztet el, amely valószínűsíthetően azt lerombolja vagy abban olyan kárt okoz, illetőleg amely annak biztonságát valószínűsíthetően veszélyezteti.

Hasonlóan az előző pontban említettekhez, ezen magatartás elbírálása is a Btk. 260. §-a, vagy a Btk. 324. §-a alapján történhet.

A Jegyzőkönyv 2. Cikke 1. bekezdésének e) pontja büntetni rendeli, ha valaki az 1-6. pontokban felsorolt bűncselekmények elkövetésével vagy kísérletével összefüggésben testi sértést követ el, vagy bárkit megöl.

Az e rendelkezés szerinti elkövetési magatartások jelenleg is büntetendők az élet, testi épség elleni bűncselekményeket büntetni rendelő Btk.-tényállások alapján.

Amennyiben azonban az elkövetőt a Btk. 261. §-ának (1) bekezdésében meghatározott célzat vezette, akkor nem az egyes pontoknál említett bűncselekmények miatt, hanem a Btk. 261. §-a szerinti terrorcselekmény miatt kell felelősségre vonni.

Az Egyezményhez hasonlóan a Jegyzőkönyv szerint is büntetendő cselekményt követ el, aki az 1-5. pontokban felsorolt bűncselekmények bármelyikének elkövetését megkísérli [2. Cikk 2. bekezdés a) pont], vagy bármely személy általi elkövetését elősegíti, vagy bármilyen más módon olyan személynek a tettestársa, aki ilyen bűncselekményt követ el [2. Cikk 2. bekezdés b) pont], továbbá bűncselekményt követ el az a személy is, aki természetes vagy jogi személyt -tekintet nélkül arra, hogy a nemzeti jog erről rendelkezik vagy nem - arra kényszerít, hogy a 2. és 3. pontbeli valamely bűncselekmény elkövetése érdekében valamit tegyen vagy ne tegyen, ha a fenyegetés alkalmas a mesterséges sziget biztonságos hajózásának veszélyeztetésére [2. Cikk 2. bekezdés c) pont].

Az Egyezményhez hasonlóan a Jegyzőkönyv ezen rendelkezéseinek is megfelel a magyar büntetőjog.

A Jegyzőkönyv 3. Cikke a Részes Államok büntető joghatóságáról rendelkezik, és az Egyezményhez hasonlóan fogalmazza meg a joghatósági szabályokat. Ezeknek a rendelkezéseknek a magyar Btk. megfelel.

Kiemelést érdemel azonban az, hogy a 3. Cikk 1. bekezdésének a) pontja szerinti joghatósági ok (amikor a Részes Állam kontinentális talapzatán elhelyezett mesterséges sziget ellen, vagy azon követték el a bűncselekményt) hazánk vonatkozásában csak akkor releváns, ha a 91/2001. (XII. 21.) OGY határozattal megerősített, az ENSZ Montego Bayben, 1982. december 12-én aláírásra megnyitott Tengerjogi Egyezménye 77. Cikkének 2. bekezdése alapján a kontinentális talapzat természeti erőforrásait a parti állam kifejezett hozzájárulásával hazánk is kiaknázhatja.

Amennyiben ilyen kifejezett hozzájárulást hazánk nem kapott, a 3. Cikk 1. bekezdésének a) pontja szerinti joghatósági ok nem releváns, tekintettel arra, hogy a kontinentális talapzata csak a tengerparti államoknak lehet. (A kontinentális talapzat az apálykor a partéltől a kontinens külső éléig terjedő távolság vagy 200 mérföld távolság, ha a kontinensperem nem terjed ki eddig.)

Az 5. Cikk rögzíti, hogy a Részes Államok milyen módon fejezhetik ki egyetértésüket a Jegyzőkönyvben foglaltakkal, a 6. Cikk a Jegyzőkönyv hatálybalépésének időpontjáról rendelkezik, a 7. Cikk a Jegyzőkönyv felmondásával kapcsolatos rendelkezéseket tartalmazza, a 8. Cikk a Jegyzőkönyv felülvizsgálatára vagy módosítására irányuló konferencia összehívásának feltételeit rögzíti, a 9. Cikk pedig - azon túl, hogy előírja, miszerint a Jegyzőkönyvet az IMO Főtitkáránál kell letétbe helyezni - részletezi a Főtitkárnak a Jegyzőkönyvvel kapcsolatos adminisztratív feladatait.

-----STARTING---POINT---RESZLETES---

Részletes indokolás

Az 1-2. §-hoz

A törvény 1. §-a rendelkezik az Egyezmény és a Jegyzőkönyv kihirdetéséről, a 2. § tartalmazza az Egyezmény és a Jegyzőkönyv angol nyelvű szövegét és hivatalos magyar nyelvű fordítását.

A 3. §-hoz

A törvény a Magyar Köztársaság vonatkozásában a legfőbb ügyész feladatául jelöli meg a Részes Államot terhelő, az Egyezményben és a Jegyzőkönyvben megfogalmazott értesítési és tájékoztatási kötelezettség teljesítését.

A 4. §-hoz

Az Egyezmény és a Jegyzőkönyv 1992. március 1-jén - kilencven nappal azután, hogy ötven állam megerősítésre, elfogadásra vagy jóváhagyásra vonatkozó fenntartás nélkül aláírta azokat, vagy az IMO Főtitkáránál letétbe helyezte a megerősítési, elfogadási, jóváhagyási vagy csatlakozási okiratot - hatályba lépett. A módosítás a törvény hatályba lépéséről ennek megfelelően rendelkezik.