2011. évi LXIV. törvény indokolása

a személyi jövedelemadóról szóló 1995. évi CXVII. törvény, valamint az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény módosításáról

-----STARTING---POINT---ALTALANOS--- 

A Kormány által alapított közalapítványokkal és alapítványokkal kapcsolatos időszerű intézkedésekről szóló 1159/2010. (VII. 30.) Korm. határozat által előírt felülvizsgálati eljárás megállapításai alapján szükséges intézkedésekről szóló 1316/2010. (XII. 27.) Korm. határozatnak megfelelően a Kormány több olyan alapítvány és közalapítvány megszüntetéséről döntött, amelyek meghatározott célú kifizetései a személyi jövedelemadóról szóló 1995. évi CXVII. törvény (a továbbiakban: Szja. tv.) 1. számú mellékletének 3.1. pontja értelmében adómentességet élveztek. Az új rendelkezés a megszűnő alapítványok, közalapítványok feladatát átvevő Wekerle Sándor Alapkezelő, illetve más közhasznú, kiemelkedően közhasznú non-profit gazdasági társaság által nyújtott közcélú juttatások adómentességének fenntartását szolgálja.

-----STARTING---POINT---RESZLETES---

Az 1. §-hoz

A törvény átmeneti rendelkezést iktat be az Szja. tv.-be, amely kimondja, hogy az új rendelkezést a hatálybalépést követően megszerzett jövedelemre és keletkezett adókötelezettségre kell alkalmazni.

A 2. §-hoz

A 2. § szövegpontosító jellegű, az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény belső koherenciáját növelő módosítást tartalmaz.

A 3. §-hoz

A törvény pontosító jelleggel a Gazdasági Versenyhivatal meglévő pénzügyi forrásainak szélesebb körű felhasználása érdekében úgy módosítja a Tpvt.-t, hogy a Versenyhivatal az egyéb jogszabályban (így pl. az elektronikus közszolgáltatásról szóló 2009. évi LX. törvényben) előírt feladatainak ellátása érdekében képes legyen megvalósítani a szükséges informatikai és biztonsági fejlesztéseket, beruházásokat (elektronikus ügyintézés, csatlakozás az ügyfélkapuhoz stb.).

A 4. §-hoz

A törvény előrelépést tesz lehetővé a foglalkoztatás növelésének területén a kis- és közepes vállalkozások helyzetének javításán keresztül. A kezességvállalás formájában nyújtott állami támogatás a vállalkozásfejlesztés egyik leggazdaságosabb és leghatékonyabb eszköze, amely kulcsszerepet játszhat a KKV-finanszírozás korábbi intenzitásának visszaállításában, és növekedésében is. A Garantiqa Hitelgarancia Zrt. az állami KKV támogatási eszközrendszer fontos szereplőjeként, aktív gazdaságpolitikai szerepet teljesít. A módosítások által lehetővé válik, hogy a társaság növelje éves új kezességvállalását és garanciaportfolióját, amely érdemben fogja segíteni a hazai KKV-k válságtűrő képességének javulását, finanszírozásának fenntartását. A kezességvállalással ezen kívül jelentős összegű hiteltömeg mozdítható meg, amelyből nagymértékű adóbevétel is származik majd.

-----STARTING---POINT---VEGE---

Az 5. §-hoz

Hatálybaléptető rendelkezés.