2005. évi LXV. törvény indokolása

a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény, valamint a Magyar Köztársaság 2005. évi költségvetéséről szóló 2004. évi CXXXV. törvény módosításáról

Indokolás

Az 1. §-hoz

A (1) bekezdésben lévő módosítás a közbeszerzési törvény és az Áptv. összhangjának megteremtése érdekében kimondja, hogy a rendelkezésre állási díjról kötött szerződés értelemszerűen meg kell, hogy haladja az egyéves időtartamot.

Annak érdekében, hogy az állami autópályakezelő cégeknél vagyonkezelésben lévő állami tulajdonban álló ingatlanok vagyonkezelői joga egyértelműen rendezésre kerüljön, a törvény maga mondja ki, hogy az Aptv. 1-3. számú mellékletében foglalt gyorsforgalmi útszakaszok és az azok alapját képező földterületek - az Aptv. korábbi módosításával összhangban - az Állami Autópályakezelő Rt. vagyonkezelésébe kerülnek, ingyenesen. Ez jelentősen elősegíti az ÁAK Rt. gazdálkodásának átláthatóságát. Az ÁAK Rt.-nek fizetendő rendelkezésre állási díj mértékét nyilvánvalóan befolyásolni fogja, hogy ilyen módon került vagyonkezelésébe az állami ingatlantömeg.

A 2-3. §-hoz

Az M0 autópálya megjelölt szakaszainak PPP konstrukcióban történő megvalósítása nem különbözik az ÁAK Rt. PPP konstrukciójában szereplő többi szakaszétól, annak ellenére, hogy az M0 díjmentes autópálya és négy másik, állami beruházás keretében épülő szakaszát a Kohéziós Alapból finanszírozzák. Az Állam és az ÁAK Rt. között kötendő rendelkezésre állási szerződés ugyanis független a kereslettől, így a beszedett útdíjból származó bevétel mértékétől is, továbbá az M0 Kohéziós Alapból támogatott és nem támogatott szakaszai finanszírozási szempontból kezelhetőek szeparálva. Az M0 hivatkozott szakaszai befejezetlen beruházások, esetükben az építési és rendelkezésre állási kockázat döntő része a magánpartner oldalán jelenik meg.

A 4. §-hoz

A magánbefektetői forrás bevonásán alapuló autópálya-építési rendszer átmeneti finanszírozása érdekében a Nemzeti Autópálya Rt-nek további, legfeljebb 92 milliárd forint összegű kereskedelmi banki hitelt kell felvennie. Ehhez azonban szükséges a Magyar Köztársaság 2005. évi költségvetéséről szóló 2004. évi CXXXV. törvény 33. § (1) bekezdésében szereplő összeghatár megemelése. További emelés szükséges az egyéb kötelezettségvállalások miatt, amely magában foglalja a MÁV Rt. működési költségeit, valamint pályaberuházását finanszírozó hitelét, továbbá a BKV Rt. hiteligényét.

Az egyedi garanciavállalási keretet összesen 150 000,0 millió forinttal (225 000,0 millió forintról 375 000,0 forintra) szükséges megemelni.

Az 5. §-hoz

A törvény a kihirdetése napján, 2005. június 29-én lépett hatályba.