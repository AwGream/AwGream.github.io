1999. évi II. törvény indokolása

az Emberi Jogok Európai Bírósága eljárásaiban részt vevő személyekre vonatkozó, Strasbourgban, 1996. március 5. napján kelt Európai Megállapodás kihirdetéséről

Indokolás

Az Országgyűlés a 80/1997. (IX. 26.) OGY határozatával megerősítette az Emberi Jogok Európai Bírósága eljárásaiban részt vevő személyekre vonatkozó, Strasbourgban, 1996. március 5. napján kelt Európai Megállapodást. A megerősítő okirat letétbe helyezése az Európa Tanács Főtitkáránál 1998. április 1-én megtörtént.

Az Országgyűlés határozatának 4. pontja felhívta a Kormányt, hogy a jogalkotásról szóló 1987. évi XI. törvény 16. § (1) bekezdése alapján a Megállapodás mielőbbi törvénybe iktatása érdekében, hatálybalépését követően, haladéktalanul terjessze az Országgyűlés elé a Megállapodás kihirdetéséről szóló törvényjavaslatot.

A törvény 2. §-a tartalmazza a Megállapodás szövegét az eredeti nyelvek egyikén, angolul, valamint ennek hiteles magyar fordítását.

Az Emberi Jogok Európai Bírósága eljárásaiban részt vevő személyekre vonatkozó Európai Megállapodás biztosítja az emberi jogok és alapvető szabadságok védelméről szóló Európai Egyezmény tizenegyedik Jegyzőkönyve által létrehozott új Bíróság működéséhez szükséges feltételként az új Bíróság eljárásában félként részt vevő, illetve a felek jogi képviselőjeként, tanácsadójaként, illetőleg tanúként, szakértőként szereplő személyek azon jogait, amelyek e minőségükben a Bíróság előtti megjelenéshez feltétlenül szükségesek.

Az Emberi Jogok Európai Bírósága eljárásaiban részt vevő személyekre vonatkozó Európai Megállapodás 4. Cikk 2. bekezdése szerint sem az átutazásra igénybe vett országokban, sem az eljárást lefolytató országban nem lehet büntető eljárást folytatni a Bíróság eljárásában részt vevő személyek ellen, és nem lehet őket fogva tartani a Bíróság székhelyére vagy az onnan történő visszautazásukat megelőző cselekmények és elítélések miatt. E rendelkezés alkalmazása azonban kizárható a saját állampolgár vonatkozásában, ha az állam az aláíráskor vagy megerősítéskor ilyen értelmű nyilatkozatot tesz. Tekintettel arra, hogy az Európai Emberi Jogi Egyezményhez nemrég számos olyan állam is csatlakozott, amelyek földrajzi elhelyezkedése miatt megnőtt annak a realitása, hogy a jövőben személyek nagyobb számban utazzanak át Magyarországon strasbourgi úticéllal, és hogy ezen személyek között előfordulhatnak olyan magyar állampolgárok is, akikkel szemben büntetőeljárás megindítása, lefolytatása, esetleg személyes szabadságuk korlátozása is indokolt lehet, az Országgyűlés célszerűnek látta, hogy a Magyar Köztársaság az Európai Megállapodás megerősítésekor a 4. Cikk 2. bekezdés b) pontja alapján megfelelő nyilatkozatot tegyen. Ezt a nyilatkozatot a törvény 3. §-a tartalmazza.

A törvény 4. §-a a hatálybalépésről rendelkezik. Tekintettel arra, hogy a Megállapodás a 8. Cikk rendelkezéseinek megfelelően 1999. január 1. napján lép hatályba, a törvény rendelkezéseit is ettől a naptól kell alkalmazni.