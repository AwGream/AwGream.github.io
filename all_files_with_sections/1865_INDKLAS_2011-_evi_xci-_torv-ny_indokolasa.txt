2011. évi XCI. törvény indokolása

egyes közlekedési tárgyú törvények módosításáról

-----STARTING---POINT---ALTALANOS--- 

A víziközlekedésről szóló 2000. évi XLII. törvény (Vkt.) módosítása a hajózási hatósági eljárások tapasztalatait hivatott beépíteni a törvényi rendelkezések közé, mindamellett, hogy a módosítás lehetőséget nyújt a jogalkalmazást segítő pontosításra és a Vkt. végrehajtását szolgáló jogszabályok és a törvényi szabályozás közötti összeegyeztethetőség javítására.

Az úszólétesítményeket lajstromozó hatóság tíz éves tapasztalata alapján került megfogalmazásra a lajstromozásra vonatkozó szabályozás módosítására irányuló törvény, amelynek célja, hogy meghatározott - a kishajó lajstromban nyilvántartott - vízijárművek vonatkozásában a nyilvántartásba vétel szabályai egyszerűsödjenek. Mintaként az angol és német többszintű nyilvántartás szolgált, ahol a vízi járművek értéke és használhatósága függvényében a bejegyzéshez szükséges okirati követelmények eltérő szinten kerülnek megállapításra. A hatályos szabályozás szerint az úszólétesítmények tulajdonjogának, haszonélvezeti jogának, üzembentartói jogának, bérleti jogának, továbbá a vételi jog és jelzálogjog keletkezésére, módosulására, illetve megszűnésére vonatkozó bejegyzéseknek közokirat vagy ügyvéd által ellenjegyzett magánokirat alapján van helye. Mindamellett, hogy a nagyobb értékű úszólétesítmények tekintetében indokolt az ingatlan-nyilvántartáshoz hasonló nyilvántartás szigorú alakiságainak fenntartása, mind az eljáró hatóság mind az ügyfelek oldaláról igény született a kisebb értékű vízijárművek - motoros vízi sporteszközök - egyszerűbb lajstromozási szabályainak bevezetésére. Az úszólétesítmények lajstromozási feltételeinek könnyítését szolgálja tehát az a törvény, amely a motoros vízi sporteszközök nyilvántartásba vételekor csak a tulajdonjog és az üzembentartói jog bejegyezését írja elő. Az elmúlt években a legnagyobb hiánypótlási ügyszámot a lajstromba történő bejegyzés alakiságának biztosítása eredményezte, a lajstromozási rendszer egyszerűsítésével kevesebb hiánypótlási eljárással számol a hajózási hatóság, ami révén az érdemi feladatok hatékonyabb teljesítése várható.

A Vkt. víziközlekedési baleset szakmai vizsgálatára vonatkozó szabályainak felülvizsgálatát a légi-, a vasúti- és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény - az Európai Parlament és a Tanács a tengeri szállítási ágazatban bekövetkező balesetek kivizsgálásáról szóló, 2009/18/EK irányelvének átültetését is szolgáló - módosítása tette szükségessé.

A hatályos szabályozás a közforgalmú hajózási tevékenységet folytató engedélyes számára kötelezővé tette szolgáltatásának Magyar Közlönyben történő meghirdetését. Az internethasználat elterjedésével az állampolgárok tájékozódási szokásai is megváltoztak, így életszerűbb a meghirdetési kötelezettség nyilvános internetes felületen történő teljesítése.

A szabályozás több rendelkezés tekintetében is a hajózási tevékenység és a kedvtelési célú hajózás elhatárolására irányul, figyelemmel arra, hogy a Vkt. 2004. évi módosításakor a hajózási tevékenység fogalomköréből a kedvtelési célú hajózást a jogalkotó kiemelte, de több törvényi rendelkezés vonatkozásában ez a változás nem került átvezetésre.

A törvényi fogalmak pontosítása a jogalkalmazás kapcsán - elsősorban az ügyfelek oldalán - felmerült félreértések tisztázását szolgálja, továbbá a hajózási tárgyú jogszabályok érvényesülését segíti elő.

A légi-, a vasúti- és a víziközlekedési balesetek és egyéb közlekedési események szakmai vizsgálatát a 2005. évi CLXXXIV. törvény (a továbbiakban: Kbvt.) szabályozza, melynek alapján a független szakmai vizsgálatot a közlekedésbiztonsági és állami közlekedésbiztonsági szervként kijelölt Közlekedésbiztonsági Szervezet folytatja le. Elfogadásra került és hatályba lépett a polgári légiközlekedési balesetek és repülőesemények vizsgálatáról és megelőzéséről és a 94/56/EK irányelv hatályon kívül helyezéséről szóló, 2010. október 20-i 996/2010/EU európai parlamenti és tanácsi rendelet (a továbbiakban: EU rendelet). Az EU rendelet közvetlen hatályából adódóan szükségessé vált a nemzeti szabályozás deregulációs szempontú felülvizsgálata, valamint a nemzeti hatáskörbe utalt és végrehajtási jellegű szabályok megalkotása, és ezeknek a hivatkozott törvénybe iktatása.

A tengeri szállítási ágazatban bekövetkező balesetek kivizsgálására irányadó alapelvek megállapításáról, valamint az 1999/35/EK tanácsi és a 2002/59/EK Európai Parlamenti és Tanácsi irányelv módosításáról szóló, 2009. április 23-i 2009/18/EK európai parlamenti és tanácsi irányelvben (a továbbiakban: EK irányelv) foglaltak szintén a Közlekedésbiztonsági Szervezet által folytatott vizsgálat szabályozását érintik, így az irányelv implementálására is a Kbvt. keretei között van mód. Az irányelv alapján újraszabályozásra kerülnek a víziközlekedési balesetek és események különböző kategóriái, valamint a törvény kiegészül a tengeren bekövetkezett víziközlekedési balesetek és események vizsgálatára vonatkozó speciális szabályokat tartalmazó fejezettel.

Mind az EU rendelet, mind az EK irányelv előírja, hogy szabályainak megsértése esetére a tagállamok olyan szankciókat állapítsanak meg, melyek hatékonyak, arányosak, és visszatartó erejűek. Hasonló intézkedéseket tesz lehetővé a 2004/49/EK irányelv („vasútbiztonsági irányelv”) a rendelkezési alapján meghozott nemzeti szabályok megsértőivel szemben. Ennek szellemében kerültek megfogalmazásra azok az esetek, melyek a közigazgatási hatósági eljárás és szolgáltatás általános szabályairól szóló törvény rendelkezései alapján, azonban az ott meghatározott bírságtételeknél - a közlekedési ágak piaci szereplőinek gazdasági erejét tekintetbe vevő - magasabb összegben teszik lehetővé a szakmai vizsgálatot akadályozók bírságolását. Azonban nem szabad szem elől téveszteni a közlekedésbiztonsági szerv szakmai vizsgálatának célját, valamint azokat a szigorú adatvédelmi rendelkezéseket, melyek kötik a szervet, így az érintettek megfelelő garanciákkal rendelkeznek, és a szakmai vizsgálat során ez meghatározza együttműködési hajlandóságukat. Erre tekintettel a bírságból számottevő bevétel nem várható, a befolyt összeget pedig indokolt - közlekedésbiztonság javításának céljával - az azt beszedő szervnél hagyni.

A légiközlekedésről szóló 1995. évi XCVII. törvény (a továbbiakban: Lt.) „Baleseti és repülésbiztonsági szolgálatok” című fejezetének újraszabályozására amiatt kerül sor, mert e szolgálatok, és az üzembentartói vizsgálat lefolytatását a közlekedésbiztonsági szerv felhívása alapján végző eseményvizsgáló szervezetre vonatkozó rendelkezések eddig több jogszabályban jelentek meg, megnehezítve az érintett szervezetek eligazodását az irányadó jogszabályokban. A módosítás alapján az érintett személyi körnek a légiközlekedési hatóság, állami célú légiközlekedési szereplő esetén az állami légügyi hatóság engedélyével létre kell hoznia egy repülésbiztonsági szervezetet, vagy csatlakoznia kell egy ilyen szervezethez, mely az említett szolgálatok feladatait ellátja. Az új szabályozás nem érinti az egyes tevékenységek hatósági jóváhagyáshoz kötött kiszervezésének lehetőségét, melyet az elmúlt időszak pozitív tapasztalatai támasztanak alá.

A Kbvt. alapján a légiközlekedésben meghonosodott és jól bevált üzembentartói vizsgálati rendszer pozitív tapasztalatai azt mutatják, hogy e rendszer meghonosítása a vasúti és víziközlekedés területén is alkalmazható lenne, mint a közlekedésbiztonság javításának hatékony eszköze. Ennek lehetőségét teremti meg a víziközlekedésről szóló 2000. évi XLII. törvény és a vasúti közlekedésről szóló 2005. évi CLXXXIII. törvény módosítása, így azokban az estekben, amikor a közlekedésbiztonsági szerv a Kbvt. értelmében nem kötelezett vizsgálat lefolytatására, és a jogszabályban foglaltak alapján saját döntése alapján sem indít vizsgálatot, az érintett üzemben tartót hívja fel annak elvégzésére. A légiközlekedés mintájára tehát az ágazati törvényekben szükséges annak a személyi körnek a meghatározása, akik biztonsági szervezetet, vagy annak feladatát ellátó más szervezetet kötelesek fenntartani vagy személyt foglalkoztatni, illetve csatlakozni olyanhoz, amely a feladatokat ellátja. A vasúti közlekedés területén a működő biztonságirányítási rendszer, illetve a vasútbiztonsági tanúsítvány és a vasútbiztonsági engedély megszerzésére nem kötelezett üzembentartó esetében a vasútüzem-vezető e feladat ellátására alkalmas, a hajózási engedélyeseknek pedig kötelezően alkalmazni kell egy, a hajózási tevékenység irányítását ellátó - a hajózási tevékenység folytatásához szükséges szakmai alkalmasságát igazoló - vezetőt (üzemeltetési vezető), aki szintén megbízható az üzembentartói vizsgálat lefolytatásával, így az érintett szervezeteknél a rendszer bevezetése csekély ráfordítással végrehajtható.

-----STARTING---POINT---RESZLETES---

Az 1. §-hoz

A Vkt. értelmezői rendelkezéseiben a törvény hatálybalépését követő tíz évben eszközölt módosítások és kiegészítések a törvény hatályára vonatkozó rendelkezések felülvizsgálatát is szükségessé teszik tekintve, hogy a törvényi fogalmakban történt változásokat a hatályra vonatkozó rendelkezések nem tükrözik.

A 2. §-hoz

A törvény az úszólétesítmények nyilvántartási szabályainak könnyítését szolgálja tekintve, hogy a motoros vízi sporteszközök lajstromozásakor csak a tulajdonjog és az üzembentartói jog bejegyeztetését írja elő. Mivel az elmúlt években a legnagyobb hiánypótlási ügyszámot a lajstromba történő bejegyzés alakiságának biztosítása eredményezte, a lajstromozási szabályok könnyítésével kevesebb hiánypótlási eljárással számol a hajózási hatóság. A módosítást követően a motoros vízi sporteszközt terhelő jelzálogjog bejegyeztetésére a Magyar Országos Közjegyzői Kamaránál vezetett nyilvántartásban kerül sor.

A hatályos szabályozás szerint a lajstromozási okmányt az úszólétesítményen kell tartani. A lajstromozási okmány az úszólétesítmények lajstromozásáról szóló 198/2000. (XI. 29.) Korm. rendeletben meghatározott lajstromozást tanúsító okmány. A rendelkezés felülvizsgálatát elsősorban az indokolta, hogy a kishajóknál a lajstromozást tanúsító nagyméretű hajólevél a vízijárművek sport- és kedvtelési célú használatakor gyakran elveszett vagy megrongálódott, ami sorozatos hiánypótlási eljárásokat eredményezett. A módosító rendelkezés lehetővé teszi, hogy az úszólétesítmény vezetője bármely okmánnyal, amelyben a lajstromozásra vonatkozó adatok szerepelnek, igazolhassa a nyilvántartásba vételt. A módosítás a hatályos jogszabályokat tekintve a kishajók vonatkozásában enged eltérést, mivel lehetővé teszi, hogy a lajstromozás tényét a kártya formátumú - üzemképességet tanúsító - nemzetközi kedvtelési célú kishajóbizonyítvánnyal igazolják a vízijármű használói. Az általános tartalmú módosító rendelkezés az esetleges jövőbeli okmánynév módosulások miatt célszerű.

A 3. §-hoz

Technikai módosítás, a külön jogszabály kifejezés helyett a jogalkalmazás megkönnyítése érdekében megjelenik, melyik jogszabály a külön jogszabály.

A 4. §-hoz

A Vkt. a közlekedéssel összefüggő egyes törvények módosításáról szóló 2004. évi XXV. törvény általi módosítása a hajózási tevékenység fogalma alól kivette a kedvtelési célú hajózást, így nem értelmezhető a hatályos szabályozásban a kedvtelési célból folytatott hajózási tevékenység fordulat.

Az 5. §-hoz

A hajózási engedély a hajózási tevékenység engedélyezésének rendjéről szóló 28/2000. (XII. 18.) KöViM rendelet szerint annak a hajózási vállalkozásnak adható, amelynek vezetője igazolja a személyes megbízhatóságát és a hajózási tevékenység végzéséhez szükséges szakmai alkalmasságát. A módosítás célja, hogy törvényi szinten kerüljenek megfogalmazásra a hajózási engedély kibocsátásának személyhez fűződő feltételei.

A 6. §-hoz

A hatályos szabályozás a közforgalmú hajózási tevékenységet folytató engedélyes szolgáltatásait a Magyar Közlöny mellékleteként megjelenő Hivatalos Értesítőben rendeli meghirdetni. Tekintettel arra, hogy a szolgáltatás igénybevevői nem a Magyar Közlönyből tájékozódnak, életszerűbb a szolgáltatás nyilvános internetes felületen történő meghirdetését előírni.

A 7-9. §-hoz

A módosítás a Vkt. víziközlekedési balesetek szakmai vizsgálatára vonatkozó rendelkezéseibe vezeti át a fogalmi változásokat. Érdemi változtatás, hogy azokban az esetekben, amikor a közlekedésbiztonsági szerv az esemény kategóriája és döntése alapján nem végez szakmai vizsgálatot, a hajózási tevékenység irányítását ellátó vezetőt hívja fel az ún. üzembentartói vizsgálat lefolytatására. A vezető (hajózási üzemeltetési vezető) a gyakorlatban az üzembentartó tájékoztatása végett a víziközlekedési balesetek vagy hajózási események bekövetkeztekor jelenleg is végez vizsgálatot, így jelentős többletfeladatot a hajózási vállalkozásokra a módosítás nem telepít. A módosítás révén a közlekedésbiztonsági szervnek lehetősége nyílik arra, hogy a balesetek és víziközlekedési események valamennyi kategóriájában elvégzett vizsgálat következtetéseit hasznosíthassa, és ezekre tekintettel foganatosított intézkedéseivel hozzájáruljon a víziközlekedési balesetek megelőzéséhez és a hajózásbiztonság megerősítéséhez.

A 10. §-hoz

A csónak fogalom módosítása a csónak és a szabad vízen való tartózkodás alapvető szabályairól szóló 46/2001. (XII. 27.) BM rendeletben szereplő úszóeszköz közötti elhatárolást hivatott egyértelműsíteni.

A gyorsjáratú hajó fogalmának módosítása biztosítja a törvényi szabályozás és a végrehatási jogszabályokban szereplő értelmező rendelkezések közötti összeegyeztethetőséget.

A hajózási tevékenység és a kedvtelési célú hajózás fogalmait célzó módosítások az értelmező rendelkezések egymáshoz való viszonyát tisztázzák.

Kikötő a hajózási hatóság engedélyével létesíthető és tartható üzemben, ennek a törvényi rendelkezésnek az érvényesítését és az ügyfelek számára történő egyértelműsítését szolgálja a kikötő fogalom kiegészítése.

A versenyhajó fogalom törvényi szintű bevezetését a kizárólag sportcélra használt vízijárművekre vonatkozó eltérő felszerelési előírások indokolják.

A vízi sporteszköz fogalom módosítása a Vkt. értelmező rendelkezéseire tekintettel történő pontosítást célozza.

A 11. §-hoz

A felhatalmazó rendelkezés pontosítása.

A 12. §-hoz

Az uniós jogi aktusoknak való megfelelést szolgáló, valamint az uniós jogi aktusok végrehajtásához szükséges rendelkezés.

A 13-14. §-hoz

Technikai szövegcsere és hatályon kívül helyező rendelkezés.

A 15. §-hoz

Az EU rendelet 3. cikkének (3) bekezdése értelmében a rendelet nem alkalmazandó olyan eseményvizsgálatokra, amelyek katonai, vámhatósági, rendőri vagy hasonló célú szolgálatot teljesítő légi jármű esetében bekövetkező balesetekkel és súlyos repülőeseményekkel kapcsolatosak, azonban a tagállamok nemzeti jogszabályaikkal összhangban ettől eltérő szabályokat is megállapíthatnak. Tekintettel arra, hogy a Magyar Köztársaságban eddig egy szervezeten belül, a közlekedésbiztonsági és állami közlekedésbiztonsági szervként eljáró Közlekedésbiztonsági Szervezet azonos eljárási szabályok alapján folytatta le a vizsgálatot, nem indokolt ennek módosítása. Így meghatározásra kerültek ez EU rendelet azon pontjai melyek a kizárólag állami légijárművel bekövetkezett légiközlekedési balesettel, súlyos repülőeseménnyel, repülőeseménnyel és légiközlekedési rendellenességgel összefüggésben megfelelően kell alkalmazni. Szintén az eljárás egységességét célozza az a szabály, hogy amennyiben a közlekedésbiztonsági szerv repülőesemény és légiközlekedési rendellenesség tárgyában vizsgálatot indít, úgy arra is az EU rendelet szabályait kell alkalmazni.

A 16. §-hoz

A fogalom-meghatározásoknak az EU rendeletben meghatározott fogalmakhoz való igazítása meghatározza a (légiközlekedési) baleset, a súlyos repülőesemény és a repülőesemény fogalmát.

Az EK irányelv - továbbmutatva a Nemzetközi Tengerészeti Szervezet (IMO) 1997. november 27-ei A. 849(20) közgyűlési határozatához csatolt [A] tengeri balesetek és események kivizsgálásáról szóló IMO-szabályzatára, valamint az IMO Tengerbiztonsági Bizottságának és Tengerikörnyezet-védelmi Bizottságának 2008. december 18-ai MSC-MEPC.3/Circ.1 számú körlevelében található definíciókra - meghatározza az egyes eseménykategóriák fogalmát, amelyeket a folyami viszonyokra is pontosítással a szabályozás átvesz. Az EK irányelv eseménykategóriáinak belvízi közlekedésre alkalmazását az indokolja, hogy ezzel elkerülhető a kategóriák felesleges többszöröződése, ami szinte követhetetlenné tenné a szabályozást, és eltérést eredményezne a hazai és európai statisztika között. Ezen túlmenően - noha a belvízi közlekedés vonatkozásában hasonló uniós szabályozás nincs -, a nemzetközi gyakorlat (pl. a finn és holland kivizsgáló szerv) azt mutatja, hogy a kategóriákat egységesen alkalmazzák mind a belvízi, mind a tengeri viszonylatra. Szintén a nemzetközi szabályoknak megfelelő pontosítást tartalmaz a víziközlekedési tevékenységhez kötődően elszenvedett súlyos sérülés meghatározása.

A vasúti baleset definíciója, valamint a vasúti közlekedési tevékenység során elszenvedett súlyos sérülés meghatározásának módosítására a közösségi vasutak biztonságáról, valamint a vasúttársaságok engedélyezéséről szóló 95/18/EK tanácsi irányelv és a vasúti infrastruktúra-kapacitás elosztásáról, továbbá a vasúti infrastruktúra használati díjának felszámításáról és a biztonsági tanúsítványról szóló, 2001/14/EK irányelv módosításáról szóló 2004. április 29-i 2004/49/EK európai parlamenti és tanácsi irányelvnek („vasútbiztonsági irányelv”) való pontosabb megfelelés megteremtése miatt kerül sor.

A 17. §-hoz

Tekintettel arra, hogy a közlekedésbiztonsági szerv hatáskörére és feladataira vonatkozó rendelkezések olyan mértékben módosultak, hogy a módosítás a bekezdés hatályos szerkezeti felépítésébe történő átvezetése a jogszabályszerkesztési szabályok szerint már nem lehetséges, szükségessé vált a bekezdés újraszabályozása. Az eseménykategóriák nevében történt változásokon túl a rendelkezésre álló erőforrások racionálisabb felhasználásának biztosíthatósága miatt is indokolttá vált a kötelezően vizsgálandó eseménykategóriák körének felülvizsgálata. A közlekedésbiztonsági szerv a szabályozás szerint a nyilvántartásba vételre nem kötelezett úszólétesítmények tekintetében kizárólag a halált okozó balesetek esetén köteles vizsgálatot lefolytatni, figyelembe véve, hogy a szervezet tapasztalatai alapján a nem lajstromozott úszólétesítményekkel történt balesetek legtöbbször nem szakmai, hanem emberi tényezőkre vezethetőek vissza és a lefolytatott vizsgálatok közlekedés biztonságát elősegítő következtetések megállapítását nem eredményezték. Mindamellett, hogy a közlekedésbiztonsági szerv vizsgálati kötelezettsége szűkült, a kötelezően nem vizsgált eseménykategóriák tekintetében a jogszabályban meghatározott szempontokra is figyelemmel mérlegelési jogköre van a vizsgálat lefolytatását illetően. Ha súlyos víziközlekedési balesetek történik és az előzetes értékelés alapján nem kerül sor szakmai vizsgálat lefolytatására, a közlekedésbiztonsági szerv indokolásban rögzíti azokat az okokat, amelyek a szakmai vizsgálat lefolytatását nem teszik szükségessé. A garanciális szabály jelentőségét az adja, hogy a szabályozás szerint a közlekedési biztonsági szerv által nem vizsgált események üzembentartói vizsgálat körébe eshetnek.

A biztonsági ajánlások címzetti köre pontosításra, az EK irányelv alapján a közlekedésbiztonsági szerv feladatainak meghatározása pedig kibővítésre került. Az Európai Bizottság által a tengeri víziközlekedési balesetek és víziközlekedési események adatainak nyilvántartására, elemzésére és a szükséges jelentések megtételére létrehozott Európai Tengeri Balesetek Információs Platformját (EMCIP) a gyakorlatban Európa szerte a belvízi balesetek és események rögzítésére is alkalmazzák, így indokolt a hazai viszonylatokban alkalmazását a belvízi események tekintetében is lehetővé tenni. Ezzel a térítésmentesen használható európai adatbázissal kiváltható egy jelentős költségvetési forrást igénylő saját fejlesztésű adatbázis létrehozása.

Az EU rendelet 5. cikkének (3) bekezdése értelmében minden olyan légijárművel bekövetkezett polgári légiközlekedési baleset és súlyos repülőesemény vizsgálandó (tagállam területén következett be vagy lajstromozó államként illetékes), amely légijárművek nem tartoznak a 216/2008/EK rendelet II. melléklete alá, azonban az EU rendelet felhatalmazása alapján, nemzeti jogszabály értelmében a vizsgálatot végző hatóság dönthet eltérő típusú légijárművel bekövetkezett vagy eltérő kategóriájú esemény vizsgálatáról, amennyiben ezekből várhatóan biztonsággal kapcsolatos tanulság vonható le. A módosítás az EU rendeletben adott felhatalmazás alapján fenntartja a közlekedésbiztonsági szerv által jelenleg vizsgált eseménykategóriák és légijármű-típusok rendszerét azzal, hogy az EU rendelet hatálya alá nem tartozó légiközlekedési balesetek és repülőesemények vizsgálatának elrendelése vonatkozásában - az erőforrások racionálisabb felhasználása végett - teret enged a közlekedésbiztonsági szerv döntésének.

A biztonsági ajánlások címzetti köre pontosításra, az EK irányelv alapján a közlekedésbiztonsági szerv feladatainak meghatározása pedig kibővítésre került.

A 18. §-hoz

A légiközlekedési balesetek és súlyos repülőesemények bejelentésére vonatkozó kötelezettséget tartalmaz az EU rendelet, a jogszabályban ennek figyelembe vételével szükséges meghatározni a jelentésköteles események és a bejelentésre kötelezettek körét.

A Kbvt. a légiközlekedés vonatkozásában tartalmazta korábban azt a szabályt, hogy a bejelentőt munkáltatója részéről hátrány nem érheti. E szabálynak a légiközlekedés területére szűkítése indokolatlan, a bejelentési hajlandóság ösztönzése, és az így nyerhető információknak a közlekedésbiztonság javítására kifejtett kedvező hatása alátámasztja a vasúti és a víziközlekedési terület bevonását is e rendelkezés hatálya alá.

A 19. §-hoz

A helyszín megbontására vonatkozó szabályozás egységesítését célozza.

A 20. §-hoz

Mind az EU rendelet, mind a Kbvt. a meghatalmazott képviselők jogai között nevesíti a helyszín megtekintésének jogát. Ennek figyelembe vételével kerül módosításra a bekezdés.

A 21. §-hoz

Az EU rendelet áttételesen - vizsgálatvezető jogainak meghatározásán keresztül - megjelöli a meghatalmazott képviselők jogait. Tekintettel arra, hogy a meghatalmazott képviselők és tanácsadók vonatkozásában a Kbvt. korábban csak kötelezettségeiket jelölte meg, ennek kiküszöbölésére szükséges az érintett személyi kör jogainak felsorolása a különböző súlyú vasúti és víziközlekedési balesetek vizsgálatának vonatkozásában is. A jogok felsorolásának alapjául a légiközlekedés területén alkalmazott nemzetközi szabályok szolgáltak.

A Kbvt. arra vonatkozó szabályaira, hogy a szakmai vizsgálathoz mely érintett államok delegálhatnak tanácsadót, a Nemzetközi Polgári Repülési Szervezet (ICAO) a lefolytatott auditja után megállapítást és ajánlást tett. A szabályozás kiterjesztése az üzemeltető, tervező, gyártó, és - analógia alapján - a vasúti járművet nyilvántartó államra ezen az ajánláson alapul.

Az EU rendelet 8. cikke lehetővé teszi, hogy az érintett nemzeti légügyi hatóságok hatáskörükön belül a vizsgálatvezető mellé, vagy amennyiben a kivizsgáló szerv meghatalmazott képviselő küldésére jogosult, akkor a meghatalmazott képviselő mellé tanácsadót delegáljanak. Ennek analógiájára lehetővé válik, hogy az érintett katonai légügyi hatóságok a kizárólag állami légijárművel bekövetkezett légiközlekedési balesetek, súlyos repülőesemények, repülőesemények és légiközlekedési rendellenességek közlekedésbiztonsági szerv általi vizsgálatához tanácsadót delegáljanak. A tanácsadók által gyakorolható jogokat és a teljesítendő kötelezettségeket az EU rendeletre hivatkozással tartalmazza a jogszabály.

A 22. §-hoz

Szövegpontosítás. A közlekedési baleset, valamint az egyéb közlekedési esemény összefoglaló kategóriáinak módosítása miatt került a bekezdés szövege módosításra.

A 23. §-hoz

Az EU rendelet tartalmaz rendelkezéseket a zárójelentés és a biztonsági ajánlások tartalma és címzetti köre, valamint a nyilvánosságra hozatal vonatkozásában.

A korábbi szabályozástól eltérően a vasúti és víziközlekedési balesetek és események kapcsán kiadott biztonsági ajánlásra reagálás határideje - az EU rendelet mintájára - 90 napra módosul, ezzel egységes határidőket szabva a különböző közlekedési ágak területén folytatott vizsgálatokra. A biztonsági ajánlások sorsának jobb követhetőségét szolgálja az az új előírás, melynek értelmében a biztonsági ajánlások címzettjei a tárgyévet követő év április 30-ig jelentést nyújtanak be a biztonsági ajánlások nyomán megtett vagy tervezett intézkedésekről. Ennek alapján a címzettek mindaddig kötelesek beszámolni egy korábban már elfogadott biztonsági ajánlás végrehajtásának állásáról - függetlenül a kibocsátás évétől - ameddig az megvalósításra nem kerül. Ezzel lehetővé válik a címzett által elfogadott, de valamilyen okból még végre nem hajtott biztonsági ajánlások sorsának fokozottabb figyelemmel kísérése.

Az uniós előírásoknak és a nemzetközi gyakorlatnak megfelelően bevezetésre kerül az időközi jelentés kibocsátásának kötelezettsége. Amennyiben a közlekedésbiztonsági szerv a szakmai vizsgálat megindításától számított egy éven belül a zárójelentést nem tudja közzétenni, abban az esetben a vizsgálat megindításától számítva 12 havonta köteles időközi jelentésben tájékoztatni a vizsgálat állásáról.

Azokban az esetekben, amelyekben a vizsgálat megindítását követően felmerült objektív akadályok miatt a vizsgálat nem folytatható le, az eljárást indokolatlanul elnyújtja, ha egy a közlekedés biztonságának javítására irányuló megállapításokat, biztonsági ajánlásokat nem tartalmazó zárójelentés kiadásánál meg kell várni az észrevételezésre nyitva álló 60 nap leteltét. Az ilyen objektív akadályok miatt ellehetetlenült vizsgálat egyszerűsített lezárását teszi lehetővé e szabály bevezetése, amely alapján a közlekedésbiztonsági szerv vezetője a zárójelentést zárójelentés-tervezet kibocsátása nélkül adhatja ki.

A 24. §-hoz

Amennyiben egy később felmerült új körülmény vagy tény alapján a közlekedésbiztonsági szerv vezetője - hivatkozva a 16. § (13) bekezdésére - új szakmai vizsgálat lefolytatása mellett dönt, úgy annak nélkülözhetetlen feltétele, hogy az érintettek adatai rendelkezésre álljanak, de az az időszak, ameddig az adatok rendelkezésre állnak nem lehet korlátlan, a törvény ezt szabályozza.

A 25. §-hoz

Az EK irányelv alapján szükséges azon víziközlekedési balesetek és víziközlekedési események vizsgálatának szabályozása, amelyekben két vagy több EU tagállam érintett. A tagállamok megállapodhatnak abban, hogy melyikük folytathatja le a vizsgálatot, illetve végezhetnek közös vizsgálatot is, ez utóbbi esetben azonban megjelölik, a vizsgálatot vezető államot. Párhuzamos vizsgálat lefolytatására csak indokolt esetben kerülhet sor, erről azonban - az indokok megjelölésével - értesíteni kell az Európai Bizottságot.

Az érintett közlekedési ágakhoz kötődő tevékenységek határokon átívelő volta miatt egyre fokozottabb a balesetvizsgáló szervek egymás közti, valamint nemzetközi szervezetekkel és európai ügynökségekkel folytatott együttműködése. Az együttműködés keretében - a nemzetközi és uniós szabályokkal összhangban - lehetőséget kell teremteni arra, hogy akár egy vizsgálati tevékenységet, akár egy teljes vizsgálat lefolytatását, vagy a közös vizsgálat vezetését a rendelkezésre álló erőforrások hatékonyabb felhasználása érdekében át lehessen engedni egy tagállam balesetvizsgáló szervének, vagy más nemzetközi szervezetnek, testületnek.

A 26. §-hoz

A meghatalmazott képviselők és tanácsadók vizsgálatban való részvételére és megjelenésére vonatkozó szabályok az EU rendelet szabályainak figyelembe vételével, deregulációs jelleggel (a légiközlekedésre vonatkozó szabályok) kerültek módosításra

Szükségessé vált a korábbi szabályozás „magyar jármű” fordulatának konkretizálása, továbbá az ICAO-audit során tett megállapítás és ajánlás alapján a bekezdést ki kell egészíteni azzal, hogy a közlekedésbiztonsági szerv által kijelölt meghatalmazott képviselő mellé - a közlekedésbiztonsági szerven és az üzemben tartón túlmenően - a gyártó és a tervező tanácsadót delegálhat, amennyiben pedig meghatalmazott képviselő kijelölésére nem kerül sor, abban az esetben a tervező és a gyártó képviselője részt vehet a vizsgálatban.

A 27. §-hoz

A kivizsgáló szervek fokozódó nemzetközi együttműködése tette szükségessé az egyes vizsgálati tevékenységekhez nyújtott kölcsönös segítség költségeire vonatkozó szabályok megalkotását. Az EK irányelv a közös szakmai vizsgálat esetére előírja, hogy a tagállami kivizsgáló szerv a saját tevékenységét díjmentesen végzi (ennek megfelelő rendelkezéseket tartalmaz az EU rendelet a légiközlekedés vonatkozásában is). A vasúti közlekedés területén is jelen van e tendencia, így a hivatkozott szabály kiterjesztése annak vonatkozásában is indokolt. Amennyiben egy adott szakmai vizsgálatban a Magyar Köztársaság nem érintett, úgy a vizsgálattal érintett állam által kért segítségnyújtás költségeiről a közlekedésbiztonsági szerv megállapodhat a segítséget kérővel.

A 28. §-hoz

A Kbvt. új fejezete a tengeren bekövetkezett víziközlekedési balesetekre és víziközlekedési eseményekre vonatkozó speciális szabályokat tartalmazza az EK irányelv alapján.

A fejezet alkalmazásában használt vizsgálatot vezető állam és érdekelt állam definíciójának meghatározására az irányelv utaló szabálya értelmében az IMO 1997. november 27-i A. 849(20) közgyűlési határozatához csatolt, a tengeri balesetek és események kivizsgálásának szabályzata alapján került sor.

A fejezet az EK irányelvnek való megfelelés érdekében a törvény hatályát kiterjeszti azokra a tengeri víziközlekedési balesetekre és víziközlekedési eseményekre melyek a Magyar Köztársaság alapvető érdekeit érintik. Köztudott, hogy számos magyar állampolgárságú tengerész hajózik a világtengereken, így egy-egy balesetben - akár - több tengerész halállal vagy súlyos sérüléssel nem járó érintettsége kimerítheti az alapvető érdek kategóriáját.

A 29. §-hoz

Üzembentartói vizsgálat lefolytatására a Kbvt. és a polgári és állami légiközlekedési területre kibocsátott végrehajtási rendeletei alapján korábban csak a közlekedésbiztonsági szerv vizsgálati kötelezettsége alá nem eső repülőesemény és légiközlekedési rendellenesség kapcsán volt mód. A rendszer működéséből nyert pozitív tapasztalatok a vasúti és a víziközlekedés területére is alkalmazandóak, így az ágazati törvények módosítása alapján az érintett üzemben tartó vezetőjének közvetlen alárendeltségében olyan személyt vagy szervezetet kell foglalkoztatni vagy működtetni, aki (amely) a közeledésbiztonsági szerv felhívására elvégzi az üzembentartói vizsgálatot. A törvény szerinti módosítás megteremti a lehetőséget, hogy az ágazati törvényekben megjelölt szervezet vagy személy az üzembentartói vizsgálatot lefolytassa, és az azok által nyert tanulságok és levont konzekvenciák hozzájáruljanak a közlekedésbiztonság javításához.

Azokban az esetekben, amikor a közlekedésbiztonsági szerv az esemény kategóriája és döntése alapján nem végez szakmai vizsgálatot, a hajózási tevékenység irányítását ellátó vezetőt hívja fel az ún. üzembentartói vizsgálat lefolytatására. A vezető (hajózási üzemeltetési vezető) a gyakorlatban az üzembentartó tájékoztatása végett a víziközlekedési balesetek vagy víziközlekedési események bekövetkeztekor jelenleg is végez vizsgálatot, így jelentős többletfeladatot a hajózási vállalkozásokra a módosítás nem telepít. Ahhoz, hogy a biztonsági szervezet lefolytathassa az üzembentartói vizsgálatot, lehetőséget kell adni arra, hogy az érintettek személyes adatait kezelhesse. A módosítás révén a közlekedésbiztonsági szervnek lehetősége nyílik arra, hogy a balesetek és víziközlekedési események valamennyi kategóriájában elvégzett vizsgálat következtetéseit hasznosíthassa, és ezekre tekintettel foganatosított intézkedéseivel hozzájáruljon a víziközlekedési balesetek megelőzéséhez és a hajózásbiztonság megerősítéséhez.

A 30. §-hoz

Mind az EU rendelet, mind az EK irányelv előírja, hogy szabályainak megsértése esetére a tagállamok olyan szankciókat állapítanak meg, melyek hatékonyak, arányosak, és visszatartó erejűek. Hasonló intézkedéseket tesz lehetővé a 2004/49/EK irányelv („vasútbiztonsági irányelv”) a rendelkezési alapján meghozott nemzeti szabályok megsértőivel szemben. Ennek szellemében kerültek megfogalmazásra azok az esetek, melyek a közigazgatási hatósági eljárás és szolgáltatás általános szabályairól szóló törvény szabályai alapján, azonban az ott meghatározott bírságtételeknél - a közlekedési ágak piaci szereplőinek gazdasági erejét tekintetbe vevő - magasabb összegben teszik lehetővé a szakmai vizsgálatot akadályozók bírságolását. Azonban nem szabad szem elől téveszteni a közlekedésbiztonsági szerv szakmai vizsgálatának célját, azaz a közlekedési balesetek és egyéb közlekedési események bekövetkezése okának feltárásával - a felelősségre vagy vétkességre vonatkozó megállapítások megtétele nélkül - a jövőbeni balesetek megelőzését, valamint azokat a szigorú adatvédelmi rendelkezéseket, melyek kötik a szervet, így az érintettek megfelelő garanciákkal rendelkeznek, és a szakmai vizsgálat során ez meghatározza együttműködési hajlandóságukat. Erre tekintettel a bírságból számottevő bevétel nem várható, a befolyt összeget pedig indokolt - közlekedésbiztonság javítására irányuló céljával - az azt beszedő szervnél hagyni.

A 31. §-hoz

A víziközlekedés területén bekövetkezett balesetek és események kategóriáinak a törvény szerinti módosításra tekintettel a végrehajtási rendelet kiadására vonatkozó felhatalmazó rendelkezés pontosítása szükséges.

A 32. §-hoz

Az uniós jogi aktusoknak való megfelelést szolgáló, valamint az uniós jogi aktusok végrehajtásához szükséges rendelkezéseket tartalmazó felsorolás kiegészítése.

A 33-34. §-hoz

Technikai szövegcsere és hatályon kívül helyező rendelkezés.

A 35. §-hoz

A harmadik országok közösségi repülőtereket használó légi járműveinek biztonságáról szóló, 2004. április 21-i európai parlamenti és tanácsi 2004/36/EK irányelv 5. cikke felsorolja azokat az információkat, jelentéseket, amelyek bizalmas jellegének biztosítását előírja a tagállamok részére. Az adatbázisban szereplő adatokat az Európai Bizottsággal, az Európai Repülésbiztonsági Ügynökséggel és az Európai Gazdasági Térségről szóló megállapodásban részes államok légiközlekedési hatóságaival kell megosztani, rendelkezésükre bocsátani, azok illetéktelenek részére nem továbbíthatók. A törvényben szereplő kivételek kizárólag a földi ellenőrzési jelentésre vonatkoznak, és az Lt.-ben szereplő szervezetek, hatóságok részére történő továbbítása a légiközlekedés biztonsága érdekében szükséges (lásd a hibák kijavítása az üzemben tartó által, annak kikényszerítése az érintett hatóság által).

A 36-37. és 42. §-hoz

Az európai uniós jogharmonizációra tekintettel indokolt újraszabályozni az üzembentartó és a használó közötti szolgáltató megállapodás részleteit.

A 38. §-hoz

Jelenleg a légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény tartalmaz rendelkezéseket az üzemben tartói vizsgálat lefolytatására, és a légiközlekedésről szóló 1995. évi XCVII. törvény rendelkezései teremtik meg az alapot a baleseti szolgálat és a repülésbiztonsági szolgálat felállítására. Az ezekhez kapcsolódó feladatok szabályozását a légiközlekedési balesetek, a repülőesemények és légiközlekedési rendellenességek szakmai vizsgálatának részletes szabályairól szóló 123/2005. (XII. 29.) GKM rendelet, és a kizárólag állami légijárművel bekövetkezett légiközlekedési balesetek, repülőesemények és légiközlekedési rendellenességek szakmai vizsgálatának részletes szabályairól, valamint a kizárólag állami légijárművel összefüggő üzembentartói vizsgálat szabályairól szóló 35/2008. (XII. 5.) KHEM-HM-IRM együttes rendelet tartalmazza.

A törvény értelmében a repülésbiztonsági szervezetet az üzemben tartó vezetőjének közvetlen alárendeltségében kell fenntartani. Ennek indoka, hogy az üzemben tartó működése kapcsán felmerülő, a biztonságot érintő kérdések eldöntése és végrehajtása minél kevesebb áttételen, hierarchikus szinten keresztül valósuljon meg. Ez kihatással van az idő-, és a biztonsági kérdésekben is jelentős pénzügyi tényezőkre.

A repülésbiztonsági szervezet engedélyét a légiközlekedési hatóság, illetve a katonai légügyi hatóság adja ki, e feladat bekerül a Nemzeti Közlekedési Hatóságról szóló 263/2006. (XII. 20.) Korm. rendeletbe is.

A repülésbiztonsági szervezeten belül - a balesetek és események haladéktalan bejelentésére - baleseti ügyeleti szolgálatot, továbbá a légiközlekedés biztonsága érdekében repülésbiztonsági szolgálatot kell fenntartani, vagy csatlakozni olyan szervezethez, amely a légiközlekedési hatóság, az állami légijármű üzembentartója és üzemeltetője, és az állami légiforgalmi szolgálat esetén a katonai légügyi hatóság jóváhagyásával e szolgálatok feladatait átvállalja. A jövőben a Kbvt. külön nem nevesíti az üzembentartói repülőesemény-vizsgáló szervezetet, annak feladatait a jövőben a repülésbiztonsági szolgálat látja el. A módosítás azonban nem érinti azt a lehetőséget, hogy az - érintett hatóság jóváhagyásával - az egyes szolgálatok feladatai kiszervezetten is elláthatók legyenek.

A 39-41. és 43. §-hoz

Felhatalmazó rendelkezés pontosítása és jogharmonizációs kiegészítés, hatályon kívül helyező rendelkezés.

A 44-48. §-hoz

A Kbvt. jelenlegi szabályai szerint a közlekedésbiztonsági szerv vizsgálati kötelezettsége csak a súlyos vasúti balesetekre terjed ki, a vasúti balesetek és a váratlan vasúti események vizsgálatára a 7. § (1) bekezdésének b) pontjában foglalt esetek bekövetkezése esetén a közlekedésbiztonsági szerv döntése alapján kerülhet sor. A légiközlekedésben meghonosodott és jól bevált üzembentartói vizsgálati rendszer pozitív tapasztalatai alkalmazhatók a vasúti közlekedésben is a biztonság javításának hatékony eszközeként. Ezért a kötelezően vizsgálandó súlyos vasúti balesetek kategóriájába nem tartozó események tekintetében, amennyiben a közlekedésbiztonsági szerv saját döntése alapján nem folytat le szakmai vizsgálatot, a Kbvt. 20. §-a alapján a vasúti társaság biztonsági szervezetét hívja fel az üzembentartói vizsgálat lefolytatására, amelynek eredményéről jelentésben kell tájékoztatni a közlekedésbiztonsági szervet.

A vasúti társaság a szabályozás értelmében létrehozhat saját biztonsági szervezetet, de annak feladata ellátására más vasúti társasággal - kivéve a működési engedély megszerzésére kötelezett azon vasúti társaságot, amelynek vasúti pályahálózatán közforgalmú vasúti szolgáltatást nyújtanak - szerződést is köthet. A biztonsági szervezet feladatait a biztonságirányítási rendszerben - az abban foglalt kötelezettségek sérelme nélkül, azokkal összhangban - lehet végrehajtani. A vasútbiztonsági tanúsítvány és a vasútbiztonsági engedély megszerzésére nem kötelezett üzembentartó esetében - annak érdekében, hogy a társaság kötelezettségei arányban álljanak a társaság méretével és kisebb biztonsági kockázatával - nem szükséges biztonsági szervezetet fenntartani, de feladatait el kell látni, ezért a törvény szerint azt a vasútüzem-vezető is elláthatja.

A biztonságirányítási rendszer részét képező szervezet bevonása a közlekedésbiztonsági szerv munkájába nem igényel többletforrást (létszám stb.) egyik oldalon sem, azonban jelentősen kiszélesíti a közlekedésbiztonsági szerv tevékenységének információs bázisát, ezzel a vasúti közlekedés biztonsága javításának lehetőségeit. A biztonságirányítási rendszerrel rendelkező vasúti társaságok esetében a módosítás pusztán a közlekedésbiztonsági szerv és a vasúti társaságok kivizsgáló szervének munkája között teremtené meg a kapcsolatot.

A kiadott engedélyekről, jóváhagyott szabályzatokról a közlekedésbiztonsági szervet tájékoztatni szükséges, hogy a súlyos vasúti balesetek, a vasúti balesetek és a váratlan vasúti események bekövetkezése esetén a kapcsolattartás biztosítható legyen az üzemben tartóval, és követni lehessen, hogy a biztonsági szervezet feladatait ki látja el.

Elegendő felkészülési idő biztosítása mellett a rendszer e formájában 2012. január 1-jétől kezdi meg működését.

A 49., 54-55. §-hoz

A törvény lehetővé teszi az önkormányzati tulajdonú utak tekintetében, hogy a működtetés feladatát már létező gazdasági társaságra ruházza át a tulajdonos, a korábbi, kizárólag új társaság alapítását lehetővé tevő törvényi szabályozással szemben. A törvény ezen túl biztosítja, hogy a működtetési feladatokat közvetett önkormányzati tulajdonban lévő gazdasági társaság is elláthassa, összhangban a közlekedésszervezéssel kapcsolatos intézményrendszeri változásokkal.

Az Ötv.-ben, valamint a helyi önkormányzatok és szerveik, a köztársasági megbízottak, valamint egyes centrális alárendeltségű szervek feladat- és hatásköreiről szóló 1991. évi XX. törvényben meghatározott egyes közlekedési jellegű közfeladatok tekintetében ágazati törvények lehetővé teszik a feladat gazdasági társaság részvételével történő ellátását. A módosítás egységesen lehetővé teszi, hogy a Fővárosi Önkormányzat a közlekedési közszolgáltatásokkal összefüggő feladatait teljes egészében köztulajdonban álló gazdasági társaság útján lássa el, összhangban a budapesti közlekedési intézményrendszer átalakítására vonatkozó, az európai uniós irányelveknek megfelelő koncepcióval.

Az 50-53. §-hoz

A rendelkezés lehetővé teszi, hogy a közlekedési hatóság és a rendőrség a külföldi hatósági jelzéssel ellátott gépjárműrendszámmal ellátott gépjármű belföldi használata szabályainak megsértőivel szemben közigazgatási hatósági eljárás keretében a bírságolás eszközével éljen.

A rendelkezés rögzíti, hogy az ország területén főszabályként csak magyar rendszámmal használhatóak a magyar üzembentartóval rendelkező járművek, illetve hogy a magyarországi lakóhellyel rendelkező gépjármű-vezetők Magyarországon csak magyar rendszámmal ellátott járműveket vezethetnek.

Mindez értelemszerűen nem vonatkozik az életvitelszerűen nem Magyarországon élő személyekre és a döntően nem Magyarországon tevékenykedő szervezetekre, hiszen ők legitim módon használják az illetőségük szerinti állam hatósági jelzését. Ugyancsak speciális szabályozást igényel a külföldi munkavégzéshez, különösen munkába járáshoz használt jármű, mivel ezekben az esetben méltányolható igény, hogy a munkavégzéssel érintett állam rendszámát lehessen használni. Egyéb esetekben ugyanakkor a tartós, harminc napnyi vagy annál hosszabb időtartamú magyarországi járműhasználathoz már a magyar hatósági jelzés alkalmazása megkövetelhető.

A jogszabály-módosítások hatályba léptetésére és végrehajtására pár hónapos felkészülési idő biztosítása szükséges. Ez az idő elegendő arra, hogy az eddig külföldi rendszámmal ellátott járművek üzemben tartói a jármű jogszerű használatához szükséges igazolásokat beszerezzék, illetve kezdeményezhessék a magyarországi forgalomba helyezését.

Az 56. §-hoz

A koncesszióról szóló 1991. évi XVI. törvény állapítja meg - többek között - az önkormányzati törzsvagyon részét képező helyi közutak és műtárgyaik működtetés koncessziós szerződés keretében történő átengedésének alapvető szabályait. Az egyes tevékenységek folytatásának módját, részletes feltételeit meghatározó ágazati törvények csak a koncesszióról szóló törvény keretei között rendelkezhetnek, ezért ahhoz, hogy az állami, önkormányzati működtetés a követett többségi részesedéssel működő társaságok esetén is megvalósítható legyen, a törvények közötti összhang megteremtése érdekében szükséges a koncesszióról szóló törvény módosítása is.

-----STARTING---POINT---VEGE---

Az 57-58. §-hoz

Hatályba léptető és az uniós jogi aktusoknak való megfelelést szolgáló rendelkezés.