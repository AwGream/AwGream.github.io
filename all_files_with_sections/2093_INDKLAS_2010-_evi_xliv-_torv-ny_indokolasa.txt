2010. évi XLIV. törvény indokolása

a Magyar Állampolgárságról szóló 1993. évi LV. törvény módosításáról

-----STARTING---POINT---ALTALANOS--- 

Az Alkotmány 6. § (3) bekezdése kimondja, hogy „a Magyar Köztársaság felelősséget érez a határain kívül élő magyarok sorsáért, és előmozdítja a Magyarországgal való kapcsolatuk ápolását.” A világban és a Kárpát-medencében élő magyarság körében az elmúlt 20 évben időről-időre felbukkant igényként, hogy az anyaországgal való kapcsolattartásban és magyarságuk megtartásában komoly segítséget jelentene - külföldi példák nyomán - egy egyszerűsített honosítási eljárás bevezetése.

A törvény célja a magyar állampolgárságról szóló 1993. évi LV. törvény (a továbbiakban Ápt.) módosításán keresztül az ún. „kettős állampolgárság”, azaz a határon túli magyarok számára egyszerűsített, kedvezményes állampolgárság-szerzés biztosítása. Bár a jelenlegi idegenrendészeti és állampolgársági szabályozás is tartalmaz kedvezményeket a határainkon kívül élő magyarság számára, azonban az egymásra épülő eljárások gyakran hosszadalmasak voltak, felesleges adminisztratív terhet jelentettek, így az anyaországgal való kapcsolattartás megnehezült.

-----STARTING---POINT---RESZLETES---

Az 1. §-hoz

Az Ápt. 3. § (1) bekezdésének kiegészítésével a jogalkotó nyomatékosította, hogy a magyar állampolgársági jog a vérségi elvet követi, a magyar állampolgárság leszármazással keletkezik.

A 2-3. §-hoz

Az Ápt. 4. és 5. §-ának módosítása tartalmazza a kedvezményes honosítás, valamint visszahonosítás eseteit és feltételeit.

Természetesen a törvény nem jelenti az állampolgárság kollektív és automatikus megadását, így csak egyedi kérelem alapján lehetséges az igény elismerése. Az állampolgárságról szóló magyar döntés jogalapja a nemzetközi jogban vitathatatlan: az állam szuverenitása alapján szabadon határoz állampolgársága megszerzésének szabályairól. Az Európa Tanács keretében, 1997. november 6-án kelt, az állampolgárságról szóló Európai Egyezmény (kihirdette a 2002. évi III. törvény) szerint is minden állam saját joga szerint határozza meg, hogy kik az állampolgárai.

Az Alkotmánybíróságnak a kettős állampolgárság ügyében tartott népszavazásról szóló határozataiból következik az, hogy kettős állampolgárság létrehozatala elvileg nem ellentétes Magyarország nemzetközi kötelezettségeivel, a diszkrimináció tilalmába nem ütközik sem a nyelv szerinti, sem pedig a leszármazás szerinti különbségtétel. Európában több ország állampolgársági joga is egyszerűsített, kedvezményes eljárást tesz lehetővé, hasonlóan a magyar szabályozáshoz. Az utóbbi években egyre több ország ismeri el a kettős állampolgárságot, az egykor még azt mereven elutasítók is ma már értéknek tekintik.

A 4. §-hoz

Az Ápt. módosított 4. és 5. §-a szerint honosított vagy visszahonosított személy az állampolgársági esküt leteheti a magyar külképviselet vezetője előtt is.

Az 5-8. §-hoz

Az e törvény szerint honosított vagy visszahonosított személyek állampolgársági ügyében az eddig eljáró szervek mellett a konzul is eljárhat.

A 9. §-hoz

Az Ápt. 20/A. § (1) bekezdés c) pontjának módosításával a honosított, visszahonosított személy családi nevének magyarra fordítása helyett az utónevének magyar megfelelőjét veheti fel.

A 10. §-hoz

Felhatalmazást tartalmaz a Kormány részére, hogy kijelölje az állampolgársági ügyekben eljáró szervet.

-----STARTING---POINT---VEGE---

A 11. §-hoz

E törvény 2010. augusztus 20-án lép hatályba, rendelkezéseit a 2011. január 1-je után induló eljárásokban kell alkalmazni.