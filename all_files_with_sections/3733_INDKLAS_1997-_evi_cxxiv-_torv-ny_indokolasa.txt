1997. évi CXXIV. törvény indokolása

az egyházak hitéleti és közcélú tevékenységének anyagi feltételeiről

-----STARTING---POINT---ALTALANOS--- 

A törvény szerint az új finanszírozási konstrukció fő elemei - alapvetően az egyházak által ellátott közszolgálati és hitéleti funkciókhoz kapcsolódva - a következők:

Az állam és az egyház szétválasztásának, valamint az állampolgári szabadság és önrendelkezés alkotmányos elvéből kiindulva a Magyarországon működő egyházak a híveik közül az adófizető állampolgárok értékválasztása és akaratnyilvánítása révén önálló jövedelemre jogosultak. Ennek közvetlen módja, hogy 1998-tól az állampolgárok progresszív személyi jövedelemadójuk egy százalékát - az eddig is biztosított lehetőségen túl - a Magyarországon törvényesen bejegyzett egyházak részére felajánlhatják. Azon állampolgárok, akik nem kívánnak egyházakat támogatni, egy elkülönített állami célt jelölhetnek meg kedvezményezettként.

Figyelembe véve, hogy az állampolgári jogkövető magatartás kialakulásához és az egyházak új finanszírozási rendre történő felkészüléséhez megfelelő időre van szükség, átmeneti szabályokat és garanciákat kell alkalmazni. Ennek megfelelően a következő négy évre a rendelkező nyilatkozat éve szerinti költségvetési törvényben meghatározott progresszív személyi jövedelemadó egy százalékának összességében az 50%-ig az állam garanciát vállal, s vállalja azt is, hogy az egyes egyházak Szja részesedése egyes egyházanként meghatározott összegnél alacsonyabb nem lehet.

Az egyházi közszolgálati tevékenységet ellátó intézmények az 1990. évi IV. törvény előírásainak megfelelően normatív módon meghatározott, a hasonló állami intézményekkel azonos mértékű költségvetési támogatásra jogosultak.

Az állam feladatellátási kötelezettsége, hogy a vallásilag elkötelezett intézményeket olyan arányban támogassa, amilyen mértékben ezek az intézmények állami (önkormányzati) feladatokat vállalnak át. Ezt az arányt más megközelítésben az fejezi ki, hogy az állampolgárok milyen mértékben veszik igénybe ezen intézmények szolgáltatásait, vagyis milyen arányban tehermentesítik a hasonló funkciójú állami (önkormányzati) intézményeket.

A közszolgálati tevékenységet (közoktatás, egészségügyi, szociális ellátás) végző egyházi intézmények megkapják ugyanazt a normatív támogatást, ezen felül pedig azt a kiegészítő támogatást, amelyet az önkormányzati intézmények ezen tevékenységük után - közvetlenül, illetve az önkormányzati összforrásokból a kialakuló szint alapján - átlagosan kapnak.

E támogatási rendszer megvalósulása esetén okafogyottá válnak és megszűnnek az állammal, vagy az önkormányzatokkal kötött közoktatási megállapodások, illetve a más hasonló tartalmú szerződések pénzügyi kötelezettségvállalásai.

A felsőoktatásban a világi és a hitéleti képzés támogatását illetően ugyanazok a formák és normatívák érvényesülnek, mint a megfelelő állami intézményekben azzal, hogy szabályozásra kerül az államilag finanszírozott hallgatók létszáma.

Az egyházak kulturális öröksége - ezen belül az egyházi levéltárakban, könyvtárakban, múzeumokban és más gyűjteményekben őrzött értékek és dokumentumok - a magyar kulturális örökség egészének fontos részét képezik. Szükséges, hogy az egyházak és az állam együttműködjenek az értékek megőrzésében, gyarapításában és közhasználatának biztosításában. Ezért az állam részt vállal a vallási kulturális örökség, az egyházi műemlékek megőrzésében, rekonstrukciójában, s az egyházi közgyűjtemények működésének támogatásában.

Az 1991. évi XXXII. törvény előírásai alapján folytatódik a volt egyházi ingatlanok tulajdoni helyzetének rendezése. Fontos társadalmi érdek a törvény kettős céljának érvényesülése: egyrészt az egyházakat ért súlyos jogsértések részbeni orvoslása; másrészt az egyházak törvények által megszabott tevékenységéhez szükséges tárgyi feltételek biztosítása.

Az egyházak által természetben visszaigényelt ingatlanok átadására legkésőbb 2011-ig évenkénti egyenletes értékarányos ütemezésben kerül sor. A törvény lehetőséget ad arra, hogy az egyház által igényelt ingatlan helyett - a vele történt megállapodás alapján - pénzbeli kártalanítás is adható. A pénzbeli kártalanítás a törvény szerint járadék forrásává alakítható át. Ennek a járadéknak a mértéke a hosszútávú devizabefektetések várható hozama lenne azzal, hogy a mértéket évente a forint devizakosárban mért átlagos leértékelésének ütemével valorizálni kell. Ha az adott egyház a pénzbeli kártalanítást járadékká kívánja átalakítani, arról külön konkrét megállapodást kell kötnie az arra felhatalmazott állami szervvel.

Az új finanszírozási rendtől eltérő eddigi költségvetési támogatási jogcímek értelemszerűen megszűnnek. Ennek megfelelően 1998. évtől megszűnik a rekonstrukciókra, a hitoktatók díjazására, valamint a nyugdíjakra és járulékfizetésre eddig nyújtott külön költségvetési támogatás. Ezekre a jövőben az új finanszírozási források nyújtanak fedezetet.

-----STARTING---POINT---RESZLETES---

Az 1. §-hoz

Pontosan meghatározásra kerül, hogy a törvény hatálya mely egyházakra terjed ki.

A 2. §-hoz

Utal arra, hogy az egyház egyéb, nem állami forrásokkal is rendelkezhet.

A 3. §-hoz

Az egyház pénzbeli kártalanítási igényének járadékká alakítási lehetőségéről, annak mértékéről, a valorizálási kötelezettségről rendelkezik.

A 4. §-hoz

A személyi jövedelemadóból a magánszemélyek által felajánlott újabb 1%-nak az egyházakra jutó részéről, illetve az egyházak számára garantált mértékről, az ahhoz szükséges költségvetési kiegészítésről történik intézkedés.

Az 5-6. §-hoz

Az egyház közszolgálati tevékenységének (közoktatás, egészségügyi, szociális ellátás) normatív és azt kiegészítő támogatásáról rendelkezik ez a törvényhely. Ezzel az állam az egyházi közszolgálati tevékenységet a helyi önkormányzatok hasonló tevékenységével azonos támogatásban részesíti.

A 7. §-hoz

Azt tartalmazza, hogy az egyházi műemlékek rekonstrukciójához, valamint az egyházi közgyűjtemények működéséhez nyújtott költségvetési támogatásról az éves költségvetési törvény rendelkezik.

A 8-9. §-hoz

Az egyházakat megillető egyes állami támogatási formák tervezésének és rendelkezésre bocsátásának módjáról történik intézkedés.

A 10. §-hoz

Az egyes egyházak esetében a közcélú tevékenységükhöz szükséges ingatlan megszerzésének kormányzati segítségéről történik intézkedés.

-----STARTING---POINT---VEGE---

A 11-13. §-hoz

Hatályba léptetésről, az 1998. évre vonatkozó rendelkezésről és a költségvetési támogatás felhasználásának ellenőrzéséről szól a jogszabályhely.