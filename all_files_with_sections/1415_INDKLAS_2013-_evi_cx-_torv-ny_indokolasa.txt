2013. évi CX. törvény indokolása

a Veszélyes Áruk Nemzetközi Közúti Szállításáról szóló Európai Megállapodás „A” és „B” Melléklete kihirdetéséről, valamint a belföldi alkalmazásának egyes kérdéseiről

-----STARTING---POINT---ALTALANOS---

Általános indokolás

Magyarország a Veszélyes Áruk Nemzetközi Közúti Szállításáról szóló Európai Megállapodásnak (ADR-nek) 1979. július 19-től szerződő fele, csatlakozásunkat a 1979. évi 19. törvényerejű rendelet hirdette ki. Az ADR „A” és „B” Melléklete tartalmazza szállítás előkészítésére és lebonyolítására vonatkozó technikai és adminisztratív előírásokat.

A nemzetközi szervezetekben - elsősorban az ENSZ EGB Veszélyes Áru Szállítási Munkacsoportjában - folyó munkák eredményeképpen, az alágazati szabályozások nagyobb összhangjának megteremtése és a követelményeknek a tudományos és műszaki fejlődéshez való igazítása érdekében, rendszeresen, kétévente módosulnak az ADR előírásai, a jelenlegi módosítások e sorba illeszkednek.

A módosításokkal korszerűbbek lesznek a biztonsági előírások a veszélyes áruk közúti szállításában, valamint nagyobb lesz az összhang egyéb közlekedési alágazatok vonatkozó szabályaival, különösen a vasúti alágazatéval.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény rendelkezései szerint a módosításokat törvénnyel kell kihirdetni.

A 2. §-hoz

A módosítások a veszélyes áruk szállításának biztonságát szolgáló műszaki, csomagolási előírások, jelölések és okmányok tekintetében jelentenek változást, a következő csoportosításban:

„A” Melléklet

- általános előírások;

- veszélyes áruk osztályozása;

- a veszélyes áruk felsorolása, különleges előírások és a korlátozott mennyiségben csomagolt veszélyes árukra vonatkozó mentességek;

- a csomagolásokra és a tartányokra vonatkozó előírások;

- feladási eljárások;

- a csomagolóeszközök, a nagyméretű csomagolóeszközök (IBC-k), a nagycsomagolások, a mobil tartányok, a fémtartányok, a szálvázas műanyag tankkonténerek és ömlesztettáru konténerek gyártására és vizsgálatára vonatkozó előírások;

- a szállítás feltételeire, a berakásra, a kirakásra és az árukezelésre vonatkozó előírások.

„B” Melléklet

- a szállítóeszközökre és a szállításra vonatkozó előírások, a járművezető képzésére és vizsgáztatására vonatkozó követelmények;

- a jármű szerkezetére és jóváhagyására vonatkozó követelmények.

A veszélyes áruk közúti szállításában érintett résztvevőknek (pl. feladóknak, csomagolóknak, fuvarozóknak), az ellenőrzést végző, illetve a jóváhagyó hatóságoknak a munkáját megkönnyítendő a törvény az ADR „A”” és „B” Mellékletét a 2013. évi módosításokkal egységes szerkezetben hirdeti ki. Az ADR „A”” és „B” Melléklete angol és magyar nyelven - mintegy 1300 - 1300 oldalas terjedelme miatt - a törvény 1. mellékletében szerepel.

A 3. §-hoz

A ADR „A”” és „B” Melléklet rendelkezéseinek alkalmazását a veszélyes áruk belföldi közúti szállítására is elrendeli.

A 4-5. §-hoz

Tekintettel arra, hogy a 2013. január 1-jétől hatályos szöveg kihirdetésével hatályát veszti az előző módosításokat kihirdető, a Veszélyes Áruk Nemzetközi Közúti Szállításáról szóló Európai Megállapodás (ADR) „A” és „B” Melléklete 2011. évi módosításaival és kiegészítéseivel egységes szerkezetbe foglalt szövegének kihirdetéséről szóló 2011. évi LXXIX. törvény, annak 3. és 4. §-ának rendelkezéseit át kell emelni e törvénybe. Emellett a veszélyes áru szállítási biztonsági tanácsadó adatainak közhiteles hatósági nyilvántartássá minősítéséről is rendelkezni kell.

A 6. §-hoz

A hatósági feladatok megosztását a 2. melléklet tartalmazza.

A 7. §-hoz

A módosítások megfelelő - általános és egyes esetekre speciális - átmeneti időket tartalmaznak, ezért a törvény 2013. július 1-jén lép hatályba.

A 8. §-hoz

Az Európai Parlament és a Tanács a veszélyes áruk szárazföldi szállításáról szóló 2008/68/EK irányelve szerint a tagállamoknak egymás közötti nemzetközi forgalmukban az ADR Megállapodás „A” és „B” Mellékletének előírásait kell alkalmazniuk. A veszélyes áruk szárazföldi szállításáról szóló 2008/68/EK európai parlamenti és tanácsi irányelv mellékleteinek a tudományos és műszaki fejlődéshez való második hozzáigazításáról szóló 2012. december 3-i 2012/45/EU bizottsági irányelv pedig az ADR „A” és „B” Mellékletének 2013. január 1-jétől hatályos szövegét rendeli alkalmazni. Így a törvény nem csak Magyarország ADR Megállapodásból adódó kötelezettségének tesz eleget, hanem az irányelvnek való megfelelést is szolgálja.

A 9. §-hoz

Hatályon kívül helyezi a korábbi egységes szerkezetű kihirdetést tartalmazó 2011. évi LXXIX. törvényt, a 20/1979. (IX. 18.) KPM és az azt módosító 46/2005. (VI. 28.) GKM rendeletet.