2010. évi LII. törvény indokolása

az állami vagyonnal való felelős gazdálkodás érdekében szükséges törvények módosításáról, valamint egyes törvényi rendelkezések megállapításáról

-----STARTING---POINT---ALTALANOS--- 

Az állami tulajdon tekintetében az új kormányzati struktúra rendszeréből is kitűnően az új típusú nemzeti vagyongazdálkodás egységes rendszerének a kialakítására is sor kerül. Ennek során az átlátható tervezéssel és forrás-kezeléssel, a tevékenység optimalizálásával, takarékosabb és hatékonyabb rendszer kialakításával, a folyamatokba épített következetes ellenőrzés megvalósításával, továbbá egyértelmű felelősségi viszonyok következetes alkalmazásával emeli az állami vagyonnal való gazdálkodást (nemzeti vagyongazdálkodásként) önálló ágazati szakpolitika szintjére.

A jelenlegi, az állami szervezeten belül széttagolt, egységes működési elveket jórészben nélkülöző állami vagyongazdálkodás a jövőben önálló ágazatként jelenik meg. Ennek a szervezeti megnyilvánulásaként az újonnan létrehozott Nemzeti Fejlesztési Minisztérium a Magyar Állam vagyonával való vagyongazdálkodás kizárólagos ágazati irányítója és felügyelője. Ettől az elvtől csak törvény kifejezett rendelkezése alapján lehet eltérni.

Az ágazati szinten gyakorolt és felügyelt - a Magyar Állam vagyona feletti - tulajdonosi joggyakorlás és az állami vagyongazdálkodás legfontosabb jellemzői, - melyek egyben az e körben ellátandó legfontosabb feladatokat is jelentik - az alábbiakban foglalható össze:

Az állami vagyon felhasználása annak rendeltetésének megfelelően történhet, ami egyrészről jelenti azt, hogy szigorúan az állami feladatok ellátásához kell kapcsolódnia, másrészről ugyanakkor a vagyonnal való gazdálkodásnak a társadalmi szükségletek kielégítését is szolgálnia kell.

A fenti célokat elősegítő kormányzati gazdaságpolitika megvalósításának elősegítéséhez szükséges az egységes elveken alapuló, önálló ágazatként megjelenő vagyongazdálkodás megteremtése. Az új típusú vagyongazdálkodásnak az állam közvetlen szerepvállalása (a vagyon közvetlen felhasználása) esetén hatékonynak, költségtakarékosnak, értékmegőrzőnek, értéknövelőnek kell lennie. A nemzeti vagyongazdálkodás ugyanakkor jelenti az állami vagyon üzleti alapú hasznosítását is, beleértve ebbe a vagyoni kör változását eredményező értékesítést, valamint az állami vagyon gyarapítását, a vagyoni kör bővítését is.

Az önálló ágazati szintre emelt állami vagyongazdálkodás biztosíthatja a fenti célok egységes elvek szerinti megvalósítását.

Az állami vagyonról szóló 2007. évi CVI. törvény (a továbbiakban: Vtv.) jelen módosítása során azokat a legfontosabb elvi és szervezeti kereteket rögzíti, amelyek megteremtését követően megindulhat az új típusú állami vagyongazdálkodás rendszerének átfogó megreformálása.

A Vtv. jelenleg hatályos rendelkezései szerint az állami vagyon feletti tulajdonosi jogok és kötelezettségek összességét - ha törvény eltérően nem rendelkezik - a Magyar Állam nevében a Nemzeti Vagyongazdálkodási Tanács gyakorolja. A Tanács a feladatait az Magyar Nemzeti Vagyonkezelő Zártkörűen Működő Részvénytársaság a (a továbbiakban: MNV Zrt.) útján, annak ügyvezető szerveként látja el.

Ez a szabályozás az állam tulajdonosi jogainak gyakorlására egy független (ugyanakkor polgári jogi értelemben rendezetlen jogállású) testületet hozott létre.

Ugyanakkor a Nemzeti Vagyongazdálkodási Tanács munkaszervezeteként működő új gazdasági társaság, az MNV Zrt. jött létre, amely egyben az állami vagyon korábbi tulajdonosi joggyakorló szervezetei (Állami Privatizációs és Vagyonkezelő Zrt., Kincstári Vagyoni Igazgatóság, Nemzeti Földalapkezelő Szervezet) jogutódja is lett.

A Nemzeti Vagyongazdálkodási Tanács, miközben ő maga polgári jogi szempontból semmilyen jogképességgel nem rendelkezik, jognyilatkozatot nem tehet, az állam törvényes képviseletét nem láthatja el, ugyanakkor a Vtv. jogokkal és kötelezettségekkel ruházza fel.

Hatásköre ugyanis nem más, mint a Magyar Állam - amely kizárólag a vagyoni jogviszonyok alanyaként rendelkezik jogi személyiséggel, polgári jogi jogképességgel - tulajdonosi (vagyoni) jogainak és kötelezettségeinek gyakorlása.

A Nemzeti Vagyongazdálkodási Tanács a jelenlegi szabályok szerint az állam jogait és kötelezettségeit ténylegesen, harmadik személyek irányában joghatályosan gyakorló, és jogképességgel is rendelkező MNV Zrt.-nek ténylegesen nem része, annak ügyvezetését, valamint a tulajdonosi döntésekkel kapcsolatos feladatokat kívülről látja el.

A jelenlegi jogi szabályozási helyzet, mind a jogi aggályokra, mind a vagyongazdálkodás új - önálló ágazatként jelentkező - állami struktúrájában központi szerepet játszó szervezet valóban hatékony működéséhez fűződő közérdekre figyelemmel, továbbá az eddigi két év működési tapasztalataira is tekintettel változtatást igényel.

Az önálló ágazatként megjelenő, alapvetően egységes elveken nyugvó, az állami vagyon feletti tulajdonosi joggyakorlási elv érvényesítése érdekében a törvénymódosítás értelmében, a megszűnő Nemzeti Vagyongazdálkodási Tanács helyett a jövőben Magyar Államot a saját vagyona tekintetében megillető tulajdonosi joggyakorlói pozíciót a nemzeti fejlesztési miniszter (továbbiakban: miniszter) gyakorolja, aki e feladatát főszabály szerint - törvény eltérő rendelkezése hiányában - az MNV Zrt. útján látja el.

A törvénymódosítás rögzíti a miniszter egyértelmű és érdemi döntési és felügyeleti jogkörét az állami tulajdonra vonatkozó döntés olyan szabályozási elemeket épít a törvénybe, amely az MNV Zrt. jövőbeni működését képviseleti, munkahatékonysági és felelősségi szempontból is egyértelművé, és a vagyongazdálkodási célok megvalósítására alkalmasabbá teszi.

A törvénymódosítás továbbá megteremti a Vtv. egyes rendelkezéseinek ez egyértelmű jogi megfogalmazását és ezáltal lehetőséget biztosít az egységesebb jogalkalmazásra és megnyitja a lehetőséget, hogy a tervezett átfogó törvénymódosításig is az új típusú vagyongazdálkodás elveit figyelembe véve történjen a tulajdonosi joggyakorlás az állami tulajdonban lévő vagyontárgyak felett.

A Magyar Fejlesztési Bank Részvénytársaság (a továbbiakban: MFB Zrt.) 1996. óta működik. Jogállásáról a hitelintézetekről és a pénzügyi vállalkozásokról szóló 1996. évi CXII. törvény (a továbbiakban: Hpt.) XXXI. Fejezete rendelkezett. Az Országgyűlés a 2001. évi XX. törvény (a továbbiakban: MFB Tv.) megalkotásával kiteljesítette a szakosított hitelintézetekre vonatkozó szabályozás rendszerét [Hpt. 5. § (5) bek.], az MFB Tv. elfogadásával ugyanis valamennyi szakosított hitelintézet a rá vonatkozó külön törvény előírása szerint működhet.

Az önálló törvényi szabályozás gyakorlati indoka volt, hogy az önálló, a korábbinál részletesebb szabályok meghatározása által az MFB Zrt. a nemzetközi pénzpiacokon kellő súllyal, világos, könnyen áttekinthető státusszal jelenhetett meg.

Az MFB Zrt. mindenkori feladata a Kormány gazdaságpolitikájának támogatása banki eszközökkel, vagyis fejlesztési hitel- és tőkefinanszírozással elősegíteni a gazdasági növekedést, a versenyképesség javítását, a munkahelyteremtést, a foglalkoztatás megerősítését, a regionális különbségek mérséklését. Az MFB Zrt. a megváltozott gazdasági környezetben, az elhúzódó pénzügyi-gazdasági válságban a beszűkülő pénzpiacokon forrásokat gyűjteni, eszközöket közvetlenül, vagy refinanszírozással a fejleszteni, beruházni kívánó hazai vállalkozók rendelkezésére bocsátani akkor képes, ha a törvénymódosítás az új kihívások kezelésére alkalmassá teszi a bankot.

Az MFB Tv. korábban hatályos rendelkezéseire alapozva azonban ismételten meg kell erősíteni, hogy, jóllehet az MFB Zrt., mint állami fejlesztési bank, nem profitorientált és nem versenyez a kereskedelmi bankokkal, ugyanakkor, mint a pénz- és tőkepiacról forrásokat felvevő és azokat kihelyező szakosított hitelintézet, nem tekinthet el a szokásos banki megtérülési követelményektől. Ehhez kapcsolódóan ugyancsak ismételt megerősítést igényel, hogy éppen az MFB Zrt. által bevont éven túli lejáratú forrásokon fennálló állami, törvényi kezességre tekintettel, a hitelintézet - nagyon korlátozott körre kiterjedő kivételekkel - alapvetően a szokásos banki, prudenciális szabályokat kell, hogy alkalmazza. Az MFB Zrt. pénzügyi intézményrendszerben betöltött szerepe, a pénz- és tőkepiac területén elfoglalt piaci pozíciója, tevékenységének jellege miatt a kereskedelmi bankok piacán nem jelentkezik versenytársként. A módosítások - figyelembe véve a szabályozásból származó előnyök és hátrányok mérlegét, ezek egymásra gyakorolt hatását is - az állam piaci részvételével nem eredményeznek piactorzító befolyást. A törvénymódosítás nem érinti, hogy az MFB Zrt.-nek. az általa bel- és külföldről gyűjtött, éven túli forrásokból alapvetően közép- és hosszú lejáratú, fejlesztési célú hiteleket kell nyújtania, döntően a kis- és középvállalkozások részére, emellett továbbra is szükséges, hogy a banknak - a saját tőkéjét meg nem haladó összegben - lehetősége legyen a fejlesztések megvalósítását közvetlen vagy közvetett tőkejuttatással is elősegíteni.

Az elhúzódó gazdasági válság kedvezőtlen hatásainak kiküszöbölése, a hazai gazdaság különböző területein felmerülő, állami részvételt is szükségessé tevő fejlesztési feladatok finanszírozásának igénye indokolja, hogy a törvénymódosítás szűk körben kiegészíti a fejlesztési hitel- és tőkefinanszírozással érintett területeket (pl. turisztika, agrárium, vidékfejlesztés).

Az MFB Zrt. feladatai között hangsúlyosabban megjelenik, hogy a bank Magyar Állam nevében a tulajdonosi jogokat gyakorol törvényben meghatározott állami tulajdonú gazdálkodó szervezetek esetében nemzetgazdasági szempontból jelentős fejlesztések, beruházások megvalósítása, bővítése, hatékonyságának növelése, valamint a versenyképesség javítása érdekében. A törvénymódosítás azonban garanciális okokból meghatározza a tulajdonosi joggyakorlás tartalmát és egyértelművé teszi, hogy a bank állami tulajdonú társasági részesedést nem privatizálhat. A törvénymódosítás következtében ugyanakkor nem változik az a szabályozás, amely szerint a bank kizárólag az MFB tv.-ben felsorolt feladataihoz közvetlenül kapcsolódó üzletszerű tevékenységet végezhet. A módosítást követően is érvényesül, hogy az MFB Zrt. a pénz- és tőkepiacról felvett, visszafizetendő forrásokból a központi (állami) költségvetés helyett nem finanszírozhat olyan, részben vagy egészben meg nem térülő infrastrukturális- vagy egyéb beruházásokat, amelyek megvalósítás a költségvetési feladat.

Az MFB Zrt. működésével kapcsolatban problémát jelent a hatályos szabályozás, amely lehetővé teszi több vezérigazgató alkalmazását. A bank vezetésének vezérigazgatói szinten történ történő megosztása következtében a működés, szervezet nem átlátható, a felelősségi viszonyok tisztázatlanok.

A módosítás szerint a vezető állású személyek, ügyvezetők megválasztásához, kinevezéséhez nem kell a felügyelet engedélye, de a felügyelet a megválasztást, kinevezést követően jogosult annak az érintett személynek a felmentését kezdeményezni, aki a törvényi előírásoknak nem felel meg. A felügyelet előzetes kontrollját tehát utólagos felügyeleti kontroll váltja fel.

Az Európai Uniós csatlakozási tárgyalások során, a szolgáltatások szabad áramlása című (3. számú) tárgyalási fejezetben, a pénzügyi szolgáltatások vonatkozásában a Kormány, az Eximbank ZRt. mellett, kérte az MFB, mint szakosított hitelintézet kivételi listára helyezését az EU Banki Irányelv alól. Az EU az MFB kivételi listára helyezését (gyakorlatilag a közösségi prudenciális előírások alóli felmentését) a (CONF-H 51/00) Közös Álláspontban megadta.

A kivételi listára vétel feltételei a következők:

A szakosított hitelintézet

- nem végez határon átnyúló tevékenységet, illetőleg a külföldön végzett tevékenysége során nem támaszt versenyt a külföldi partnerekkel szemben;

- nem vagy csak kis mértékben versenyez más hitelintézetekkel;

- korlátozott körben és meghatározott területen fejti ki a tevékenységét;

- külön jogszabály alapján és/vagy külön felügyelet alatt működik;

- jellemzően állami tulajdonban van.

A törvénymódosítás az MFB Rt. kivételi listára helyezésének megalapozottságát nem érinti. A szabályozás a többi vonatkozó EU előírást sem sérti, tehát EU-konformnak tekinthető.

A törvénymódosítás az elhúzódó gazdasági válság által generált új kihívásokra adott válaszok mellett az MFB Tv. rendelkezéseinek koherenciáját, az egyes törvényszakaszok más jogszabályokkal való összhangját, és a következetes jogértelmezés biztosítását szolgálja.

A törvény a VPOP és az APEH összevonásához szükséges törvényi rendelkezések megállapítását és törvénymódosításokat tartalmazza.

-----STARTING---POINT---RESZLETES---

Az 1. §-hoz

A törvénymódosítás - az elmúlt évek gyakorlati tapasztalatain alapulva - egyértelműen meghatározza a Vtv. hatálya alá tartozó vagyon fogalmát. A fogalomrendszer így alkalmas arra, hogy a törvényi szabályozás alapján egységes joggyakorlási elveket lehessen kialakítani az állami vagyonnal való gazdálkodás körében, függetlenül attól, hogy az mely vagyontípusra vonatkozik.

A törvénymódosítás a jelenlegi megfogalmazáshoz képest az új típusú tulajdonosi joggyakorlás jellemzőit nyomatékosabban tükröző módon határozza meg a Magyar Állam vagyonára vonatkozó tulajdonosi joggyakorlás és vagyonkezelés feladatait. E körben megjelenik a vagyongazdálkodásnak önálló szakpolitikaként, önálló ágazat szintjére emelése, és ezzel összhangban az e területen is jelentkező szemléletváltozás legfontosabb olyan elemei, mint az állami vagyon felhasználásának célhoz kötése, és az elvi különbségtétel az ún. üzleti alapú hasznosítás tekintetében.

A 2. §-hoz

A törvénymódosítás - összhangban a 2. §-ban meghatározott elvekkel - pontosítja a kincstári vagyon fogalmát akként, hogy állami feladat ellátásához szükséges vagyonként határozza meg. Ezzel megteremti az alapot ahhoz, hogy az állami (kincstári) vagyont használók csak olyan mértékben és módon használják ezt a vagyont, amennyiben és ahogyan az az általuk ellátandó feladathoz szükséges, megvalósítva így a vagyon optimális és hatékony használatát.

A 3. §-hoz

A törvénymódosítás meghatározza az MNV Zrt. szerepét az új típusú állami vagyongazdálkodásban. Kiemelést érdemel a jelenlegi feladataihoz képest a közreműködése olyan új, a vagyongazdálkodás egészének az egységes és átlátható elvek szerinti irányait meghatározó dokumentumok, mint a Nemzeti Vagyongazdálkodási Irányelvek és az Éves Nemzeti Vagyongazdálkodási Program kormányzati előkészítésében.

Új elemet jelent az MNV Zrt. feladatai között a törvénymódosítás azon rendelkezése, amely alapján az MNV Zrt. az állami feladatok ellátása során a költségvetési szervek, illetve az egyéb, az állami vagyont használó természetes személyek, jogi személyek és jogi személyiséggel nem rendelkező szervezetek részére a működésükhöz szükséges állami tulajdon használatához szükséges szolgáltatásokat (üzemeltetés, beszerzés) nyújt. E szabály értelmében az állami vagyon működtetésével kapcsolatos - jelenleg széttagoltan, egységes irányítás híján zajló - források felhasználása koncentráltan történik. Ezzel megvalósulhat az állami vagyon működtetésének olyan optimális, átlátható rendszere, amely hosszútávon jelentős költségmegtakarítást eredményezhet.

A módosítás rögzíti az MNV Zrt. jogi státusát. Az MNV Zrt.-ben a Magyar Állam részvényesi jogait - az e törvényben meghatározott kivételekkel - a miniszter gyakorolja.

A törvénymódosítás az MNV Zrt. szervezetét - éppen a társaság hatékonyabb, átláthatóbb, a törvényben meghatározott feladatokat reálisan megvalósító működése céljából - a hatályos Gt.-vel jobban harmonizáló módon határozza meg, mint a korábbi szabályozás. Ennek alapján az MNV Zrt.-nél legfeljebb 7 tagú Igazgatóság és 5 tagú Felügyelő Bizottság működik. E testületek tagjait a miniszter nevezi ki öt éves időtartamra, és a visszahívási jog is őt illeti meg.

A törvénymódosítás e két testület tagjaival szemben támasztott szigorú szakmai és összeférhetetlenségi követelményeket azonos módon határozza meg, továbbá részletesen szabályozza a működésük legfontosabb elemeit.

A törvénymódosítás részletesen tartalmazza továbbá az Igazgatóság jogköreit, melynek értelmében - a törvényben meghatározott keretek között - az Igazgatóság látja el a Gt. szerinti feladatain túlmenően, a korábban a Nemzeti Vagyongazdálkodási Tanács jogkörébe utalt feladatokat is.

Az MNV Zrt. munkaszervezete is illeszkedik a gazdasági társaságként való működés általános szabályaihoz. Ennek értelmében az MNV Zrt. munkaszervezetét, a jogszabályok, az MNV Zrt. alapító okirata, a részvényesi jogokat gyakorló miniszter határozatai, valamint az Igazgatóság döntéseinek keretei között a vezérigazgató vezeti, akit - az általános helyetteséhez hasonlóan - a miniszter nevez ki és ment fel.

A 4. §-hoz

A törvénymódosítás - figyelemmel az állami termőföldvagyonnal való gazdálkodás eltérő szervezeti megoldására, és a Nemzeti Vagyongazdálkodási Tanács megszűnésére - rendezi az állami vagyon hasznosításából származó bevételek felhasználásáról.

Az 5. §-hoz

A törvénymódosítás kiegészíti az állami vagyon használatára vonatkozó versenyeztetési eljárás mellőzésének a törvényi feltételeit, azzal, hogy a Kormány nyilvános határozatban dönthet a versenyeztetés mellőzéséről, ha társadalom-, fejlesztéspolitikai vagy egyéb szempontok szerinti közérdekű cél érdekében az adott ügylet megvalósítása kiemelten indokolt.

A 6. §-hoz

A törvénymódosítás, figyelemmel a Vtv. 3. § (2) bekezdésére, és a Nemzeti Vagyongazdálkodási Tanács megszűnésére, szabályozza a gazdálkodó szervezet alapítására, és a tulajdonosi jogok gyakorlására irányuló szabályokat. Összhangban a Vtv. 3. § (1) bekezdésével a törvénymódosítás külön is kiemeli, hogy a Magyar Fejlesztési Bank Zrt. felett a tulajdonosi jogokat e törvény és a Magyar Fejlesztési Bankról szóló külön törvény alapján a miniszter gyakorolja, megvalósítva így az ágazati irányítást az állami vagyon azon elemei fölött is, ahol nem az MNV Zrt. útján gyakorolja a Magyar Államot megillető tulajdonosi jogokat.

A 7. §-hoz

Összhangban az 5. § rendelkezéseivel a törvénymódosítás kiegészíti az állami vagyon elidegenítésére vonatkozó versenyeztetési eljárás mellőzésének a törvényi feltételeit, azzal, hogy a Kormány nyilvános határozatban dönthet a versenyeztetés mellőzéséről, ha társadalom-, fejlesztéspolitikai vagy egyéb szempontok szerinti közérdekű cél érdekében az adott ügylet megvalósítása kiemelten indokolt.

A 8. §-hoz

A Magyar Tudományos Akadémia javára is átruházható ingyenesen az állami vagyon tulajdonjoga.

A módosítás a korábbi szabályozással ellentétben, értékhatártól függetlenül a Kormány hatáskörébe utalja az állami vagyon törvény szerinti esetekben történő ingyenes átruházásról való döntést. Ezekben az esetekben a Kormány nyilvános határozattal dönt, megteremtve így a döntései feletti társadalmi kontroll lehetőségét.

A 9. §-hoz

Az Áht. elnevezését pontosítja.

A 10. §-hoz

A módosítás kifejezetten rögzíti, hogy a részvények elidegenítése, biztosítékul adása semmis jogügylet. Az MFB jegyzett tőkéjének felemelése javítja a bank tőkeszerkezetét, elősegíti a bank katalizátor szerepét a gazdasági válság következtében beszűkülő hitelpiacon a pénzpiaci források bevonása és azok kihelyezése során.

A 11. §-hoz

A hazai gazdaság különböző területein felmerülő, a versenyképesség javítását szolgáló fejlesztési feladatok finanszírozásának igénye indokolja, hogy a fejlesztési hitel- és tőkefinanszírozás célzott területeként nevesítve is megjelenjen a turisztika, az agrárium, és a vidékfejlesztés.

A fejlesztési hitel- és tőkefinanszírozás mellett - a törvényi feladatok között - új elemként szerepel az állam nevében történő tulajdonosi jogok gyakorlása, törvényben meghatározott állami tulajdonú gazdálkodó szervezetek esetében. A bank által gyakorolt tulajdonosi jogok célhoz kötöttek: nemzetgazdasági szempontból jelentős fejlesztések, beruházások megvalósítása, bővítése, hatékonyságának növelése, valamint a versenyképesség javítása érdekében történik.

A bank részére a hatályos törvényi szabályozás is lehetővé teszi, hogy külön törvényben meghatározott gazdálkodó szervezet esetében a Magyar Állam nevében tulajdonosi jogokat gyakoroljon [MFB Tv. 3. § (5) bekezdés]. Ebben a tekintetben nincsen szó új rendelkezésről. A tulajdonosi jogok gyakorlásának a bank törvényes feladatai (MFB Tv. 2. §) közé történő beillesztése azonban olyan új szerkezeti változás a hatályos szabályozáshoz képest, amely erősíti a bank szabályozottságát, további korlátot jelent a szakosított hitelintézet működésében. Az MFB Zrt. ugyanis kizárólag az MFB Tv. 2. §-ában felsorolt feladataihoz közvetlenül kapcsolódó üzletszerű tevékenységet végezhet [MFB Tv. 3. § (1) bekezdés]. A korábbi szabályozás során ez a megszorítás nem érvényesülhetett, hiszen a tulajdonosi jogok gyakorlására vonatkozó felhatalmazás nem szerepelt az MFB Tv. 2. §-ában felsorolt - a bank üzletszerű tevékenységeinek határát kijelölő - feladatok között. Emellett további korlát a hatályos szabályozáshoz képest, hogy a tulajdonosi jogok gyakorlása nem általánosságban, hanem célhoz kötötten, nemzetgazdasági szempontból jelentős gazdálkodó szervezetek fejlesztése, hatékonyságuk növelése stb. érdekében történhet.

A 12. §-hoz

A módosítás hiánypótló szerepet betöltve meghatározza a tulajdonosi jogok gyakorlásának tartalmát, egyidejűleg kijelöli a tulajdonosi jog gyakorlás korlátait (a tulajdonosi joggyakorlással érintett társasági részesedések tulajdonjogát az MFB Zrt. nem ruházhatja át, a részesedésekre vételi jogot, elővásárlási jogot szerződéssel nem alapíthat, biztosítékul azokat nem adhatja, a gazdálkodó szervezetet végelszámolással nem szüntetheti meg). Kiemelést érdemel, hogy a bank a közvetlen állami tulajdonú tárasági részesedés magánosítására nem jogosult. A törvénymódosítás egyértelművé teszi, hogy az állami tulajdonban álló vagyon elidegenítésére az erre feljogosított szervezet jogosult, az állami vagyonról szóló 2007. évi CVI. törvény, valamint az állami vagyonnal való gazdálkodásról szóló jogszabályok rendelkezései szerint. A törvénymódosítás részletesen szabályozza az állami tulajdonban tartozó társasági részesedések nyilvántartási szabályait, valamint ezen részesedésekhez kapcsolódó beszámolási, költségvetési feladatokat.

A 13. §-hoz

A módosítás lehetővé teszi az éven belüli lejáratú hitel nyújtását, de nem változik, hogy a bank alapvetően egy évet meghaladó (különösen közép- és hosszú lejáratú) fejlesztési célú hitelt, illetőleg kölcsönt nyújthat [MFB Tv. 4. § (1) bek.].

Egy állami fejlesztési banknak van kockázatvállalási kötelezettsége, amely az állami szerepvállalásból, a Kormány gazdaságpolitikai céljainak támogatásából következik, szemben a kereskedelmi bankok kockázatkerülő üzletpolitikájával. A fejlesztés kockázata együtt jár a fejlődés lehetőségével, az állam a fejlesztési bankján keresztül ehhez nyújt támasztékot, a kockázatot az adós és a fejlesztési bank együttesen viseli. Emellett a bank törvényben előírt feladatainak teljesítése, vagyis a Kormány gazdaságpolitikai céljainak banki eszközökkel való elősegítése és a megtérülést biztosító kockázatkezelés közötti összhangot biztosítani kell.

Mindezekért nem indokolt a Hpt.-nél szigorúbb előírásokat alkalmazni a fejlesztési banki kockázatvállalásoknál [MFB Tv. 4. § (2) bek.].

A módosítás egyértelművé teszi, hogy fejlesztési célú hitelnek, illetőleg kölcsönnek minősül a törvény mellékleteiben és külön törvényben meghatározott gazdasági társaságok részére az MFB Zrt., mint tulajdonos, vagy mint tulajdonosi jogok gyakorlója által nyújtott hitel, illetőleg kölcsön is [MFB Tv. 4. § (3) bek.].

A 14. §-hoz

Annak érdekében, hogy a Magyar Állam közvetlen külföldi forrás bevonása, és az ugyancsak a Magyar Állam szuverén kockázatát képviselő MFB Zrt. külföldi pénzpiaci megjelenése összhangban történjen, a bank az államháztartásért felelős miniszterrel és a tulajdonosi jogokat gyakorló miniszterrel egyeztetve végzi az idegen devizában meghatározott, éven túli lejáratú forrásbevonását.

A 15. §-hoz

A törvénymódosítás pontosítja, hogy az MFB Zrt. milyen feltételeknek megfelelő, milyen típusú gazdálkodó szervezetekben szerezhet tulajdoni részesedését, és egyértelművé teszi, hogy a bank az MFB Tv. 2. §-ában meghatározott feladatait közvetlenül, vagy ezen feladatok ellátás a érdekében alapított gazdasági társaságokon keresztül láthatja el. A bank az MFB Tv. 2. §-ában meghatározott feladataihoz nem kapcsolható gazdálkodó szervezetben kizárólag törvényi felhatalmazással szerezhet tulajdont vagy tulajdonrészt.

A 16. §-hoz

A kormány új szervezeti struktúrájával összhangban a bank feletti tulajdonosi jogokat a Nemzeti fejlesztési miniszter gyakorolja.

A törvénymódosítás alapján felügyeleti engedély nem szükséges az MFB Zrt. vezető állású személyének, illetve ügyvezetőjének megválasztásához, kinevezéséhez, de vezető állású személynek, illetve ügyvezetőnek továbbra is csak az személy választható meg, illetve nevezhető ki, aki megfelel a Hpt. 44. §-ában, illetve a 68. §-ában meghatározott feltételeknek azzal, hogy a törvénymódosítás az ügyvezetővé megválasztható személyre vonatkozó szabályokat kiegészíti. Az előzetes felügyeleti engedélyezés helyébe a felügyelet utólagos kontrollja lép, amely alapján a felügyelet jogosult a kinevezett, megválasztott személy felmentését kezdeményezni.

A Hpt.-vel szemben a tulajdonosi jogok gyakorlójának engedélye szükséges az MFB Zrt. alapító okiratának módosításához a következő esetekben:

a) a cég nevének és székhelyének megváltoztatása,

b) az igazgatóság jogkörének módosítása.

A 17-20. §-hoz

A törvénymódosítás szigorítja az összeférhetetlenségi szabályokat, az igazgatóság tagja és az igazgatóság tagjának közeli hozzátartozója [Ptk. 685. § b) pont] ugyanis nem lehet európai parlamenti képviselő sem.

A törvénymódosítás meghatározza az igazgatósági tagok létszámát (5-7 tag), és előírja, hogy az igazgatóság tagjait határozott időre (öt éves időtartamra) választja meg a tulajdonosi jogok gyakorlója.

A módosítás kizárja, hogy a bank munkaszervezetének élén több vezérigazgató álljon, ezáltal is biztosítva a bank működésének átláthatóságát, a tiszta felelősségi, vezetési viszonyokat, a költségtakarékos gazdálkodást. A vezérigazgató az igazgatóság tagja és elnöke, aki jogosult az elnök-vezérigazgató cím használatára.

A 21. §-hoz

A módosítás a törvény belső terminológiai összhangját biztosítja, amikor úgy rendelkezik, hogy az üzleti titok megtartásának kötelezettsége alól az MFB Zrt. alkalmazottai részére a felmentést az MFB Zrt. elnök-vezérigazgatója adhatja meg.

A 22. §-hoz

A törvénymódosítás pontosítja, hogy az MFB Zrt. alkalmazottja - a főszabályként érvényesülő tilalommal szemben - milyen kivételes esetekben lehet gazdasági társaságnál vezető tisztségviselő, illetve felügyelőbizottsági tag, figyelemmel arra, hogy a bank állami tulajdonú társasági részesedések tekintetében e törvény erejénél fogva tulajdonosi jogokat gyakorol.

A 23. §-hoz

Az MFB Tv. mellékleteit határozza meg.

A 24. §-hoz

A Vám- és Pénzügyőrség valamint az APEH összevonásához és az ezzel kapcsolatos irányítási jogkörökhöz kapcsolódó módosításokat tartalmazza.

-----STARTING---POINT---VEGE---

A 25-41. §-hoz

A hatálybalépést, a további törvénymódosításokat és átmeneti rendelkezéseket tartalmazza.