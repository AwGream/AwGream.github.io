1997. évi V. törvény indokolása

az országgyűlési képviselők jogállásáról szóló 1990. évi LV. törvény módosításáról

-----STARTING---POINT---ALTALANOS--- 

Az országgyűlési képviselők jogállásáról szóló 1990. évi LV. törvény módosításáról szóló, tartalmilag az országgyűlési képviselők összeférhetetlenségét szabályozó törvény elsődleges célja, hogy biztosítsa a törvényhozói munka függetlenségét, a nem kívánatos befolyásolásoktól való mentességet, a lelkiismeretes képviselői munka végzését.

I.

Az országgyűlési képviselőkre vonatkozó összeférhetetlenségi szabályok minden parlament legbonyolultabb s leginkább körültekintő szabályozást igénylő törvényalkotási feladatai közé tartoznak. Magyarországon 1946 óta komplex összeférhetetlenségi törvény nem volt. Azt megelőzően viszont nagyon részletes, önálló összeférhetetlenségi törvényeket fogadtak el a magyar parlamentben. A magyar parlamentarizmus történetében az első átfogó összeférhetetlenségi törvényt 1875-ben fogadta el a magyar parlament az 1875. évi I. tc. formájában. Ezt követően 1901-ben szabályozta ismét átfogó jelleggel a magyar parlament a képviselők összeférhetetlenségét a XXIV. számú tc.-ben. Újabb átfogó szabályozásra az 1925. évi XXVI. törvénycikkben került sor. Jelentős módosításra az 1938. évi XIX. számú törvénycikkben került sor, majd az utolsó átfogó összeférhetetlenségi törvényt 1946-ban fogadta el a magyar parlament XXVI. számú törvénycikk formájában.

Az utolsó átfogó összeférhetetlenségi törvény néhány évig volt hatályban, majd az 1949. évi XX. törvény és a hozzákapcsolódó törvénykezések kapcsán hatályát veszítette. A diktatórikus szocializmus éveiben a gazdasági összeférhetetlenség szabályai szinte értelmetlenné váltak a tulajdoni viszonyok radikális átalakulása révén, továbbá annak révén, hogy a hatalom megosztásával szemben a hatalom egységének elvéből kiindulva, erőteljes hatalomkoncentráció valósult meg, amelynek során nemhogy elkerülendő, hanem kifejezetten kívánatos volt az, hogy a magas állami, párttisztségeket, egyéb politikai és közhatalmi pozíciókat betöltők, valamint a gazdasági élet vezető tisztségeit betöltő személyek kerüljenek a parlamentbe. Néhány jelentéktelen, ún. hivatali-politikai összeférhetetlenségi szabályt leszámítva, amelyeket az Alkotmány tartalmazott, összeférhetetlenségi szabályok megalkotására és részletes kimunkálására nem került sor.

II.

Amikor egy parlamenti demokrácia életében részletes összeférhetetlenségi szabályok kialakítására és elfogadására kerül sor, az már a parlamenti demokrácia konszolidációjának a jele. Ezt hangsúlyoznunk kell azért, mert jó néhányan úgy vélik, hogy az összeférhetetlenségi szabályok a parlamenti demokrácia válságtermékei, akkor kerül sor kidolgozásukra és elfogadásukra, amikor a parlament tisztasága, a képviselők függetlensége, a hatalmi ágak elválasztásának elve vagy a képviselők vagyoni és jövedelmi viszonyainak az átláthatósága kerül veszélybe. Határozottan le kell szögezni és hangsúlyozni kell azt, hogy az összeférhetetlenségi szabályok nem büntető szabályok, nem büntetőjogi intézmény az összeférhetetlenség, hanem közjogi intézmény.

Az összeférhetetlenség erkölcsi alapokon nyugvó közjogi intézmény, ennek megfelelő szabályozási elvekkel, szabályozási célokkal, eljárási szabályokkal és szankciókkal.

Az összeférhetetlenségi szabályok hosszútávon meghatározzák a parlament összetételét, a parlamenti képviselet tartalmát és jellegét. Az összeférhetetlenségi szabályok összefüggenek azzal is, hogy a parlament egykamarás, vagy kétkamarás parlament formájában működik-e. A második kamara működése esetén jó néhány olyan szervezet és szakmai terület képviselői vehetnek részt a második kamarában, akiknek a szervezeti tagsága és pozíciója a képviselő testületi tagsággal egyébként összeférhetetlen.

Mennél szigorúbbak és mennél szélesebb körre terjednek ki az összeférhetetlenségi szabályok, annál inkább fennáll a veszélye annak, hogy a parlament a társadalomtól elszakított, izolált politikai képviseleti testület lesz, amelynek társadalmi gyökerei, érdekartikulációs funkciói megszakadnak illetve veszélybe kerülnek.

Az összeférhetetlenségi szabályoknak nem lehet céljuk az, hogy a korábbi választásokon kialakult parlamenten belüli arányokat utólagosan korrigálják és a parlamenti összetételt lényegesen megváltoztassák.

III.

1. A szabályozás indokai

Magyarországon a rendszerváltás következtében konszolidált és működőképes demokrácia van. A képviselői összeférhetetlenség a parlamenti jog - a házszabály mellett - második legjelentősebb területe, amelynek teljes körű jogi rendezése és szabályozása ma még hiányzik. A politikai-hivatali összeférhetetlenséget az országgyűlési képviselők tekintetében az Alkotmány 20. §-a és a képviselők jogállásáról szóló 1990. évi LV. törvény 6-8. §-ai és néhány egyéb törvény (pl. a TB önkormányzati képviselők választásáról szóló törvény) szabályozzák.

Az összeférhetetlenségi eljárás szabályait jelenleg az Alkotmány és az 1990. évi LV. törvény tartalmazza. Az összeférhetetlenség szankcióját az Alkotmány 20/A §-ának c) pontja szabályozza.

Összeférhetetlenségi eljárást az országgyűlési képviselővel szemben a parlament bármely tagja kezdeményezhet. Az összeférhetetlenség kimondására az Országgyűlésnek van hatásköre. Az összeférhetetlenség kimondása előtt a képviselő az Országgyűléshez intézett nyilatkozatával lemondhat megbízatásáról, amelyhez az Országgyűlés elfogadó nyilatkozatára nincs szükség. Ha a képviselő nem mond le összeférhetetlen megbízatásáról vagy képviselői mandátumáról, akkor az Országgyűlés kimondja az összeférhetetlenséget és az Alkotmány 20/A §-ának (1) bekezdés c) pontja szerint az országgyűlési képviselői megbízatása megszűnik.

Az Alkotmány és az 1990. évi LV. törvény az országgyűlési képviselők politikai-hivatali összeférhetetlenségét és eseteit, valamint az ezzel kapcsolatos eljárást és szankciót rendezi csupán.

Az összeférhetetlenségi szabályok hivatottak biztosítani a törvényhozói testület és az egyéni képviselő függetlenségét, a nem kívánatos befolyásolásoktól való mentességét, a lelkiismeretes képviselői munka feltételeinek a megteremtését.

A parlament mint testület és a képviselő közjogi autonómiájának és függetlenségének a feltételeit lényegileg három jogintézmény biztosítja:

a) a szabad mandátum elve, amelyre vonatkozó szabályokat a választójogi törvény, az Alkotmány és a házszabály tartalmazza (politikai függetlenség),

b) a mentelmi jog, amely a képviselő jogi függetlenségét biztosítja,

c) az összeférhetetlenség közjogi intézménye, amely a képviselő anyagi, hivatali, erkölcsi és lelkiismereti függetlenségét biztosítja.

2. Az összeférhetetlenség fogalma és jelentősége

Az összeférhetetlenség fogalma: a törvényben meghatározott pozíciók, tisztségek, tagságok, foglalkozások és a képviselői megbízatás egyidejű betöltésének tilalma, illetve meghatározott tevékenységek végzésének tilalma a képviselői mandátum ideje alatt.

Az összeférhetetlenségi intézmény és szabályozás jelentőségét adja az, hogy lényegileg az összeférhetetlenség a társadalom jelentős rétegeit megfosztja a parlamenti képviselői feladatok ellátásától, illetve választási kényszerhelyzetet hoznak létre az összeférhetetlenségi szabályok, amelyben az összeférhetetlen helyzetbe került képviselőnek választania kell parlamenten kívüli megbízatása, tisztsége, tevékenysége és parlamenti képviselői mandátuma között. Más esetekben (az abszolút összeférhetetlenség esetén) a képviselőnek nincs választási lehetősége, hanem az összeférhetetlenség megállapítása jogszabály alapján a képviselői mandátum elvesztését vonja maga után.

Az összeférhetetlenségi szabályok jelentőségét nemcsak jogi, normatív és a képviselő függetlenségét garantáló jelentősége adja, hanem az is, hogy végső soron egy ország parlamentjének összetétele nagymértékben függ az összeférhetetlenségi szabályoktól, azok szigorúságától vagy enyhébb jellegétől. Természetesen nem szabad, hogy illúziónk legyen abban a vonatkozásban, hogy mennél szigorúbb és mennél szélesebb körre kiterjedő összeférhetetlenségi szabályokat alkot meg a parlament, annál kisebb lesz a képviselők nem kívánatos befolyásolásának esete. A szigorú, normatív és érvényesíthető, kimerítő taxációval szabályozott összeférhetetlenség mellett is a nemformális befolyásolás lehetősége minden parlamenttel és parlamenti képviselővel kapcsolatban megmarad.

3. Az összeférhetetlenség szabályozásának céljai

Az összeférhetetlenségi szabályok legfontosabb célja, hogy biztosítsák a törvényhozói munka függetlenségét, a nem kívánatos befolyásolásoktól való mentességet, a lelkiismeretes képviselői munka végzését.

Ennek érdekében az összeférhetetlenség szabályozásának konkrét céljai:

a) a képviselők anyagi, szervezeti, hatalmi függetlenségének biztosítása,

b) a hatáskörök és a hatalmi pozíciók koncentrálásának megakadályozása, a hatalmi ágak elválasztásának garantálása,

c) a gazdasági és a politikai pozíciók összefonódásának megakadályozása,

d) a nem kívánatos érdekérvényesítés és befolyásolás megakadályozása,

e) a képviselőhöz méltatlan magatartást tanúsító képviselők megfosztása mandátumuktól, illetve annak megakadályozása, hogy a képviselői mandátumra méltatlan személyek képviselők lehessenek,

f) a képviselők vagyoni és jövedelmi viszonyainak átláthatósága és ellenőrizhetősége.

4. Az összeférhetetlenség fajtái és területei

Az összeférhetetlenségnek többféle fajtája van, és többféle szempont szerint csoportosíthatjuk őket:

a) A hivatali összeférhetetlenség, amely a képviselőnek a Kormánytól és a kormányzati szervektől való függetlenségét hivatottak biztosítani, valamint a nagy, erősen hierarchikus, szigorú alá-fölérendeltség elve alapján működő szervezetek tagjait kívánják távol tartani a parlamenttől. A köztisztviselők összeférhetetlensége.

b) A politikai összeférhetetlenség esetei, amelyek egy része a hatalmi ágak szigorú elválasztásával függenek össze, a hatalmi ágak elválasztásának perszonális garanciáit jelentik. A politikai összeférhetetlenség másik esete, amikor a képviselői mandátumból korábbi vagy meglévő politikai szervezeti tagság miatt zárnak ki egyes személyeket.

c) Érdekeltségi összeférhetetlenség, amely a parlamenten kívül meglévő erős érdekbefolyásolást kívánja megakadályozni.

d) Közbenjárói, nem kívánatos érdekkijárói összeférhetetlenség, amit hihetetlenül nehéz megkülönböztetni az érdekképviseleti funkciótól.

e) Méltatlansági összeférhetetlenség

- büntetőjogi összeférhetetlenség

- erkölcsi összeférhetetlenség.

A feloldhatóság szempontjából beszélhetünk abszolút összeférhetetlenségről, ilyenek pl. a méltatlansági összeférhetetlenségek, amelyeknek a megállapítása esetén a képviselő a jogszabály erejénél fogva feltétlenül elveszíti képviselői mandátumát. A relatív összeférhetetlenség, amely esetben a képviselő választási kényszer elé kerül, hogy vagy a képviselői mandátumáról, vagy az azzal összeférhetetlen pozíciójáról, megbízatásáról, tisztségéről mond le.

Az összeférhetetlenség időbeli érvényesülése és hatálya szempontjából beszélhetünk egyrészt a jelöltségből kizáró összeférhetetlenségről, másrészt a képviselői mandátum idején érvényesülő összeférhetetlenségről, harmadrészt utólagos összeférhetetlenségről, amely esetben a képviselő mandátumának lejárta után sem vállalhat meghatározott ideig meghatározott pozíciókat, pl. magas rangú köztisztviselői állást, vagy nem lehet koncessziós vagy közbeszerzői szerződés kedvezményezettje.

5. Az összeférhetetlenség szabályozásának fő elvei, módjai és szabályozási módszerei

Az összeférhetetlenség szabályozásának fő és kívánatos elvei:

1) A szabályozás teljes körű legyen, terjedjen ki az összeférhetetlenség minden területére és körére.

2) A magyar társadalom és parlamenti demokrácia viszonyaira tekintettel mérsékelt szigorúságú és körű összeférhetetlenség indokolt, amely mellett a parlamenti rotáció és reprezentativitás kívánatos elvei érvényesülhetnek.

3) A képviselők vagyoni és jövedelmi viszonyaira vonatkozó szabályozás során a teljes körű átláthatóságra kell törekedni.

4) Részletes és garanciális eljárási szabályokat kell kidolgozni, és az összeférhetetlenség ügyében a végső döntést a parlament hatáskörébe kell utalni.

Az összeférhetetlenség intézményének szabályozása során háromféle szabályozási módszert és technikát kell alkalmazni:

- kimerítő és teljes körű taxatív szabályozásra van szükség a politikai, a hivatali, a gazdasági érdekeltségi, a tömegtájékoztatási, a köztestületi összeférhetetlenség során.

- A fogalmi szabályozás és az összeférhetetlenség fogalmának interpretatív meghatározására kell törekedni az un. érdekkijárási összeférhetetlenség esetében. A fogalmi szabályozás mellett az érdekkijárói összeférhetetlenség szabályozása során kötelező szabályozási elemként kell elfogadni, hogy csak anyagi ellenszolgáltatás fejében történő nem kívánatos érdekkijárás tekinthető összeférhetetlennek, és el kell kerülni a lex imperfecta szabályozás veszélyeit ezen a területen.

- A vegyes szabályozás, tehát a taxatív és a fogalmi szabályozást együtt kell alkalmazni bizonyos területeken, pl. az erkölcsi és a közbenjárói összeférhetetlenség esetén.

-----STARTING---POINT---RESZLETES---

Az 1. §-hoz

A képviselői tisztség összeférhetetlensége

Az 1990. évi LV. tv. 9. §-ához

Elérendő cél, hogy a képviselők összeférhetetlenségére vonatkozóan csak az Alkotmány és az országgyűlési képviselők jogállásáról szóló törvény állapíthasson meg szabályokat. A 9. § a hivatali és a politikai összeférhetetlenség eseteit szabályozza, az országgyűlési képviselők jogállásáról szóló 1990. évi LV. törvény, a társadalombiztosítási önkormányzat igazgatásáról szóló 1991. évi LXXXIV. törvény, a közbeszerzésekről szóló 1995. évi XL. törvény, az állam tulajdonában levő vállalkozói vagyon értékesítéséről szóló 1995. évi XXXIX. törvény összeférhetetlenségi szabályait megerősítve.

Az 1990. évi LV. tv. 10. §-ához

Az esetleges visszaéléseket elkerülendően közalapítvány kezelő szervének tisztségviselőjeként vagy kezelő szervezetének tagjaként a képviselő nem kaphat díjazást, de a kezelő szervnek tagja lehet.

Az 1990. évi LV. tv. 11. §-ához

A különböző sajtóorgánumokkal (médiával) összefüggő szabályozás kétféle módon akadályozza az esetleges visszaéléseket: egyrészt kiküszöböli, hogy az országgyűlési képviselő (s rajta keresztül pártja) valamint a sajtó között szoros érdek-összefonódás jöjjön létre, mely a közvélemény egyoldalú tájékoztatásához vezethetne. Másrészről megakadályozza azt, hogy az információért folytatott versenyben egyes médiumok meg nem engedett előnyökre tegyenek szert vagy monopol helyzetbe jussanak az összefonódások révén.

Az 1990. évi LV. tv. 12. §-ához

A 12. § az országgyűlési képviselők jogállásáról szóló 1990. évi LV. törvény 7. §-ban leírtakat tartalmazza, csaknem változatlan formában.

Az 1990. évi LV. tv. 13. §-ához

A 13. § tartalmazza a képviselők gazdasági összeférhetetlenségére vonatkozó szabályokat. A törvény szerint országgyűlési képviselő nem tölhet be vezető tisztséget a szavazati jogok 10%-át meghaladó állami tulajdonú részesedéssel (befolyásoló részesedés) működő gazdasági társaságban, illetve a megyei közgyűlések, a megyei jogú városok, a Fővárosi Önkormányzat teljes vagy többségi tulajdoni részesedésével működő gazdasági társaságban.

A társadalomtól, illetve a gazdaságtól való teljes izoláltság lehetetlenné teszi a magas szintű szakmai törvényhozást, a gazdasági élet realitásának felismerését és figyelembevételét a törvényhozói munka során.

Alkotmányossági kérdésként merült fel, hogy a szabályozásban tehető-e különbség a homogén csoportok egyes szereplői között (állami vagy magántulajdon, az összes önkormányzat, vagy csak a megyei közgyűlések, a megyei jogú városok önkormányzata, illetve a Fővárosi Önkormányzat).

Az 1990. évi LV. tv. 14. §-ához

A törvény tartalmazza, hogy az állammal szerződéses viszonyban (gazdasági kapcsolatban) álló gazdasági társaság vezető tisztségét képviselő tölthesse be. E  bekezdés célja, hogy kizárja a protekcionizmust és a korrupciót, a politikai és gazdasági döntéshozatal összekapcsolódását. Elősegíti, hogy kizárólag szakmai szempontok döntsék el, hogy az állam mely magántulajdonban álló céggel köt nagy értékű szerződéseket.

Egyéb összeférhetetlenségi szabályok

Az 1990. évi LV. tv. 15. §-ához

A törvény nem tartja összeférhetőnek azt, hogy az országgyűlési képviselő az állam, vagy a teljes vagy többségi állami tulajdoni részesedéssel működő gazdálkodó szervezet jogi képviselőjeként járjon el. Ez a rendelkezés főként arra jelent biztosítékot, hogy a képviselő ne e minősége miatt kapjon jogi megbízásokat. Ugyanígy tilalmazza a 15. § azt is, hogy bármely szakmai vagy üzleti ügyben a képviselő e minőségére hivatkozva bármiféle előnyhöz jusson. Tiltott az is, hogy a képviselő pozíciójánál fogva szerezzen meg olyan információkat, amelyekhez más úton nem juthatna hozzá, s az is, hogy ezeket az információkat bármilyen módon felhasználja.

Az 1990. évi LV. tv. 16. §-ához

Szigorúan tiltani kell azt, hogy a képviselő e pozícióját felhasználva meg nem engedett anyagi előnyhöz jusson vagy családját ehhez juttassa. A szabályozás hasonló elvekre épül, mint a BTK-ban meghatározott „befolyással üzérkedés| tényállása, azonban fogalmilag többet takar. Azokat a cselekvéseket is tiltja, amelyek bár nem merítik ki a fenti tényállást, de hasonlóak ahhoz.

Indokolatlan és nem politikus azonban annak tiltása, hogy a képviselő a kisebb értékű, nem vesztegetési céllal adott ajándékot elfogadja.

Az 1990. évi LV. tv. 17. §-ához

A törvény e bekezdése a méltatlansági összeférhetetlenség eseteit tartalmazza. A képviselő mandátuma akkor szűnik meg, ha a közügyek gyakorlásától jogerősen eltiltották, szándékos bűntett miatt jogerősen szabadságvesztésre ítélték, vagy ha az állammal szemben a lehetséges jogorvoslati eljárások kimerítése után is köztartozása áll fenn, vagy kényszergyógykezelését bíróság jogerősen elrendelte.

Bejelentési kötelezettség alá eső tevékenységek és jövedelmek

Vagyonnyilatkozat-tételi kötelezettség

Az 1990. évi LV. tv. 18-19. §-ához

A képviselő köteles az Országgyűlés elnökének bejelenteni az összeférhetetlenség alá nem eső munkaviszonyát, különböző szervezetekben fennálló részesedését, tagságát, tisztségét és az ezekből származó jövedelmét.

A képviselők vagyoni és jövedelmi átláthatósága alapvető követelmény közjogi méltóságuk és pozíciójuk következtében. A vagyoni és jövedelmi átláthatóság tartalma: információadási kötelezettség a képviselő vagyoni helyzetéről és jövedelméről, továbbá ezeknek az adatoknak a korlátozott nyilvánossága, vagyis csak az Országgyűlés Mentelmi és Összeférhetetlenségi Bizottságának tagjai, továbbá a parlamenti képviselők tekinthetnek bele.

1. Az információadási kötelezettség tárgya:

a) a vezető pozíciók, tagságok amelyek egy része jövedelemmel jár, egy része nem jár jövedelemmel (18. §-ban szabályozva),

b) bizonyos tevékenységek, amelyek egy része jövedelemmel jár, más része jövedelem nélkül is bevallási kötelezettség alá esik (18. §-ban szabályozva),

c) induló vagyoni helyzet, időközbeni vagyongyarapodás és a képviselői mandátum megszűnésekor meglévő vagyoni helyzet,

d) juttatások és ajándékok meghatározott értékhatár  felett (16. § (2) bekezdésében szabályozva).

2. Az információadási kötelezettség személyi köre:

A képviselő és a képviselővel közös háztartásban élő házastársa, élettársa és gyermeke. Jogi garanciákat kell adni arra vonatkozóan, hogy az információadási kötelezettség harmadik személyt ne hozzon hátrányos helyzetbe. (Pl. nem hozzátartozó tulajdonostársat).

3. Az információadási kötelezettség időtartama:

Induló állapot a képviselői megbízólevél átadásának időpontjában meglévő vagyoni helyzet, záró állapot a mandátum megszűnésekor meglévő vagyoni helyzet.

A vagyoni és jövedelmi viszonyok átláthatóságára vonatkozó szabályok, csak a modern korban kapcsolódtak a szigorúan vett összeférhetetlenségi szabályokhoz. Nem indokolt azonnal az összeférhetetlenséggel kapcsolatos, lényegileg egyetlen és rendkívül szigorú szankció alkalmazása, nevezetesen a képviselői mandátumtól való megfosztás, illetve az összeférhetetlen pozíciótól vagy jövedelemtől való megszabadulás előírása. Ezért az eljárási szabályok során a vagyoni és jövedelmi viszonyok átláthatóságára vonatkozó szabályok megsértése esetén enyhébb szankciók alkalmazása indokolt. (Pl. képviselői munkától és jogok gyakorlásától átmeneti időre való eltiltás, stb.)

A vagyonnyilatkozat-tételnek csak akkor van értelme, ha ezt a képviselői megbízatás megszűnése után is megteszi a képviselő. Amennyiben a képviselőt újraválasztják, szankcionálható a záró vagyonnyilatkozat-tételi kötelezettség elmulasztása úgy, hogy megtételéig nem gyakorolhatja képviselői jogait, nem részesülhet tiszteletdíjban. Ha a képviselőt nem választják újra és így nem tesz eleget a vagyonnyilatkozat-tételi kötelezettségének, a képviselő késedelmi kamatot köteles fizetni a korábbi vagyonnyilatkozatában meghatározott összeg alapulvételével.

Eljárási szabályok

Az 1990. évi LV. tv. 20-22. §-ához

Az összeférhetetlenségi eljárás kezdeményezésére bárki jogosult. Önmaga helyzetének tisztázása érdekében maga a képviselő is kezdeményezheti az összeférhetetlenségi eljárást önmagával szemben. A kezdeményezés feltételei: írásban kell kezdeményezni, pontosan meg kell jelölni, hogy mely képviselővel szemben és milyen összeférhetetlenségi ok merült fel, mellékelni kell a szükséges bizonyítékokat is.

A képviselői összeférhetetlenség kivizsgálását csak a parlament illetékes, Mentelmi és Összeférhetetlenségi Bizottsága rendelheti el és folytathatja le úgy, hogy az adott ügy kivizsgálására tagjai sorából - sorsolással - három tagú vizsgálóbizottságot hoz létre. A vizsgálóbizottság eljárásának részletes szabályait az Országgyűlés Házszabálya állapítja majd meg.

A szóba jöhető más megoldások (Alkotmánybíróság, a Legfelsőbb Bíróság valamely tanácsának, a Közigazgatási Bíróság valamely tanácsának, vagy más bírói fórumnak a kijelölése) sértenék a parlament szuverenitását és a képviselő autonómiáját. Nem látszik indokoltnak a parlamenten belüli zsűri-rendszer, parlamenti bíróság, stb. felállítása sem.

A Mentelmi és Összeférhetetlenségi Bizottság, amennyiben abszolút összeférhetetlenséget állapít meg, javaslatot tesz a parlamentnek az összeférhetetlenség kimondására, és ezzel a képviselő mandátumának megszüntetésére.

Relatív összeférhetetlenség esetén az összeférhetetlenségi bizottság rövid határidőt szab a képviselő számára az összeférhetetlenségi helyzet megszüntetésére, vagy képviselői mandátumáról való lemondásra. Ha a képviselő sem az összeférhetetlenségi helyzetet nem szünteti meg, sem képviselői mandátumáról nem mond le, akkor az összeférhetetlenség fennállta miatt az összeférhetetlenségi bizottság javaslatot tesz a parlamentnek az összeférhetetlenség kimondására, ezzel a parlamenti képviselői mandátumának megszüntetésére.

Az összeférhetetlenségi bizottság tehát csak javaslattevő, előterjesztő szervezet, a végső döntést, amely végső soron a képviselői mandátum megszűnésével jár, csak a parlament mondhatná ki.

A parlament döntése ellen fellebbezésnek helye természetesen nincs. Az összeférhetetlenség kimondása ügyében a parlament a jelenlévő országgyűlési képviselők kétharmados többségével hozná meg döntését.

Ennél részletesebb eljárási szabályokat az összeférhetetlenségi törvény-tervezetében nem indokolt megállapítani, mivel az összeférhetetlenségi szabályok végső soron attól függenek, hogy miféle összeférhetetlenségi törvényt fogad el a parlament. Az összeférhetetlenségi eljárásra vonatkozó alapvető elveken és garanciákon túl a részletes eljárási szabályokat a Házszabály állapítja majd meg. Ezeken a részletes eljárási szabályokon belül indokolt rendezni a vagyoni és jövedelmi helyzet viszonyok átláthatóságára vonatkozó szabályok megsértésére vonatkozó szankciókat is.

A vagyonnyilatkozatokat és a bejelentési kötelezettség alá tartozó tevékenységeket, valamint az összeférhetetlenséggel kapcsolatos minden nyilvántartást az Országgyűlés Mentelmi és Összeférhetetlenségi Bizottsága vezeti. A nyilvántartásba szereplő adatokba csak a bizottság tagjai tekinthetnek be, összeférhetetlenségi eljárás megindítása esetén.

-----STARTING---POINT---VEGE---

A 2. §-hoz

Tekintettel kell lenni arra, hogy a komplex összeférhetetlenségi szabályokat olyan parlament fogadta el, amelynek tagjai a képviselőjelöltségük és a képviselőségük elvállalása idején nem számolhattak azokkal.

Az összeférhetetlenségi szabályokat együtt kell kidolgozni és egyidejűleg kell hatályba léptetni, viszont az összeférhetetlenségi helyzet megszüntetésére vonatkozó szabályokat differenciáltan kell megállapítani:

a) Azonnal alkalmazható összeférhetetlenségi szabályok: a hivatali-politikai, a méltatlansági, a tömegtájékoztatási, a köztestületi, az állami koncessziós és közbeszerzési törvény hatálya alá tartozó összeférhetetlenségek, valamint az összeférhetetlen jövedelmekre vonatkozó tilalmi szabályok.

b) Azonnal alkalmazhatók az összeférhetetlenségi szabályok azokban az esetekben, amikor a képviselőnek nincsenek összeférhetetlen pozíciói, ugyanis ebben az esetben a képviselő nem vállalhat összeférhetetlennek minősített pozíciót ezután sem.

c) A gazdasági-érdekeltségi összeférhetetlen helyzetben lévő képviselők megtarthatnák pozíciójukat mindaddig, amíg eredeti megbízatásuk tart, de annak lejárta után nem választhatnák újra a képviselőt, csak ha a képviselői megbízatásáról lemond.

d) A jövedelmi és a vagyoni bejelentési átláthatósági szabályok azonnal hatályba lépnének.