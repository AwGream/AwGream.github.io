2012. évi CLIV. törvény indokolása

az egészségügy többletforráshoz juttatása érdekében szükséges törvénymódosításokról, valamint egyéb törvények módosításáról

-----STARTING---POINT---ALTALANOS--- 

A Kormány kiemelt törekvése az egészségügy forráshelyzetének javítása.

A törvény ennek érdekében a forgalmi-fogyasztási jellegű adóknak minősülő jövedéki adóban és népegészségügyi termékadóban egyes termékek adómértékének emelését fogalmazza meg. Az adómérték-emelés olyan termékekhez kötődik, melyek fogyasztása fokozott egészségkockázatot jelent, azaz a törvény egyfelől az egészségügy számára többletforrást teremt, másfelől pedig a növekvő árak miatti fogyasztáscsökkenés révén enyhülhet az egészségügyi ellátórendszer leterheltsége.

A törvény mindemellett az általános forgalmi adóban csökkenti a 98%-os és a 90%-os társadalombiztosítási támogatást élvező gyógyászati segédeszközök áfáját 5%-os mértékre.

A törvény - a készpénzforgalom korlátozása érdekében - azt is megfogalmazza, hogy az adózás rendjéről szóló törvény módosítását tartalmazó törvény módosuljon.

-----STARTING---POINT---RESZLETES---

Az 1. §-hoz

A módosítás szükségességét a hibrid vetőmagok piacának sajátosságai és ezen termékek különleges, jogilag szabályozott státusza indokolja. A módosítás alapján a hibrid vetőmagok esetében - mivel azokat alapvetően nem súly, hanem más mértékegység szerint tartják nyilván és értékesítik - amennyiben az adózó nyilatkozik arról, hogy az értékesített/beszerzett termék hibrid vetőmagnak minősül, a súly tekintetében nem kell nyilatkozatot tennie. A törvénybe illesztendő Art. módosítás hatályba lépése a kihirdetéssel együtt lép hatályba.

A 2. §-hoz

A törvény az üzemanyagok adómértékének közelítése révén, az egészségügyre fordítható bevételek növelése és a költségvetési bevételkiesés megakadályozása érdekében 2013. január 1-jétől 50%-kal növeli az LPG adómértékét.

A 3. §-hoz

A törvény szerint 2013. május 1-jétől újabb 50%-kal emelkedik az LPG adómértéke.

A 4. §-hoz

A törvény értelmében az alkoholtermékek jövedéki adómértéke - figyelemmel e termékek magasabb alkoholtartalomból adódó nagyobb mértékű egészségügyi kockázatára - 15%-kal emelkedik.

Az 5. §-hoz

A törvény előirányozza a sör jövedéki adómértékének 10%-kal történő emelkedését.

A 6. §-hoz

A törvény a pezsgő jövedéki adómértékét is - a sörhöz hasonlóan - 10%-kal emeli.

A 7. §-hoz

A köztes alkoholtermékek jövedéki adómértéke a törvény szerint szintén 10%-kal emelkedik.

A 8. §-hoz

A törvény a tervezetthez képest kisebb mértékben növeli a dohánygyártmányok jövedéki adóját, valamint a két lépcsős adóemelés helyett egy lépésben emeli azokat december 1-jétől annak érdekében, hogy ne növekedjenek túlzott mértékben a fogyasztói árak, illetve ne emelkedjen a feketepiac térnyerésének kockázata sem.

A 9-14. §-hoz

A népegészségügyi termékadóról szóló 2011. évi CIII. törvény hatályos rendelkezése értelmében energiaitalnak minősül az az ital, amely legalább 1 mg/100 ml mennyiségben metil-xantint (koffeint, teobromint, teofilint) és legalább 100 mg/100 ml mennyiségben tartalmaz taurint. A gyártók az adófizetés elkerülése érdekében a receptúra változtatásával az energiaitalból elhagyták a taurint, emellett pedig több új gyártmány esetén megnövelték a termék koffein-tartalmát. A túlzott energiaital-fogyasztás ugyanakkor épp a fiatal nemzedék számára jár káros hatással, megnövekedett a koffein-mérgezéses tünetekkel orvosi ellátásra szoruló fiatalok száma. Ezért a törvény azt irányozza elő, hogy az az ital is energiaital legyen, amely ugyan nem tartalmaz taurint, de metil-xantin tartalma viszonylag magas.

A Neta tv. hatályos szabályai értelmében nem terheli népegészségügyi termékadó azokat az egyébként neta-köteles termékeket, amelyeket a termékgyártó külföldről szerez be abból a célból, hogy azt saját termék-előállításához használja fel alapanyagként, összetevőként (például az italautomata üzemeltető a saját üzemeltetésű automatájába külföldön vásárolja meg a kakaóport vagy a gyümölcsízt süteményt előállításához). Abban az esetben azonban, ha a gyártó az alapanyagként, összetevőként felhasználni kívánt neta-köteles terméket belföldi személytől (kereskedőtől, gyártótól) vásárolja, akkor a neta köteles termékre a gyártó, kereskedő felszámítja az adót.

Az adókötelezettség nagysága azonban - az adó céljára tekintettel - nem függhet attól, hogy belföldről (vélhetően áthárított adóval növelten) vagy külföldről (adót nem viselve) szerzi be a belföldön gyártó az egyébként neta köteles terméket. Mindemellett a valószínűleg alacsonyabb beszerzési ár miatt a gyártónak megéri külföldről beszerezni az alapanyagot.

A módosítás célja, hogy az említett kettősséget megszüntesse, s azonos adójogi megítélés vonatkozzék az ugyanazon célú, neta-köteles termék-beszerzésre.

Ezért a módosítás rögzíti, hogy adókötelezettség terheli az adóköteles termék beszerzését is, feltéve, hogy azt a termékbeszerző saját előállítású termék gyártásához használja és az így gyártott terméket belföldön értékesíti. Az adó alanya ez esetben a beszerző.

Az adót a hatályos szabályoknak megfelelően, önadózással, az áfa-bevallással azonos ütemezésben kell bevallani, mégpedig azon adómegállapítási időszakban, melyben a beszerzett terméket tartalmazó saját előállítású terméket a beszerző adóalany nem az Áfa törvény 89. § (1) bekezdése vagy 98. §-a szerinti módon, azaz belföldön értékesíti.

A neta változások 2013. január 1-jével lépnek hatályba.

A 15. §-hoz

A rendelkezés a 98%-os, illetve a 90%-os támogatású gyógyászati segédeszközöket az 5%-os adómérték alá sorolja.

A 16-19. §-hoz

A társasági adóra és a helyi iparűzési adóra vonatkozó szabályozás értelmében annak az adóalanynak, amelynek az éves szinten számított árbevétele az adóévet megelőző évben meghaladta a 100 millió forintot, az év közben fizetett adóelőleg összegét az adóév utolsó hónapjának 20. napjáig a várható adó összegére ki kell egészítenie.

Az innovációs járulékra vonatkozó szabályozás értelmében az innovációs járulék alanya nem köteles a járulékelőleg kiegészítésére, noha

a) a járulék-kötelezettség a vállalkozási tevékenységhez kapcsolódik,

b) a járulékalap az iparűzési adó alapjával egyezik meg,

c) a bevallási és előleg-fizetési kötelezettség alapvetően a társasági adó rendszerével azonos.

Az innovációs járulékfizetési kötelezettséget összhangba kell hozni a helyi iparűzési adó és a társasági adó szabályokkal oly módon, hogy az érintett vállalkozások számára elő kell írni, hogy az adóév utolsó hónapjának 20. napjáig a megfizetett járulékelőleget a várható járulékfizetési kötelezettségre egészítsék ki. A rendelkezés az innovációs járulékelőleg kiegészítését a megelőző adóév árbevételi összegétől függetlenül írja elő, tekintettel arra, hogy a mikro- és kisvállalkozásokat innovációs járulékfizetési kötelezettség eleve nem terheli.

Rendezi továbbá, hogy a helyi iparűzési adóalap megállapításához hasonlóan az innovációs járulékalap szempontjából se kelljen a külföldi adóalap-rész tekintetében közterhet viselni.

A 20-24. és 28-29. §-hoz

Az államháztartásról szóló 2011. évi CXCV. törvény 41. § (2) bekezdése szerint törvény eltérő rendelkezése hiányában az államháztartás központi alrendszerébe tartozó költségvetési szerv költségvetéséből támogatás, adomány, és más ellenérték nélküli kötelezettség nem vállalható, valamint kifizetés nem teljesíthető. Ezen szabályozás az államilag (a teljesítés függvényében utólagosan, havonta) finanszírozott szakorvos képzés finanszírozását nagymértékben megnehezíti, a tényleges támogatási összegek több hónapos késéssel jutnak el az egyetemekhez, egészségügyi szolgáltatókhoz és a szolgáltatókon keresztül a szakorvos jelöltekhez. A törvénymódosítással megoldható a havonta igazolt szakképzési elemek teljesítéseknek megfelelő finanszírozás. A módosítással csökkennek az adminisztratív terhek, valamint a támogatások hamarabb folyósíthatóak lesznek az érintettek részére.

A GYEMSZI, mint fenntartói jogok gyakorlására kijelölt szerv szerepe egyedi szabályozást igényel, mely az Áht. jelenlegi rendszerében nem kezelhető. Szükséges ezért az Eütv. megfelelő módosításával annak a lehetőségét megteremteni, hogy a GYEMSZI az által a fenntartott egészségügyi intézmények részére támogatást - ideértve az Áht. szerinti költségvetési támogatást -, adományt nyújthasson, valamint más ellenérték nélküli kötelezettséget vállalhasson, ezáltal az érintett intézmények gazdálkodási problémáit közvetlenül, azonnali beavatkozással maga kezelhesse.

A települési önkormányzatok fekvőbeteg-szakellátó intézményeinek átvételéről és az átvételhez kapcsolódó egyes törvények módosításáról szóló 2012. évi XXXVIII. törvény módosítása a GYEMSZI, mint tulajdonosi joggyakorló szerepének pontosítása, jogosultságainak bővítése okán indokolt, melyek a vagyonszerzéshez szükségesek.

Szükséges a folyamatban lévő ügyek vonatkozásában átmeneti szabályokat alkotni.

A 25-26. §-hoz

Az ún. spanyol modellhez kapcsolódó befizetési kötelezettség pontosítása történik meg abban a vonatkozásban, hogy

- az egyéb gyógyszergyártói befizetésekhez hasonlóan ennek volumene is figyelembe vételre kerüljön az ún. sávos kockázatmegosztási rendszerben;

- a spanyol befizetések alapját hasonlóan a 36. § (1) bekezdése szerinti gyógyszergyártói hozzájáruláshoz hasonlóan csökkentse a támogatás-volumen visszafizetés;

- abban az esetben, ha a gyógyszer gyártója a spanyol befizetés hatálya alá tartozó gyógyszerkörben az adott készítményének termelői árát a befizetési kötelezettség megindulásának időpontjához képest 10%-kal csökkenti, a továbbiakban mentesül a befizetési kötelezettség alól;

- a befizetés teljesítése alól nem jelentsen kivételt, egy a befizetés hatálya alá tartozó gyógyszerkörben ha az adott készítmény ún. TTT kódja változik.

Indokolt továbbá, hogy a gyógyszergyártói befizetésekből egységesen - a már meglévő szabályozás szerint - leírhatóak legyenek a gyógyszeripari K+F kedvezmények.

A 27. §-hoz

A módosítások alapvetően a köznevelési törvény jelenleg kevésbé egyértelmű szabályait javítják vagy egészítik ki, illetve pontosítják, valamint megteremtik az összhangot a törvény egyes rendelkezései között, továbbá nyelvhelyességi pontosításokat tartalmaznak.

-----STARTING---POINT---VEGE---

A 30. §-hoz

Hatályba léptető rendelkezések.