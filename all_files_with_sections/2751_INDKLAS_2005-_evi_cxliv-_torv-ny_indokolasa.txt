2005. évi CXLIV. törvény indokolása

a Magyar Köztársaság és az Indiai Köztársaság között a kettős adóztatás elkerüléséről és az adóztatás kijátszásának megakadályozásáról a jövedelemadók területén, Új-Delhiben, 2003. november 3-án aláírt Egyezmény kihirdetéséről

Indokolás

A kétoldalú gazdasági kapcsolatok fejlődését nagymértékben elősegíti a jogilag megfelelően szabályozott gazdasági környezet.

A kettős adóztatás elkerüléséről szóló egyezmények fő célja, hogy az adóztatás szabályozásával, kiszámíthatóvá tételével a szerződő felek támogassák mindkét állam befektetőit. Az egyezmény hatálya a jövedelemadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének kettős adóztatását, oly módon, hogy meghatározza, hogy az egyes jövedelemfajták tekintetében melyik szerződő államnak milyen körben van adóztatási joga.

Az Egyezményt a szerződő felek alkotmányos előírásaiknak megfelelően megerősítették. Ennek alapján az Egyezmény 2005. március 3. napján hatályba lépett rendelkezéseit, pedig a 28. Cikk 3. bekezdésének a) és b) pontjában foglaltaknak megfelelően kell alkalmazni.

Az Egyezmény a két ország által korábban megkötött Egyezmény helyébe lép. Ennek megfelelően a jelen törvény hatályon kívül helyezi a Magyar Népköztársaság Kormánya és az Indiai Köztársaság Kormánya között Új-Delhiben, 1986. október 30. napján aláírt Egyezmény kihirdetéséről szóló 11/1988. (III. 10.) MT rendeletet.

Az Egyezmény tartalmát tekintve törvényhozási tárgyat érint, ezért kihirdetésére - a nemzetközi szerződések megkötésének alkotmányos szabályai és a jogalkotás rendjének törvényi előírásai szerint - törvényben van mód.