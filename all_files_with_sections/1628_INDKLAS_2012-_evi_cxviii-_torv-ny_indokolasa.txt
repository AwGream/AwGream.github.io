2012. évi CXVIII. törvény indokolása

egyes szociális tárgyú és egyéb kapcsolódó törvények módosításáról

-----STARTING---POINT---ALTALANOS--- 

A törvény a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) és a családok támogatásáról szóló 1998. évi LXXXIV. törvény (a továbbiakban: Cst.) módosításával újraszabályozza a családi pótlék iskoláztatáshoz kötésének szabályait. Megszünteti az iskoláztatási támogatás felfüggesztésének szabályait és életkortól, valamint rászorultságtól (rendszeres gyermekvédelmi kedvezményre való jogosultságtól) függetlenül egységesen az iskoláztatási támogatás szüneteltetését írja elő arra az esetre, ha a gyermek (fiatal felnőtt) nem tesz eleget iskolalátogatási kötelezettségének.

A fogyatékos személyek ellátása során szemléletváltásra van szükség annak érdekében, hogy az egyén szükségleteinek és igényeinek megfelelő, a képességeire alapozó, önálló életvitelt segítő szolgáltatási rendszer épüljön ki. Ezt a célt szolgálja a törvénynek a szociális igazgatásról és szociális ellátásokról szóló 1993. évi III. törvény (a továbbiakban: Szt.) személyes gondoskodást nyújtó szociális szolgáltatásokat érintő módosításai közül a támogatott lakhatás jogszabályi hátterének megteremtése.

Az egyes szociális ellátások természetbeni nyújtásának célja az ellátások célzottabb felhasználásának szavatolása.

A gyermekjóléti alapellátások vonatkozásában számos ponton nem egyértelmű a Gyvt. szabályozása, ezért a törvény az ebből fakadó jogértelmezési nehézségeket igyekszik kiküszöbölni, illetve az Szt. módosításával összhangban rendezi a befogadással kapcsolatos kérdéseket.

A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény (a továbbiakban: Mmtv.) keretében megtörtént a rokkantsági ellátórendszer átalakítása. Az ellátórendszer átalakításával összefüggésben a törvény meghatározta a megváltozott munkaképességű személyek foglalkoztatásához nyújtható támogatások keretszabályait. A támogatási rendszer átalakítása folyamatban van, melynek részeként az intézményen belüli foglalkoztatás is átalakításra kerül az Szt. módosításával.

Az Mmtv. módosítása a hatálybalépése óta, a végrehajtás során szerzett tapasztalatokra tekintettel vált szükségessé. A módosítás tartalmazza egyes eljárással, illetve az ellátások folyósításával kapcsolatos rendelkezések pontosítását, emellett indokolt az ellátások összegének megállapítására vonatkozó szabályozás pontosítása is a felülvizsgálat során megállapított állapotváltozás esetén adható ellátási összeg számítása tekintetében.

Pontosításra kerülnek ezen túlmenően a megváltozott munkaképességű személyek ellátásaiban részesülőkre vonatkozó adatok kezelésére, nyilvántartására vonatkozó rendelkezések. 2012. július 1-jétől a megváltozott munkaképességű személyek ellátásaival kapcsolatos feladatokat a kormányhivatalok keretein belül működő rehabilitációs szakigazgatási szervek fogják ellátni. Az informatikai rendszer kialakításához, a nyilvántartás felállításához nélkülözhetetlen a törvény adatkezeléssel összefüggő szabályainak felülvizsgálata. Ehhez kapcsolódóan kerül módosításra a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.), a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény, a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény és az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény is.

-----STARTING---POINT---RESZLETES---

Az 1. §-hoz

A módosítás egyértelműsíti, hogy - összhangban a személyi jövedelemadóról szóló 1995. évi CXVII. törvény 1. számú mellékletének 4.24. alpontjának módosításával - a szociális szövetkezet tagjának személyes közreműködése ellenértékeként kapott bevétel a szövetkezeti tagra irányadó kötelező legkisebb munkabér erejéig az Szt. alkalmazásában sem minősül jövedelemnek.

A 2. §-hoz

Az Szt. szerint nem állapítható meg az aktív korúak ellátására való jogosultsága annak a személynek, aki képzési támogatásként keresetpótló juttatásban részesül. Ugyanakkor, ha a személyt már az aktív korúak ellátására való jogosultság időtartama alatt vonják be keresetpótló juttatás folyósításával járó képzésbe, az ellátást nem kell megszüntetni, hanem a folyósítását kell szüneteltetni.

Ezzel szemben, ha a képzésben részt vevő személy felzárkózást elősegítő megélhetési támogatásban részesül, akkor nem a folyósítás szüneteltetésére, hanem a jövedelemváltozásra vonatkozó rendelkezések alapján a segély megszüntetésére kerülhet sor.

A keresetpótló juttatás és a felzárkózást elősegítő megélhetési támogatás egységes kezelése érdekében szükséges, hogy felzárkózást elősegítő megélhetési támogatásra is az Flt. szerinti képzési támogatásra vonatkozó szabályok legyenek alkalmazandóak.

A 3. §-hoz

A módosítás alapján az Szt. szerinti rendszeres szociális segély, továbbá a Gyvt. szerinti rendszeres gyermekvédelmi kedvezmény esetén sor kerülhet a jelenlegi pénzbeli támogatás részben utalvány formájában történő folyósítására.

Amennyiben a települési önkormányzat képviselő-testülete rendeletben előírja, a rendszeres szociális segély összegéből havi 5000 Ft folyósítható majd utalvány formájában, feltéve, hogy az ellátás havi összege a 10 000 Ft-ot eléri.

A 4. §-hoz

Az elmúlt néhány évben egyre több társasház döntött úgy, hogy a hosszú távú gazdaságossági-, környezetvédelmi-, és energiatakarékossági szempontokat figyelembe véve, a pályázati lehetőségeket kihasználva (vagy anélkül) a panel-, és más típusú épületekben nyílászáró cserét, külső, vagy belső szigetelést fűtéskorszerűsítést hajtanak végre (épület-korszerűsítés).

A korszerűsítéssel kapcsolatos költségek azonban a tulajdonos számára közös költség jellegű kiadásként fizetendők, ami - figyelembe véve a hátralékot felhalmozók jövedelmi viszonyait, anyagi helyzetét - sokszor vállalhatatlan terhet jelent az érintettek számára, ugyanakkor, ha a társasház közgyűlése azt elfogadja, mindenki számára kötelezően fizetendő. Az így keletkező díj a korábbi közös költséghez képest havonta 5000-20 000 Ft közötti többletkiadást jelent a beruházás jellegétől, a ház állapotától, az igénybe vett, vagy vehető támogatásoktól függően. A beruházáshoz szükséges forrás fedezetét a társasházak (részben) banki hitelből finanszírozzák, ezt a hitelszerződést azonban nem a lakás tulajdonosa köti a bankkal, hanem a társasház. Amennyiben az ilyen jellegű korszerűsítés költsége is adósságnak minősülne, bevonhatóvá válna az adósságkezelési szolgáltatásba.

A tapasztalatok szerint a díjhátralékosok kb. felét érinti ez a kérdéskör. A közös költség elmaradásról szóló kimutatást a társasházaknak úgy kell kiállítani, hogy a korszerűsítés kapcsán felmerülő elmaradást külön rovatban szerepeltessék, amely összeg jelenleg nem vonható be az adósságkezelési szolgáltatás során kezelt tartozások körébe, és erre az összegre adósság csökkentési támogatás nem igényelhető. Emiatt azonban a még sikeresen záruló adósságkezelési szolgáltatás esetén is jelentős tartozása maradhat fent az érintetteknek a társasház felé, ami miatt azok végrehajtást kérhetnek a tulajdonos ellen és a lakhatásuk is veszélybe kerülhet. Ezáltal azonban a jogszabály az eredeti célját, vagyis a lakhatást, a lakhatás meg őrzését segítő ellátás biztosítását nem tudja teljesíteni.

Az adósságkezelési szolgáltatás a szociálisan rászorult személyek részére nyújtott, lakhatást segítő ellátás. A hatályos törvényi szabályozás értelmében csak a közös költség összegében történő elmaradás kezelhető adósságcsökkentési támogatással, a korszerűsítés törlesztő részleteinek meg nem fizetéséből adódó (esetleg elő-takarékosság) hátralék nem. Ez azonban hosszú távon azt eredményezheti, hogy a szociálisasan rászoruló ügyfelek egy részén nem lehet segíteni, mert a fent említett hitel nem lakáscélú hitel, így nem vonható be a kezelendő adósságok körébe. A módosítás azt a célt szolgálja, hogy az adósságkezelési szolgáltatás kibővüljön az épület és fűtéskorszerűsítéssel járó külön költség hátralék körével.

Az 5. §-hoz

A módosítás a későbbiekben részletezett, szakosított szociális ellátásként bevezetésre kerülő támogatott lakhatáshoz kapcsolódik.

A 6. §-hoz

2012. január 1-jétől az új szolgáltatás, intézmény, férőhely, illetve ellátotti szám csak akkor jogosult állami finanszírozásra, ha a finanszírozási rendszerbe befogadást nyert. A befogadási eljárás során felmerült néhány olyan probléma a gyakorlatban, melyeket a törvény módosításai orvosolnak.

A rendelkezésre álló kapacitástól független befogadhatóság két esete - önkormányzat és megyei fenntartó kötelező feladatellátása; pályázati úton elnyert hazai, illetve uniós támogatás - eddig végrehajtási rendeleti szinten került meghatározásra, ezeket a törvény törvényi szintre emeli.

Ezzel egyidejűleg a kapacitásoktól független befogadás eseteinek száma kibővül: kapacitástól függetlenül be kell fogadni a finanszírozási rendszerbe a szolgáltatást, ha a működési engedély módosítását szétválás-egyesítés, a fenntartó intézményei, telephelyei közötti férőhelyszám-átcsoportosítás, egyik telephelyről a másikra történő áthelyezés, továbbá a férőhelyek átminősítése teszi szükségessé, de kizárólag azzal a feltétellel, hogy a változás nem jár költségvetési többletkiadással.

A fenntartóváltozás esetében nem beszélhetünk új szociális szolgáltatás, illetve új férőhelyek létrejöttéről, ezért szükséges annak törvényben való rögzítése, hogy ilyenkor nincs szükség szakhatósági eljárás keretében a befogadás megállapítására. Szintén kivételt képez a befogadás alól - a magasabb összegű normatíva ellenére is -, ha a férőhelyek átminősítésére demens állapot bekövetkezése miatt kerül sor.

A 7. §-hoz

A fogyatékos személyek bentlakásos szociális intézményi ellátása területén az Szt. a hatálybalépésekor a felnőtt fogyatékos személyek ellátását elsősorban a nagy létszámú intézetekre építette. Az elmúlt 15 évben egyre erősödött a kiscsoportos és egyéni szükségleteken alapuló gondozás iránti igény, mely gondozási forma az 1990-es évek közepétől hazánkban is bevezetésre került. A Fogyatékossággal élő személyek jogairól szóló ENSZ Egyezmény és az ahhoz tartozó Fakultatív Jegyzőkönyv ratifikálásával hazánk véglegesen elkötelezte magát a közösségi alapú szolgáltatások, a lakóotthoni ellátás megszervezése mellett. A működő lakóotthonok többsége csak a férőhelyek számának tekintetében tér el a nagy létszámú intézményektől, nem úgy működnek a gyakorlatban, mint ahogy azt a jogalkotó a bevezetésekor elképzelte.

A fogyatékos személyek számára ápolást-gondozást nyújtó szociális intézményi férőhelyek kiváltásának stratégiájáról és végrehajtásával kapcsolatos kormányzati feladatokról szóló 1257/2011. (VII. 21.) Korm. határozatot 2011 júliusában fogadta el a Kormány. A stratégia végrehajtása érdekében a Kormány feladatként írta elő, hogy 2012. június 30-áig ki kell dolgozni a támogatott lakhatás szakmai tartalmát, személyi és tárgyi feltételeit. A stratégia megvalósításának elősegítése érdekében kiírásra került a TIOP-3.4.1 Bentlakásos intézmények kiváltása című pályázat, melynek keretében 7 milliárd forint áll rendelkezésre. A pályázat lebonyolításához szükséges, hogy a kiváltás jogszabályi háttere biztosított legyen.

A törvény a támogatott lakhatás alapvető rendelkezéseit tartalmazza, annak részletszabályai végrehajtási rendeletben kerülnek szabályozásra. Ez a szolgáltatási forma megfelelő feltételeket teremt ahhoz, hogy a fogyatékos, pszichiátriai és szenvedélybeteg, valamint hajléktalan emberek nyitottabb, természetesebb, családiasabb életmódot alakítsanak ki önmaguk számára, személyesebb bánásmódot és nagyobb autonómiát tesz lehetővé. A támogatott lakhatás az ellátott életkorának, egészségi állapotának és önellátási képességnek megfelelően biztosít lakhatási, illetve egyéb szociális szolgáltatásokat az ellátott önálló döntése, szükséglete, képességei, készségei maximális figyelembevételével. A támogatott lakhatás bevezetésével lehetővé válik, hogy az ellátottak a helyi lakossággal azonos életkörülmények és életfeltételek között éljenek és részt vegyenek a helyi társadalom életében.

Az átalakítás legfontosabb nóvuma, hogy a lakhatás és a napközbeni tevékenységek (pl. oktatás, gondozás, szabadidős tevékenységek, társas kapcsolatok) szétválnak, biztosítva ezzel a személyre szabott és szükségletekre épülő ellátást. Az eddigi, bentlakásos intézmény által nyújtott komplex szolgáltatás lakhatási szolgáltatásra, valamint az önálló életvitelt segítő szolgáltatásokra (pl. fejlesztés, ápolás-gondozás, társadalmi életben való részvétel segítése) válik szét.

A támogatott lakhatásban történő elhelyezést határozatlan vagy határozott időtartamban lehet biztosítani a komplex szükségletfelmérés eredményétől függően. A lakhatási szolgáltatás kétféle formában biztosítható: legfeljebb 12 fő számára kialakított lakásban vagy házban, vagy legfeljebb 50 fő elhelyezésére szolgáló lakások, épületek együttesében.

Az önálló életvitelt segítő szolgáltatások nyújtására az ellátott komplex szükségletfelmérése alapján kerülhet sor. Az új szabályok biztosítják azt a lehetőséget, hogy ezeket a szolgáltatásokat a támogatott lakhatást nyújtó fenntartók együttesen, hálózatba szerveződve biztosítsák. A hálózati működés a terhek megoszlását, a hatékonyabb fenntartást, illetve az egyszerűbben megszervezhető, rugalmas, szükségleteken alapuló ellátást segíti elő.

A 8-9. §-hoz

A rendelkezések a támogatott lakhatáshoz kapcsolódóan fogalmaznak meg részletszabályokat, egyrészt előírják az ellátottak külön jogszabály szerinti felülvizsgálatban történő részvételét, másrészt a térítési díj fizetésére a törvény tartós bentlakásos intézményekre vonatkozó szabályait rendelik alkalmazni.

A 10. §-hoz

Felhatalmazó rendelkezés a szociális intézményekben ellátott személyek állapotának felülvizsgálatára, a rehabilitációs alkalmassági vizsgálatra, a fogyatékos személyek alapvizsgálatára, valamint a komplex szükségletfelmérésre vonatkozó szabályok megállapítására vonatkozóan.

A 11. §-hoz

A támogatott lakhatásra vonatkozó új szabályok 2013. január 1-jével lépnek hatályba. A fogyatékos, pszichiátriai és szenvedélybetegek személyek ápolást-gondozást nyújtó intézményi ellátása fokozatosan alakul át az új szabályoknak megfelelően: 2013. január 1-jét követően

- nagy létszámú intézményt átalakítani csak a támogatott lakhatás valamelyik formájában,

- új intézményt létrehozni pedig csak legfeljebb 12 fős lakásban vagy házban

lehet. Ez utóbbi rendelkezés összhangban van azzal a 2010. óta hatályos szabállyal, miszerint fogyatékos személyek ápolást-gondozást nyújtó intézményi ellátása céljából új férőhelyet 2011. január 1-jét követően csak lakóotthoni formában lehet létrehozni.

A hatálybalépéskor már működő lakóotthonok számára két éves átmeneti időt biztosít a törvény: 2014. december 31-éig működhetnek a jelenlegi formában, ezt követően már meg kell felelniük az új rendelkezéseknek.

A 12. §-hoz

Módosító és hatályon kívül helyező rendelkezések.

A 13. §-hoz

A módosítás a 2012. szeptember 1-jén hatályba lépő nemzeti köznevelési törvény és a Gyvt. összhangját teremti meg azzal, hogy a jelenleg hatályos Gyvt.-ben a közoktatási intézmények megnevezést köznevelési intézmények megnevezésre változtatja.

A 14-15. és 25. §-hoz

A módosítás alapján az Szt. szerinti rendszeres szociális segély, továbbá a Gyvt. szerinti rendszeres gyermekvédelmi kedvezmény esetén sor kerülhet a jelenlegi pénzbeli támogatás részben utalvány formájában történő folyósítására. A rendszeres gyermekvédelmi kedvezmény esetében az utalvány felhasználásának módját - a gyermekek szükségleteinek, és a támogatás cél szerinti hasznosulásnak érdekében - szükséges kiterjeszteni az élelmiszeren túl tanszer, iskolai felszerelés és ruházati cikk vásárlására is.

A 16. §-hoz

A módosítás bevezeti a nevelés-gondozás nélküli munkanap intézményét a bölcsődék vonatkozásában. E rendelkezéssel a Bölcsődék Napja nevelés nélküli nappá válik, melyet szakmai ünnepségek lebonyolításán túl szakmai fejlesztésre kell fordítani. Ugyanakkor amennyiben a szülő nem tudja megoldani e napon gyermeke elhelyezését, a gyermek felügyeletéről gondoskodnia kell az intézménynek. Az erre vonatkozó részletszabályok végrehajtási rendeleti szinten kerülnek előírásra.

A 17. §-hoz

Annak érdekében, hogy a szociális szempontokat és a családi pótlék kérdését élesen el lehessen választani, szükséges, hogy az iskolába nem járó gyermek után családi pótlék kifizetésére ne kerülhessen sor. Az iskolalátogatási kötelezettségüket nem teljesítő gyermekek után járó családi pótlék megvonása vonatkozásában áttekinthetőbb, elvszerűbb és egyszerűbb rendszert szükséges kidolgozni. A törvény ezért újraszabályozza az iskoláztatási támogatás felfüggesztésének és szüneteltetésének rendszerét.

A módosítás lényege, hogy az iskolalátogatási kötelezettség elmulasztása esetén minden gyermekre, a gyermek életkorától, és a család jövedelmi helyzetétől függetlenül ugyanaz a jogkövetkezmény vonatkozik, azaz ilyen esetben az iskoláztatási támogatás folyósítása szünetel. Megszűnik a felfüggesztés jogintézménye, azaz a családi pótlékot nem kell családtámogatási folyószámlára folyósítani, visszamenőleges kifizetésére ismételt iskolába járás esetén nem kerülhet sor. Az iskoláztatási támogatás szüneteltetésének időtartama alatt a rászoruló, rendszeres gyermekvédelmi kedvezményre jogosult gyermekek sem kaphatják meg a jelenleg természetben nyújtott ellátást.

A módosítás előnye, hogy a szigorúbb szankciók a gyermekeket és családjukat jobban ösztönzik a tanulmányi kötelezettség maradéktalan teljesítésére. A változtatás eredményeképpen az eljárásrend jelentősen leegyszerűsödik, hiszen az iskolalátogatási kötelezettség elmulasztása esetén minden esetben a családi pótlék szüneteltetését kell kezdeményeznie a jegyzőnek. Nincs szükség családtámogatási folyószámlára, és a természetben nyújtott családi pótlék felhasználását biztosító eseti gondnokra sem.

Annak érdekében, hogy az iskolalátogatási kötelezettség nem teljesítésének hátterében álló, a gyermek magatartásbeli problémáinak, motiváltságának, vagy a gyermek környezetében megjelenő, a szülők hozzáállásával, a családi, anyagi gondokkal összefüggő problémák megoldásához a család segítséget kapjon, az iskoláztatási támogatás szüneteltetéséhez a 16 évesnél fiatalabb gyermekeknél továbbra is kötelező védelembe vétel kapcsolódik.

Jelenleg a szüneteltetés, illetve a felfüggesztés megszüntetésére csak akkor kerülhet sor, ha a gyermek egyetlen tanórát sem mulaszt el. Ez a rendelkezés azt jelenti, hogy néhány perces késések is a családi pótlék megvonásának fenntartását jelenthetik, amely arra figyelemmel, hogy a módosítás szerint a családi pótlék visszamenőlegesen nem fizethető ki, aránytalanul szigorú szankció. A törvény szerint ezért a szüneteltetés megszüntetését a jegyzőnek akkor kellene kezdeményeznie, ha a gyermek igazolatlan hiányzásai az öt kötelező tanórai foglalkozást nem haladják meg.

A módosítás az új tanév kezdetétől, 2012. szeptember 1-jétől lép hatályba.

A 18. §-hoz

A Gyvt. szerint valamennyi települési önkormányzat kötelezettsége a gyermekjóléti szolgáltatás biztosítása, melynek önálló intézményként, illetve családsegítő szolgálat, vagy egészségügyi vagy közoktatási intézmény szervezeti és szakmai tekintetben önálló intézményegységként, illetve a külön jogszabályban meghatározott képesítési előírásoknak megfelelő személy foglalkoztatásával (együtt: gyermekjóléti szolgálat) tehet eleget. A hatályos szabályozás azonban a gyermekjóléti szolgálatra vonatkozó ellátási kötelezettség tekintetében nem kellően egyértelmű. Ezért a módosítás összhangba hozza a jogszabályi rendelkezést a jogalkotó szándékával és a szolgálatok tényleges működésével, egyértelműen rendezve a települési önkormányzatok gyermekjóléti szolgálat vonatkozásában jelenleg is fennálló ellátási kötelezettségét, kimondva, hogy valamennyi települési önkormányzat köteles működtetni gyermekjóléti szolgálatot.

A 19. §-hoz

A módosítás szövegpontosítást tartalmaz. A Gyvt.-ben 2012. január 1-jei hatállyal meghatározásra került az alternatív napközbeni ellátás fogalma, a szolgáltatás tartalma. A Gyvt. 96. § (8a) bekezdésében azonban nem történt meg ennek a módosításnak az átvezetése.

A 20. §-hoz

A hatályos Gyvt. a személyes gondoskodást nyújtó gyermekjóléti alapellátások és gyermekvédelmi szakellátások finanszírozásának ellenőrzése céljából vezetendő nyilvántartás adatköreit meghatározó rendelkezések jelenleg nem tartalmazzák valamennyi, az ellenőrzés szempontjából fontos és releváns adattartalmat.

A módosítás értelmében a nyilvántartásban rögzítendő adatok köre kiegészül a gyermekvédelmi szakellátásban részesülő gyermek, fiatal felnőtt ügyében eljárni illetékes területi gyermekvédelmi szakszolgálatra vonatkozó adatokkal. Egyértelművé válik továbbá, hogy nemcsak az utógondozói ellátásban részesülő fiatal felnőttet, hanem az utógondozásban, illetve otthonteremtési támogatás miatti utógondozásban részesülő fiatal felnőttet is köteles az ellátást nyújtó a finanszírozás ellenőrzése céljából vezetett nyilvántartásban szerepeltetni, valamint e paragrafusban meghatározásra kerülnek az utógondozásban részesülő nyilvántartására vonatkozó szabályok is.

A módosítás egyértelművé teszi azt is, hogy a területi gyermekvédelmi szakszolgáltatás feladatai közül melyekre nem terjed ki a gyermekvédelmi szakellátások finanszírozásának ellenőrzése céljából vezetendő nyilvántartás vezetésének kötelezettsége. Ilyen feladat többek között az örökbefogadások előkészítése, a gyámi, gondozói tanácsadás.

A 21. §-hoz

A törvény az Szt. módosításával összhangban pontosítja a 2012. január 1-jétől bevezetett befogadási eljárás szabályait. A Gyvt. vonatkozásában is szükségessé vált annak egyértelművé tétele, hogy fenntartóváltozás esetében nincs szó új gyermekjóléti szolgáltatás, illetve új férőhelyek létrejöttéről vagy ellátotti szám növekedésről, ezért nincs szükség szakhatósági eljárás keretében a befogadás megállapítására. Szükséges egyértelműsíteni továbbá a pályázati úton támogatott krízisközpont szolgáltatás mentesülését a befogadás alól. Indokolt ezeken felül kapacitástól függetlenül befogadni a finanszírozási rendszerbe a szolgáltatást, ha a működési engedély módosítását szétválás-egyesítés, szolgáltatási forma váltása, illetve a férőhelyek átcsoportosítása teszi szükségessé, de kizárólag azzal a feltétellel, hogy a változás nem jár költségvetési többletkiadással.

A 22. §-hoz

A hatályos Gyvt. csak az önkormányzati fenntartású intézmények tekintetében rendelkezik a személyi térítési díj összegének megállapítására, csökkentésére, elengedésére vonatkozó szabályokról, azaz a jelenlegi szabályozás hiányos. A módosítás valamennyi fenntartó típusra kiterjeszti a személyi térítési díj összegének megállapítására, csökkentésére, elengedésére vonatkozó szabályozást.

A hatályos Gyvt. 148. § (11) bekezdése a normatív állami hozzájárulásban nem részesülő valamennyi fenntartó számára felmentést ad az intézményi térítési díj és a személyi térítési díj megállapítása alól. Figyelemmel arra, hogy az állami fenntartók, illetve az állami fenntartású intézmények nem részesülnek normatív állami hozzájárulásban, az állam azonban más támogatási formában biztosítja fenntartásukat, szükséges az intézményi térítési díj és a személyi térítési díj megállapításának kötelezettségét az állami fenntartók, illetve az állami fenntartású intézményekre is kiterjeszteni annak érdekében, hogy valamennyi állami támogatásban, állami forrásban részesülő fenntartó, intézmény által nyújtott szolgáltatást, ellátást igénybe vevő személyi térítési díja vonatkozásában azonos szabályozás érvényesüljön.

A 23-24. §-hoz

A Gyvt. bölcsődei térítési díjra vonatkozó szabályozása jogértelmezési vitára ad okot, melyet a törvény a szabályok egyértelmű megfogalmazásával igyekszik lezárni.

A gondozásra 2012. január 1-je óta megállapítható térítési díj bevezetésével a bölcsődék esetében is szükségessé vált a jövedelemvizsgálat elvégzése. Az ennek eredményeként megállapított személyi térítési díj nem haladhatja meg a jövedelem 25%-át. E szabály ugyanakkor a jogalkotó szándéka szerint csak azon bölcsődékre irányul, melyek az étkeztetés mellett a gondozásért is megállapítanak térítési díjat, élve a Gyvt.-ben biztosított lehetőséggel.

Amennyiben tehát a fenntartó úgy dönt, hogy a gondozásért nem kér térítési díjat, abban az esetben továbbra is a bölcsődékre korábban irányadó szabályozás érvényesül, tehát nem kell elvégezni a jövedelemvizsgálatot, és nem kell alkalmazni a térítési díjra vonatkozó százalékos korlátozást sem. Kizárólag a gyermekétkeztetésre vonatkozó rendelkezéseket kell figyelembe venni. Ezzel biztosítható, hogy az adminisztratív terhek ne növekedjenek azon fenntartóknál, akik továbbra is csak az étkeztetésért kérnek térítési díjat a bölcsődékben, és nem élnek a gondozási díj bevezetésének lehetőségével.

Az óvodában, iskolában történő gyermekétkeztetés területén kialakult problémát rendezi. A nemzeti köznevelésről szóló 2011. évi CXC. törvény és a gyermekvédelmi törvény egymáshoz való viszonya, illetve a gyermekvédelmi törvény gyermekétkeztetésre vonatkozó szabályozása ugyanis jogértelmezési vitára ad okot arra vonatkozóan, hogy kötelező-e az óvodának, iskolának biztosítania a gyermekétkeztetést. A törvény a gyermeki jogok maradéktalan érvényesülése érdekében egyértelműen rögzíti a gyermekvédelmi törvény gyermekétkeztetésre vonatkozó szabályai között, hogy az óvodában, iskolában kötelező megszervezni a gyermekek étkeztetését.

A 25. §-hoz

Lásd a 14-15. § indokolását.

A 26. §-hoz

A rendelkezés a családi pótlék iskoláztatáshoz kötésének újraszabályozásához kapcsolódó átmeneti rendelkezéseket tartalmazza, meghatározva a gyámhatóság feladatait a jelenleg iskoláztatási támogatás felfüggesztésének hatálya alatt állók felülvizsgálatának tekintetében.

A 27. §-hoz

A rendelkezés a bölcsődei nevelés-gondozás nélküli munkanapok részletes szabályozására ad miniszteri rendeleti szintű felhatalmazást.

A 28-29. §-hoz

A rendelkezések a Gyvt. tekintetében a hatályon kívül helyező és szövegpontosító rendelkezéseket tartalmazzák.

A 30. §-hoz

A rendelkezés pontosítja a tartósan beteg, súlyosan fogyatékos gyermek fogalmát.

A 31. §-hoz

Újraszabályozásra kerül az iskoláztatási támogatás felfüggesztésének és szüneteltetésének rendszere. A módosítás lényege, hogy az iskolalátogatási kötelezettség elmulasztása esetén minden gyermekre, a gyermek életkorától és a család jövedelmi helyzetétől függetlenül ugyanaz a jogkövetkezmény vonatkozik, azaz ilyen esetben az iskoláztatási támogatás folyósítása szünetel. Megszűnik a felfüggesztés jogintézménye, azaz a családi pótlékot nem kell családtámogatási folyószámlára folyósítani, visszamenőleges kifizetésére ismételt iskolába járás esetén nem kerülhet sor. A módosítás 2012. szeptember 1-jétől, az új tanév kezdetétől lép hatályba.

A 32. §-hoz

A módosítás egyértelművé teszi, hogy az iskoláztatási támogatás szüneteltetése és a szüneteltetés megszüntetése esetén mely hónapra járó iskoláztatási támogatást kell a kincstárnak utolsó, illetve első alkalommal folyósítania.

A 33. §-hoz

A rendelkezés a családi pótlék iskoláztatáshoz kötésének újraszabályozásához kapcsolódó átmeneti rendelkezéseket tartalmazza. A törvény értelmében az új szabályokat azokban az ügyekben kell alkalmazni, amelyekben a közoktatási intézmény igazgatójának az igazolatlan mulasztásokról szóló jelzése 2012. augusztus 31-ét követően érkezik meg a települési önkormányzat jegyzőjéhez, vagy az iskoláztatási támogatás felfüggesztésének felülvizsgálatára 2012. augusztus 31-ét követően kerül sor.

A 34. §-hoz

A rendelkezés szövegpontosításokat tartalmaz.

A 35. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (a továbbiakban: Tbj.) 34. §-a alapján a biztosítási jogviszonyban nem állók a nyugdíjjogosultság megszerzése érdekében megállapodást köthetnek. A megállapodás alapján korábban a foglalkoztatót és az egyént terhelő járulékok, jelenleg a 34%-os mértékű járulékfizetési kötelezettség teljesítése ellenében szolgálati idő és a nyugdíjszámításkor figyelembe vett kereset jár. A korábbi években a megállapodást sokan a rokkant gyermekük javára kötötték meg, hogy a gyermek rokkantsági nyugdíjra szerezzen jogosultságot. A rokkantsági nyugdíjrendszer megváltozása folytán azonban a megállapodás alapján szerzett szolgálati idő már nem vehető figyelembe az egészségbiztosítási ellátásnak minősülő rokkantsági vagy rehabilitációs ellátásra jogosító előzetes biztosítási idő számításakor. Annak érdekében, hogy a megállapodás alapján járulékot fizetetők ne veszítsék el jogosultságukat, szükséges előírni, hogy a megváltozott munkaképességű személyek ellátásainak megállapításához szükséges 1095 nap biztosítási időbe be kell számítani megállapodás alapján szerzett szolgálati időt is, amennyiben a megállapodást 2011. december 31-éig megkötötték.

A 36-38. §-hoz

Az Mmtv. 2012. január 1-jén lépett hatályba. A hatálybalépést követően a végrehajtás során felvetődött, eljárással kapcsolatos kérdések rendezése érdekében van szükség az Mmtv. kiegészítésére. Szükséges rendelkezni a megváltozott munkaképességű személyek ellátása tekintetében arról, hogy az esetlegesen visszamenőlegesen járó összegbe be kell számítani azt az ellátást, amely a jogosultat nem illette volna meg, az ezen felül kiutalt összeget pedig vissza kell követelni. Szintén rendezni kell a felülvizsgálattal kapcsolatos egyes eljárási szabályokat, valamint azt, hogy az ellátásban részesülő elhalálozása esetén, a fel nem vett pénzbeli ellátást ki jogosult felvenni.

A 39-40. §-hoz

A rendelkezések a megváltozott munkaképességű személyek ellátásaiban részesülőkre vonatkozó adatok kezelésére, nyilvántartására vonatkozó szabályok pontosítását tartalmazzák. 2012. július 1-jétől a megváltozott munkaképességű személyek ellátásaival kapcsolatos feladatokat a kormányhivatalok keretein belül működő rehabilitációs szakigazgatási szervek fogják ellátni. Az informatikai rendszer kialakításához, a nyilvántartás felállításához nélkülözhetetlen az Mmtv. adatkezeléssel összefüggő szabályainak felülvizsgálata és az információs önrendelkezési jogról és az információszabadságról szóló 2011. évi CXII. törvény rendelkezéseihez igazítása.

A 41. §-hoz

2011. december 31-éig a rehabilitációs hozzájárulás vonatkozásában csak azt a személyt lehetett megváltozott munkaképességűnek tekinteni, akit - az egészségi állapotra vonatkozó feltételek mellett - munkaszerződése szerint legalább napi 4 órában foglalkoztattak. E rendelkezést indokolt visszaállítani, ugyanis a jelenlegi szabályozás szerint olyan alacsony óraszámú foglalkoztatás is elegendő rehabilitációs hozzájárulás kiváltásához, amely nem szolgálja a munkavállaló rehabilitációját.

A 42. §-hoz

Minden megváltozott munkaképességű személy részére biztosítani kell azt a lehetőséget, hogy a komplex minősítés elvégzését a rehabilitációs vagy rokkantsági ellátásra való jogosultságától függetlenül kérhesse, hiszen - főszabály szerint - a komplex minősítés alapján tud csak részt venni az Mmtv. 25. §-a szerinti foglalkoztatásban.

A 43. §-hoz

A foglakozási rehabilitációs szakértői munka megfelelő színvonalának biztosítása érdekében szükséges a szakértők továbbképzésének koordinálása. A rendelkezés alapján ezeket a feladatokat a Kormány által kijelölt szerv látja el, a részletes szabályokat a társadalmi esélyegyenlőség előmozdításáért felelős miniszter rendeletben határozza meg.

A 44. §-hoz

A rehabilitációs hatóság által végzett, a megváltozott munkaképességű személyek ellátásainak megállapításához szükséges komplex minősítések elvégzéséhez nélkülözhetetlen - a foglalkozási rehabilitációs szakértői névjegyzékhez hasonlóan - a rehabilitációs orvosszakértői névjegyzék létrehozása. Az érintett rendelkezések az erre vonatkozó törvényi szintű szabályokat tartalmazzák. A foglakozási rehabilitációs szakértői munka megfelelő színvonalának biztosítása érdekében szükséges a szakértők továbbképzésének koordinálása. A rendelkezés alapján ezeket a feladatokat a Kormány által kijelölt szerv látja el, a részletes szabályokat a társadalmi esélyegyenlőség előmozdításáért felelős miniszter rendeletben határozza meg.

A 45. §-hoz

A rendelkezés az Mmtv. felhatalmazó rendelkezéseit pontosítja, emellett tartalmazza a rehabilitációs orvosszakértői névjegyzék felállításához szükséges végrehajtási rendelet kiadásához szükséges felhatalmazást is.

A 46-47. §-hoz

A megváltozott munkaképességű személyek ellátásaiban részesülők a hatályos rendelkezések értelmében az arra való jogosultság esetén részösszegben özvegyi nyugdíjban is részesülhetnek. E tekintetben szükséges pontosítani az Mmtv. átmeneti rendelkezéseit. Akiknek a 2011. december 31-e előtt folyósított ellátását (rendszeres szociális járadék, átmeneti járadék) az özvegyi nyugdíjra tekintettel részösszegben folyósították, azok 2012. szeptember 1-jétől a korábban számukra megállapított ellátási összeget teljes összegben kapják, azzal, hogy a részükre folyósított hozzátartozói nyugellátás összege a társadalombiztosítási nyugellátásról szóló törvény értelmében a korábbi szabályok szerinti 60%-ról 30%-ra csökken.

A 48. §-hoz

Az Mmtv. hatálybalépése óta eltelt gyakorlati tapasztalatok alapján indokolt az ellátások összegének megállapítására vonatkozó szabályozás pontosítása is a felülvizsgálat során megállapított állapotváltozás esetén adható ellátási összeg számítása tekintetében. A törvény külön eljárásrendet tartalmaz a 2012. január 1-jét követően, az Mmtv. szabályai szerint megállapított ellátásokban, és a 2012. január 1-jétől rokkantsági, illetve rehabilitációs ellátássá alakult rokkantsági, baleseti rokkantsági nyugdíjban, nyugdíjszerű ellátásokban részesülők körére.

A 2012. január 1-jét követően megállapított ellátások esetében az új ellátási összeg meghatározásakor alapul vehető az ellátásra való jogosultság megállapításakor figyelembe vett havi átlagjövedelemnek az évente a fogyasztói árnövekedés mértékével növelt összege, tekintettel arra, hogy az ellátás összege az Mmtv. szabályainak és elveinek megfelelően került megállapításra. A 2012. január 1-jét megelőzően megállapított „átalakult” ellátások esetében a rokkantsági ellátás új összegének számítási alapja a kapott ellátási összeg, melyet akképpen kell tekintetni, mintha az az átlagjövedelemnek az Mmtv. 12. § (1) bekezdésében meghatározott, az egyes egészségi állapotokhoz tartozó mérték szerinti hányada lenne. Az alkalmazás megkönnyítése érdekében a számítás az Mmtv.-ben meghatározott szorzószámok segítségével történik.

A (4) bekezdés szerint a korábbi ellátórendszerből a komplex minősítés alapján az új ellátórendszerbe átkerülő személyek ellátása egységes módon lesz kiszámítva.

A 49. §-hoz

Az Mmtv. 38. § (1) bekezdése szerint a rehabilitációs hozzájárulás és a költségvetési támogatások tekintetében 2012. december 31-éig megváltozott munkaképességű személynek kell tekinteni azt a személyt is, aki 2011. december 31-én a foglalkoztatás elősegítéséről és a munkanélküliek ellátásáról szóló 1991. évi IV. törvény 42. és 42/B. §-a szerint megváltozott munkaképességű munkavállalónak minősült vagy foglalkoztatása alapján a munkáltató 2011 decemberében megváltozott munkaképességű munkavállalók foglalkoztatásához nyújtott költségvetési támogatásban részesült. A rendelkezés pontosítása indokolt, mivel a munkavállaló részére az Mmtv. 38. § (2) bekezdése alapján biztosított az a lehetőség, hogy komplex minősítésen vegyen részt, a minősítést követően azonban indokolatlan a megváltozott munkaképességű státusz fenntartása, ha a minősítés szerint a munkavállaló nem minősül megváltozott munkaképességűnek.

Az 50. §-hoz

A rendelkezés szövegpontosításokat tartalmaz.

Az 51. §-hoz

A jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozat, valamint az abban foglalt feladatok végrehajtásáról szóló 1452/2011. (XII. 22.) Korm. határozat alapján a tanács testülettípusba került besorolásra a Gyermek- és Ifjúsági Alapprogram Tanácsa. A módosítással megszűnik a Tanács döntési jogköre az Alapprogramba tartozó pályázatok elbírálása, a támogatások odaítélése tekintetében, így a Tanács javaslattevő, véleményező és tanácsadó tevékenységet fog ellátni a döntési jogkörrel bíró gyermek- és ifjúságpolitikáért felelős miniszter részére.

A tanács testülettípus esetén követelmény, hogy a tanács működéséért fő felelősséget viselő állami vezetőn, vagy annak delegáltján kívül csak államigazgatáson kívüli szervezetek és személyek legyenek a tanács tagjai. Ezzel a követelménnyel összhangban kerülnek módosításra a Gyermek- és Ifjúsági Alapprogram Tanácsára vonatkozó előírások.

Az 52. §-hoz

A kormányzati stratégiai irányításról szóló 38/2012. (III. 12.) Korm. rendelettel összhangban megjelenik a gyermek- és ifjúságpolitikáért felelős miniszter feladatai között a stratégiai tervdokumentumok végrehajtásáért való felelősség.

Az 53. §-hoz

A Gyermek és Ifjúsági Alapról, a Nemzeti Gyermek és Ifjúsági Közalapítványról, valamint az ifjúsággal összefüggő egyes állami feladatok ellátásának szervezeti rendjéről szóló 1995. évi LXIV. törvény a 15 és 26 év közötti személyeket tekinti fiatalnak. A módosítás összhangba hozza a törvényt a Nemzeti Ifjúsági Stratégiáról szóló 88/2009. (X. 29.) OGY határozattal, amelynek értelmében a fiatal korosztályhoz a 15 és 29 év közötti személyek tartoznak.

Az 54. §-hoz

A 1158/2011. (V. 23.) Korm. határozat 1. pont d) alpontja előírja, hogy a tanács típusba tartozó testületek normatív kormányhatározattal legyenek létrehozva. Ezen rendelkezés miatt szükséges törölni a korábbi, miniszteri rendeleti szintű felhatalmazást a törvényből.

Az 55. §-hoz

A módosító rendelkezések között kap helyet a jelenleg regionális szinten megszervezett Ifjúsági Irodák megyei szinten történő kialakítását lehetővé tevő módosítás.

Az 56-58. §-hoz

Az Mmtv. adatkezeléssel összefüggő szabályainak felülvizsgálatához kapcsolódóan kerülnek módosításra az Flt.-nek a rehabilitációs hatóság adatkezelésével összefüggő rendelkezései is.

Az 59-65. §-hoz

Az Mmtv. adatkezeléssel összefüggő szabályainak felülvizsgálatához kapcsolódóan kerülnek módosításra a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvénynek, a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvénynek, valamint az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvénynek a rehabilitációs hatóság adatkezelésével összefüggő rendelkezései is.

A 66-67. §-hoz

A járások kialakításáról, valamint egyes ezzel összefüggő törvények módosításáról szóló 2012. évi XCIII. törvény 2013. január 1-jei hatállyal módosítja a gyermekvédelmi és a családtámogatási törvény néhány olyan rendelkezését, amelyet a törvény is módosít. Ez teszi szükségessé a járási törvény pontosítását.

-----STARTING---POINT---VEGE---

A 68. §-hoz

Záró rendelkezések.