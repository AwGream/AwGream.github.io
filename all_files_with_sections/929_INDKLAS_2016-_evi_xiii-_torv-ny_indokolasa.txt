2016. évi XIII. törvény indokolása

az uniós vámjog végrehajtásáról

-----STARTING---POINT---ALTALANOS--- 

Az Európai Unió gazdasági alapját jelentő vámunió jelenlegi eljárásjogi szabályozását egy közel 10 éve tartó modernizációs folyamat eredményeként 2016. május 1-től felváltja az Uniós Vámkódex létrehozásáról szóló 952/2013/EU európai parlamenti és a tanácsi rendelet (a továbbiakban: Vámkódex) és a hozzá kapcsolódó bizottsági rendeletek köre.

A vámjogi szabályozás jelentős részét a közvetlen hatállyal alkalmazandó uniós vámjogszabályok adják, amelyekhez nemzeti szabályokat csak kifejezett felhatalmazás alapján, illetve a hatásköri rendelkezések kijelölése, valamint az uniós szabályok jogalkalmazását segítő értelmezése érdekében lehet alkotni. Magyarországon vámhatóságként a Nemzeti Adó- és Vámhivatal jár el. Emellett a nemzeti törvényi szabályok a vámeljárási szabályok nemzeti jogrendben való elhelyezését, a más jogszabályokhoz való viszony meghatározását is szolgálják. Az uniós rendelkezések értelmezését illetően az ügyféli érdekeket védő garanciális szabályok (mint a vámtitokról való tájékoztatás, a meghallgatási jog gyakorlása), vagy eljárási szabályok (a vámhatósági döntés érdekében benyújtott kérelmek kezelése, vámellenőrzési határidők, jogorvoslati eljáráshoz kapcsolódó határidők) jelennek meg, vagy a vámhatóság mérlegelésébe utalt döntések feltételeit (a vámjogszabályok és adószabályok súlyos vagy ismételt megszegésének feltételrendszere, a fizetési könnyítések és a biztosítékmentesség biztosításának feltételei) állapítják meg. Kifejezett tagállami felhatalmazást kaptunk a vámjogi képviselet nemzeti szabályainak kialakítására és a nemzeti szankciórendszer, és a vámösszegek beszedésére vonatkozó szabályok kialakítására a Vámkódex szabta keretek között.

A módosuló jogszabályok a záró rendelkezéseknél külön alcímben szerepelnek. Más törvények módosítását egyrészt a vámazonosító számra vonatkozó szabályok vámtörvénybe kerülése indokolja, mivel az adózás rendjéről szóló törvényből kikerülnek ezek a rendelkezések. Másrészt a korábbi nemzeti vámtörvényre, illetve a korábbi közösségi vámjogi jogforrásokra történő hivatkozások cseréje is szükséges az új uniós és nemzeti jogforrás bevezetése miatt.

-----STARTING---POINT---RESZLETES---

Az 1-2. §-hoz

Az uniós vámjog végrehajtásáról szóló törvény tárgyi, területi és személyi hatályát meghatározó rendelkezés. A vámjogi szabályozás speciális abban a tekintetben, hogy a szabályozás jelentős részét a közvetlen hatállyal alkalmazandó uniós vámjogszabályok adják, amelyek nemzeti végrehajtását és a jogalkalmazást segítő értelmezését szolgálja a tagállamok nemzeti szabálya. A vámjogszabályok alkalmazásához szükséges meghatározni a nemzeti vámtörvényben bevezetett néhány fogalom egységes értelmezését, így a jogszerű tevékenységi előéletnél vizsgált adószabályokat, a vámigazgatási eljárásokban a vámokkal együtt kiszabott egyéb terheket, a vámigazgatási bírság mértékének megállapításánál használt vámhiány fogalmát. Emellett a nemzeti törvényi szabályok a nemzeti jogrendben való elhelyezést, más jogszabályokhoz való viszony meghatározását is szolgálják, jelen esetben kimondva, hogy a vámigazgatási jogviszonyokban a mögöttes jogként a közigazgatási jog általános szabályai szolgálnak. Ugyanakkor a Ket. szabályaitól bizonyos tekintetben már a hatályos vámjogi szabályozás is eltér, ennek átvezetése is megtörténik az új nemzeti vámtörvénybe. Emellett a Polgári Törvénykönyvhöz való viszony meghatározása is szükséges, a vámeljárások tárgyául szolgáló áruk feletti rendelkezési jog tekintetében. A postai küldeményekre speciális szabályokat külön miniszteri rendelet szabályozza majd a jövőben is.

A 3-4. §-hoz

A fogalmak értelmezésének másik körét jelenti a Vámkódex értelmezési rendelkezéseiben szereplő fogalmak nemzeti tartalmának megadása, úgymint az engedélyeztetett gazdálkodói engedélynél kizáró okot jelentő, gazdasági tevékenységgel összefüggő bűncselekmények nemzeti megfelelői, a természetes személyek letelepedésénél vizsgált szokásos tartózkodási hely, és az ügyleti képességgel rendelkező nem jogi személyek köre. A nemzeti végrehajtás szempontjából egyik kiemelt tárgykör Magyarország viszonylatában a Vámkódex 5. cikk 1. pontja szerinti vámhatóság kijelölése, azaz, hogy Magyarországon vámhatóságként a Nemzeti Adó- és Vámhivatal jár el.

Az 5. §-hoz

Az ügyféli oldalon jelentkező üzemszünet kapcsán uniós jogszabály nem tartalmaz rendelkezést, ezért a bejelentési kötelezettséget törvényben kell szabályozni. A részletszabályok megalkotására - későbbiekben - az adópolitikáért felelős miniszter kap felhatalmazást.

A 6-8. §-hoz

A gazdálkodók vámcélú nyilvántartására az EORI szám szolgál. Ezen nyilvántartást részletesen szabályozza az uniós vámjog, nemzeti szinten leginkább csak az érvénytelenítés szabályait kellett megalkotni, amelyhez az adószám törlésére vonatkozó rendelkezések szolgáltak mintául. A jövőben a VPID szám kiadására vonatkozó szabályok - lévén, hogy ezt a funkciót is az EORI szám tölti be - az adózás rendjéről szóló törvény helyett a vámtörvénybe kerülnek. Az EORI szám érvénytelenítése kapcsán rendelkezni kellett arról is, ha a vámcélú nyilvántartásból való törlés előtt a vámigazgatási eljárásokat le kell zárni, illetve ennek párjaként arról is, hogy a VPID számként való alkalmazása megszüntetése előtt az adóigazgatási eljárásokat is le kell zárni.

A 9. §-hoz

Mindazon információk szakmai titoktartási kötelezettség (professional secrecy) hatálya alá tartoznak a Vámkódex 12. cikk (1) bekezdése szerint, amelyeket a vámhatóság a feladatai elvégzése során megszereznek. A vámtitok alá tartozó információk meghatározása az uniós vámjogi megfogalmazás átvételén alapul. A törvény valamennyi, jogszabály által védett titokra kiterjeszti a megőrzési kötelezettséget, a vámtitokra vonatkozó uniós jogszabály által védettet éppúgy védelem illeti, megőrzési kötelezettség terheli, mint a nemzeti jogszabály szerinti adótitkot. Ez a szabályozás amiatt különösen fontos, mivel a vámhatóságként kijelölt Nemzeti Adó- és Vámhivatal adóhatóságként is eljár, és a szervek integrációja alapján az egyes területi szervek mindkét védett titokkört megismerik és így megőrizni kötelesek.

A 10. §-hoz

A vámhatósági feladatok ellátásához más hatóságok, szervek által kezelt adatokhoz való hozzáférést biztosítani kell, ahogy ez a korábbi közösségi vámjog végrehajtását biztosító nemzeti szabályozásban is szerepelt. A vámigazgatási eljárásokból nyert gazdasági adatok az unió és tagállamai nemzeti gazdasági statisztikáiban is megjelennek, a vámrendszerek és a statisztikai rendszerek kapcsolatát biztosítani szükséges.

A 11. §-hoz

A vámtitokként meghatározott információk más hatóságok eljárásaihoz is kapcsolódhatnak, így a vámhatóság adatmegosztási kötelezettségét is szükséges garanciális jelleggel a törvényben szabályozni, ahogy ez a közösségi vámjoghoz kapcsolódó korábbi nemzeti szabályozásban is volt, abban csak struktúrában és a szerveket érintő státuszváltozásokban történt módosítás. A törvényben egy csoportba kerültek a különböző miniszterek felé történő adatszolgáltatások. Az egyes pontok egységes formátumot, elrendezést kaptak, kizárólag technikai jellegű módosításról van szó. Kikerült a szövegből az Európai Csalásellenes Hivatal (a továbbiakban: OLAF), figyelemmel arra, hogy a Vtv. 16. § (9) bekezdése szerinti szövegbe (az Unió ... szervei) az OLAF is beleértendő. A szabályok logikai sorrendje szerint az adatátadás címzettjei a magyarországi szervekkel kezdődnek, az OLAF nem ilyen szerv. Az uniós szervekkel jelenleg is, a majdan megalkotandó jogszabályban is külön rendelkezés foglalkozik.

A 12. §-hoz

Az összekapcsolt adatkezeléssel érintett szervek meghatározása került módosításra. A közösségi vámjoghoz tartozó nemzeti szabályozás szerint ilyen összekapcsolt adatkezelés a Magyar Kereskedelmi Engedélyezési Hivatal, Mezőgazdasági és Vidékfejlesztési Hivatal, továbbá tagállami vámhatóságok között van. A jelenlegi meghatározás nem változtat a szervek körén, csak a rájuk való hivatkozás igazodik az adatmegosztásra adott felhatalmazás jogszabályi helyeihez.

A 13. §-hoz

A vámtitok körébe tartozó információk speciális felhasználási esetei a saját forgalomra vonatkozó adatkérés, a piackutatási célú adatkérés, valamint a pénzmosás elleni küzdelemben vizsgálatokat végző pénzügyi információs egységek általi adatkezelés.

A 14. §-hoz

A Vámkódexben meghatározott információnyújtással kapcsolatos ügyféli kötelezettségek körét nemzeti vámjogszabályban nem célszerű részletesen felsorolni, mivel ebben a formában - összeolvasva a vámellenőrzésre vonatkozó szabályokkal - az érintett személy gyakorlatilag minden információt és segítséget köteles megadni a vámhatóság számára a vámjogszabályok és egyéb jogszabályok alkalmazásával összefüggésben. Ehhez képest egy taxatív felsorolás bármennyire is törekszik a teljességre, mindenképp szűkítést eredményezne. A Vámkódex, illetve a kapcsolódó bizottsági rendeletek nem rögzítik a kérés formáját, ezért nemzeti jogszabályban szükséges - a megfelelő rugalmasság biztosítása érdekében - azt meghatározni, hogy a kérés formája lehet írásbeli (pl.: áruátengedést követő ellenőrzésénél) vagy szóbeli közlés (pl.: a vámeljárás folyamatában), elektronikus üzenet (pl.: vám-árunyilatkozattal, engedélyezéssel összefüggésben).

A 15. §-hoz

A vámhatóságok a bankokkal együttműködnek a vámfizetési kötelezettségek teljesítése során, pl. a bankgarancia érvényesítése kapcsán. A vámhatóság és a pénzügyi intézmények közti elektronikus rendszeren folytatott kommunikáció szabályai az adózás rendjéről szóló törvényből (19-21. §) kerültek átvételre.

A 16. §-hoz

A vámhatósági információkérés két speciális esete került ebben a §-ban szabályozásra. Az egyik a gépjárművek tankjában vámmentesen behozható üzemanyagok ellenőrzéséhez szükséges adatbekérés, amely alapján a vámhatóság ellenőrizni tudja a jogszerű felhasználást. A másik az érkező légi járművek utas-nyilvántartási adatainak előzetes megküldése a vámhatóság részére annak érdekében, hogy a vámhatóság kockázatelemzéssel előre felmérhesse, kíván-e ellenőrzést végezni.

A 17. §-hoz

A Vámkódex végrehajtási rendelete 4. cikk az adatmegőrzés tekintetében megengedi az általános három éves megőrzési időtől való eltérést. Tekintettel arra, hogy a Vámkódex 103. cikk (2) bekezdése alapján nemzeti szinten kell meghatározni a vámösszegek közlésére vonatkozó végső határidőt a bűncselekményi tényállást is megvalósító vámjogi jogsértések tekintetében (amelyre 10 évet határoz meg a törvény), az adatmegőrzési kötelezettséget is ehhez kapcsolva tíz éves időintervallumot szükséges rögzíteni.

A 18. §-hoz

A Vámkódex 18. cikk (3) bekezdés második mondata szerint az engedélyezett gazdálkodói engedély kiadásához előírt kritériumoknak megfelelő gazdálkodó a letelepedés szerinti tagállamtól eltérő tagállamban is jogosult képviselői szolgáltatást nyújtani. Ennek magyarországi alkalmazásához szükséges az adóhatósághoz való bejelentkezés és adószám kiváltási kötelezettség és a kritériumoknak való megfelelés igazolási kötelezettségének kimondása. Ezen más tagállamban letelepedett gazdálkodók vizsgáztatása és egyéb feltételeinek ellenőrzése nem a magyar vámhatóság feladata, de a feltételek meglétét igazolnia kell a saját tagállam vámhatóságának. Mivel az Európai Bizottság ezen kritériumoknak való megfelelés igazolására nem dolgozta ki a végrehajtási szabályait, nemzeti szinten az kerül előírásra, hogy a kritériumoknak való megfelelés a kiadott engedélyezett gazdálkodói engedélyekkel, valamint a letelepedés helye szerinti vámhatóság által kiadott igazolással igazolható.

A 19. §-hoz

A Vámkódex 18. cikk (3) bekezdés első mondata lehetőséget ad arra, hogy a tagállamok az uniós joggal összhangban meghatározzák azokat a feltételeket, amelyek mellett a vámjogi képviselő szolgáltatást nyújthat abban a tagállamban, amelyben letelepedett. Fontos hangsúlyozni, hogy a vámjogi képviselő kategória (Vámkódex 5. cikk 6. pont) nem a gazdálkodó szervezetek cégjogon alapuló szervezeti képviselőit, hanem a vámigazgatási jogviszonyban való képviseletre megbízott másik személyt kell érteni. A vámszakmai érdekképviseletek javaslatára és más tagállamok gyakorlatának megismerése, illetve az adózás rendjében az adótanácsadókra vonatkozó engedélyezési modell alapján az az elképzelés született meg, hogy szükség lenne egy regisztráción alapuló és szakmai követelményeken nyugvó képviseleti rendszer bevezetésére Magyarországon is. Ennek megvalósítására a törvény három vámjogi képviselői kört alakít ki:

- a Vámkódex 18. cikk (3) bekezdése alapján a más tagállamban engedélyezett gazdálkodókat,

- az újonnan létrehozásra kerülő a vámtanácsadókat,

- még a csatlakozás előtt nemzeti vámtörvényi szabályozásból megtartott vámügynöki engedélyeket, amelyeknek szakmai feltételei azonban az új környezetnek megfelelően átalakulnak.

A képviseleti eljárás az egyes szereplők között annyiban lenne különböző, hogy a más tagállami AEO engedélyes gazdálkodókon kívül

- a jogorvoslati eljárásban az AEO engedélyes és a vámtanácsadó mellett az ügyvéd, jogtanácsos és európai uniós jogász is képviselő lehet,

- a felügyeleti intézkedésnél kötelező lesz a vámtanácsadó vagy ügyvédi, jogtanácsos, képviselet igénybevétele,

- a vámhatóság előtti engedélykérelmek esetén vámjogi képviselet igénybevétele esetén kötelező lesz a vámtanácsadót megbízni, ha a kérelmező maga nem vámtanácsadó,

- a vámszabadterület kijelölés iránti kérelemnél is előfeltétel a vámtanácsadó bevonása, ha a kérelmező maga nem vámtanácsadó.

Egyébként a képviselői szereplők párhuzamosak, azaz vámjogi képviselőként megbízási jogviszonyban bármelyikük eljárhat alapeljárásban.

A nemzeti képviseleti szabályok 2019. május 1-től kerülnek kötelezően alkalmazásra, addig a vámtanácsadókra és a vámügynökökre vonatkozó rendelkezések azonban már hatályba lépnek, hogy a következő három évben teljesülhessenek azok a feltételek (szakmai gyakorlat megszerzése vagy képzés elvégzése), amelyek a vámtanácsadói vagy vámügynöki engedélyek megszerzéséhez kellenek.

A 20. §-hoz

Az állandó képviseletet ellátó személyek számára indokolt előírni a bejelentési kötelezettséget, amely alapján megtörténhet a megbízás informatikai rendszerben történő rögzítése. Ez alapján a vámhatóság automatikusan is ellenőrizni tudja - állandó képviselet esetén - a képviselet fennállását.

A 21. §-hoz

A határozatokkal összefüggésben megállapításra került, hogy az FJA alapján a kérelmet nem lehet befogadni, ha azt nem az illetékes hatósághoz nyújtották be. Ugyanakkor figyelembe kell venni, hogy az illetékes hatóság másik tagállamban is lehet. Amennyiben a kérelem e pontra hivatkozással nem kerül befogadásra, akkor az ügyfél részére továbbra is lehetőség, hogy kérelmét haladéktalanul benyújtsa az illetékes hatósághoz. Az áttétel intézménye bizonyos esetekben lassíthatja az eljárást, ugyanakkor Magyarországon az ügyfelek számára egyszerűbb megoldást jelent. A törvény értelmében, ha az illetékes vámszerv Magyarországon van, a kérelmet a kérelem megérkezésétől számított 15 napon belül kell áttenni az illetékes vámszervhez.

A Vámkódex kérelemre induló eljárásához nem tartoznak a különböző árunyilatkozatok alapján induló vámeljárások, így az ezekkel kapcsolatos jóváhagyó döntések és a vámkiszabó határozat sem tartozik a Vámkódex 22-29. cikkei szerinti határozatok körébe. Ezen döntések tekintetében eljárási szabályokat a vámjogi rendelkezések, illetve ezek mögöttes szabályozását jelentő közigazgatási eljárásjog ad.

Szükséges annak meghatározása, hogy amennyiben a vámhatóság határidőn belül nem hoz döntést, akkor a „hallgatás” nem minősül a kérelem elfogadásának. A kérelemmel érintett jogok és kötelezettségek uniós jogszabályban kerülnek meghatározásra, így a szükséges feltételek vizsgálata, és a kérelem megalapozottságának megállapítása nélkül nem lehet a kérelmet megadottnak tekinteni, a vámhatóság „hallgatása” jelen esetben nem eredményezheti, hogy megfelelő mélységű vizsgálat nélkül jogokhoz jusson az ügyfél. Ilyen rendelkezés található az Art. 120. § (7) bekezdésében.

A Vámkódex szerinti kérelemre hozott határozatok tekintetében az uniós jogban foglalt eljárási szabályok nem térnek ki a döntések kézbesítésének eljárási szabályaira, jóllehet a joghatás beálltának kezdőidőpontja miatt e szabályok fontosak lennének. Ezt a hiányt pótolja a nemzeti jog azon rendelkezése, amely az adózás rendjében ismert kézbesítési szabályokat rendeli alkalmazni.

A 22. §-hoz

A meghallgatáshoz való jog gyakorlása során az ügyfelek új tényállási elemeket hozhatnak fel, új bizonyítási indítványokat tehetnek. Ezeknek az ellenőrzésekre gyakorolt fontos hatása miatt, és a modern adatrögzítési és tárolási technikák alkalmazása érdekében célszerű megteremteni annak lehetőségét, hogy a jognyilatkozatot tevő személyekről és indítványaikról kép-és hangfelvétel készüljön, amelynek adatai elektronikusan tárolhatók és az egyéb okmánymegőrzési kötelezettség alá eső iratokkal együtt megőrizhetők. A felvétel készítése egyébként a vámhatóság eljárásának ellenőrzésére is szolgálhat. A rögzítés a törvény rendelkezésén alapul, a rögzítés tényéről a nyilatkozattevőt tájékoztatni kell, de a rögzítés nem függ a jóváhagyásától.

A 23. §-hoz

Az AEO engedélyezési feltételek meghatározása a Vámkódexben bővebb, mint a korábbi közösségi szabályozásban. A vámjogszabályok súlyos vagy ismételt megsértése mellett az adószabályok ilyen megszegése is bekerült a kizáró okok közé. Ugyanakkor az adó- és vámjogszabályok súlyos megsértése alatt nemcsak a büntetőjog hatálya alá is tartozó jogsértések, hanem bűncselekmény megvalósítását nem jelentő, igazgatási jogban szankcionált jogsértések is jelenthetik. Ezért az értelmező rendelkezésben foglalt és a korábbi vámtörvényből átvett bűncselekmény-kategóriák meghatározásán kívül az igazgatási jogban bírsággal szankcionált jogsértések tekintetében is meg kellett határozni a „súlyos” vagy „ismételt” limitet. Ezen ismételt vagy súlyos jogsértés vizsgálata azonban minden esetben együtt jár a VA 24. cikk (2) bekezdésében foglalt csekély jellegű jogsértés vizsgálatával, amelynek nemzeti határait a 24. § tartalmazza.

Az engedélyezett gazdálkodók tekintetében az uniós vámjogban előírt új feltétel a szakmai képzettség igazolása, amely vagy legalább három éves szakmai gyakorlat igazolásával, vagy a vámjogszabályokra vonatkozó képzés sikeres elvégzésével teljesíthető. A képzés tekintetében az uniós vámjog tartalmaz annyi meghatározást, hogy a Vámkódex értelmezése szerinti vámjogszabályok megismerését célozza, megfelel a vámügyekkel kapcsolatos gazdálkodói feladatoknak és abból a szempontból relevánsnak minősül, valamint az uniós jogszabályban meghatározott kör (vámhatóság, oktatási intézmény, szakmai vagy kereskedelmi szövetség) szervezi. Az uniós joganyagban vázolt kereteket a magyar jogrendbe ültetve szükséges egy hatósági jellegű képzés és az ehhez kapcsolódó vizsga bevezetése, amelynek tartalmát és követelményeit - az e törvényben biztosított felhatalmazás alapján - miniszteri rendelet határozza meg. A törvényben viszont rögzíteni kell, hogy a képző szervekről és a képzést követő hatósági vizsgán vizsgabiztosként megbízható személyekről - a miniszteri hatásköröket meghatározó kormányrendeletben kijelölt - adópolitikáért felelős miniszter nyilvántartást vezet.

A 24. §-hoz

A súlyos és az ismételt jogsértések nem jelentenek minden esetben kizárást az AEO kritériumok teljesítése alól, mivel a VA 24. cikk (2) bekezdés viszonyítási lehetőséget biztosít a gazdálkodók forgalmához mérten. Ezt a viszonyítást adja meg a törvény a „csekély jellegű jogsértés” tagállami meghatározásával.

A 25. §-hoz

A vámjogi szankciók tekintetében a Vámkódex csupán a szankciók fajtáit határozza meg, egyébként azok alkalmazását nemzeti hatáskörbe utalja. A szankciók kialakításának egységesítése érdekében egy uniós irányelv-tervezet áll előkészítés alatt jelenleg, amelynek elfogadása és ezáltal a nemzeti jogharmonizációs kötelezettség határideje jelenleg nem meghatározható, viszont a szabályozás irányai előremutatóak és a későbbi átültetés előkészítése szempontjából is hasznos lehet a nemzeti vámjogi szankciókra vonatkozó javaslatot az irányelv-tervezet irányvonalaihoz hangoltan megalkotni. A szabályozás kiindulópontja a Vámkódex rendelkezéseit megsértő cselekmények vagy mulasztások tárgyköreinek - mint szankcionálandó jogsértéseknek - a meghatározása, és a jogsértések részletes felsorolása rendeleti szinten történik. A Vámkódex 42. cikk (2) bekezdése értelmében az alkalmazott szankció lehet pénzbírság vagy az érintett által birtokolt engedély visszavonása/felfüggesztése/módosítása. E rendelkezések alapján indokolt a nemzeti vámjogszabályban is megbontani e két szankcionálási formát, kiemelve, hogy a két szóban forgó jogkövetkezmény együttesen is alkalmazható.

A pénzbírság szankció alkalmazásának alapeseteit továbbra is a vámhiány-keletkeztető, valamint az utólagos fizetési kötelezettséget nem okozó adminisztratív jellegű jogsértések vagy mulasztások szankcionálása jelenti. Ezek közül a vámhiányt okozó jogsértések esetén a szankcionálás a vámhiány 50%-ával azonos bírság kiszabását jelenti alapesetben. A vámhiányt nem okozó jogsértések vámigazgatási bírság-szabályozása a különböző jogsértési tárgyköröket különböző szankciómértékre állítja be, ahogy az adószabályozásban ismert mulasztási bírság is ismeri az általános keretösszegekhez rendelt, illetve kiemelt bírságösszegekkel fenyegetett jogértések eseteit. Az alapesetekhez képest a jogsértés elkövetési tárgya miatt speciális bírságszabályokat tartottunk meg a jövedéki árura elkövetett, illetve a származás-igazolásokhoz kötődő jogsértések tekintetében.

A 26. §-hoz

A szabályozás legnagyobb újítása, hogy a jelenlegihez képest jóval egyszerűbb és nagyobb mértékű kedvezményt teremt a jogsértést önként felfedő és a jogszerű állapot helyreállításában proaktívan tevékenykedő gazdálkodók számára. Tekintettel arra, hogy az unós szabályozásból eredően a jogsértések jogkövetkezményei között mindenképp szerepel a vámhiány megfizetésének kötelezettsége és az uniós jogszabály alapján kötelezően megfizetett késedelmi kamat, a nemzeti jellegű szankció kiszabásától eltekinthet a hatóság az első alkalommal elkövetett kisebb súlyú jogsértések esetén. Az első hibázás figyelmeztetés alkalmazásával való szankcionálásának lehetősége a jogkövető magatartás kialakításának ösztönzéseképpen is hathat. Tekintettel a törvény átmeneti rendelkezésére, amely szerint az új szabályokat csak a hatálybalépést követően indult eljárásoknál kell alkalmazni, értelmezésünk szerint az első alkalommal elkövetett jogsértés is ezen időponthoz viszonyul. Ugyanebbe az irányba mutat tovább az alapesetektől eltérően kedvezőbb bírságmértéket jelentő helyzetek szabályozása is. A törvény kedvezményt biztosít a jogkövető magatartást tanúsító nyilatkozattevők felé, amikor az önkéntes jogkövetést a hatóság ellenőrzésének megkezdése előtt bírságkiszabás nélküli helyzetként, a hatósági ellenőrzés megkezdése után tanúsított együttműködést a jogszerű állapot helyreállításában pedig az eredetileg kiszabható bírság 50%-ának kiszabásával sújtja. Megalapozottan kijelenthető tehát, hogy a magyar nemzeti vámjogi szabályozás a jogkövető gazdálkodókat komoly kedvezményben részesíti, versenyelőnyt teremtve ezzel a jogszerű helyzet helyreállításában tevékenyen nem közreműködő versenytársaikkal szemben. Ez a szankcionálási megközelítés a vámhatósági erőforrások hatékonyabb felhasználását is eredményezheti, hisz a gazdálkodói közreműködés az ellenőrzés hatékonyságának növekedését a gazdálkodói erőforrások bevonásával éri el, ami összhangban áll az unió azon törekvéseivel, hogy a gazdálkodói audit rendszereknek az ellenőrzésekben való alkalmazása a gazdálkodók befektetéseinek is nagyobb kihasználtságot jelent. Ez a szabályozási szerkezet feleslegessé teszi a késedelmi pótlékra vonatkozó - a gyakorlatban nehezen alkalmazható - szabályozást.

A 27. §-hoz

Az adóeljáráshoz hasonlóan a vámigazgatási bírságnak is minősített esete azon jogsértés szankcionálása, amikor a gazdálkodó jogsértése okmányok meghamisításával, bizonylatok manipulálásával, rosszhiszeműen történik. Ahogy a Vámkódex a vámösszegek utólagos kiszabása kapcsán előnyben részesíti a jóhiszemű ügyfeleket, a nemzeti szabályozás az alapesethez képest jóval komolyabb bírságmértékkel sújtja a rosszhiszemű ügyfeleket.

A 28. §-hoz

A pénzbírság kiszabására és megfizetésére vonatkozó technikai jellegű szabályok megállapítása. Emellett az előírt határidő elmulasztása esetén a késedelmi kamatfizetési kötelezettség kimondása és a méltányossági kérelmek tekintetében az adóeljárás szabályainak alkalmazására hivatkozás is szükséges.

A 29. §-hoz

Fontos a vámigazgatási bírság kiszabásának és végrehajtásának lehetőségét időben is behatárolni elévülési szabályok kialakításával. Ennek egyszerű szabálya, hogy a vámösszegek utólagos könyvelésbe vételének elévülésével a vámbírságok kiszabásának lehetősége is annulálódik. A már kiszabott, de meg nem fizetett vámigazgatási bírságösszegek végrehajtás útján történő beszedésére pedig három év áll a hatóság rendelkezésre, amelybe értelemszerűen nem tartozik bele a fizetési könnyítésként engedélyezett részletfizetés, valamint a követelés jelzáloggal való biztosításának ideje.

A 30. §-hoz

A nemzeti vámjogszabály 2015. január 1-jével bevezette a gyorsított eljárás jogintézményét, a jövedéki termékekre elkövetett és helyszíni ellenőrzés során felfedett jogsértések gyors szankcionálására, amelyet a természetes személyekkel szemben, nem közösségi jövedéki termékek jogellenes bejuttatása kapcsán lehet jelenleg alkalmazni, amennyiben az elkövetéssel érintett bevételkiesés egy bizonyos összeget nem halad meg. E gyorsított eljárásban a bírság összege kedvezőbb, mint az általános esetben, azonban a közigazgatási erőforrásokat kevésbé köti le, hiszen az ügyfél az eljárás során jogorvoslati jogáról lemond, továbbá a részére kiszabott bírságot a helyszínen megfizeti. E jogintézmény megtartása a továbbiakban is indokolt, ugyanakkor a jövedéki termékek mellett bármely más, vám elé nem állított nem uniós áruk körére is ki lehet terjeszteni, hozzáigazítva a hatályos vámjogszabályi környezethez.

A 31. §-hoz

A jövedéki termékre elkövetett vámjogi jogsértés kapcsán alkalmazható lefoglalás és elkobzás szabályozása nem változik a közösségi vámjogi szabályozáshoz rendelt nemzeti szabályozáshoz képest, amely a Jöt.-ben lévő szabályozással analóg módon került kialakításra.

A 32. §-hoz

A jogsértést elkövető gazdálkodó vámügyi tevékenységeihez kapcsolódó engedélyek felfüggesztése, visszavonása vagy módosítása is a Vámkódex szabályozásában megnevezett szankciótípus. A tevékenységek felügyeletét ellátó vámhivatalok eddig is alkalmazták ezt a szankciót a gyakorlatban, de a szankciók között most kapott kifejezett jogi szabályozást.

A 33. §-hoz

Tekintettel arra, hogy a jogorvoslat tekintetében a Ket. háttérjogszabálynak minősül, így e tárgykörben egyedi szabályozás létrehozása nem indokolt. A törvény megtartja azokat a jelenlegi nemzeti vámtörvényben lévő rendelkezéseket, amelyek a Vámkódex előírásaival harmonizálnak.

A 34. §-hoz

A vámellenőrzéshez sem a Vámkódex, sem a kapcsolódó bizottsági rendeletek tervezetei nem rendelnek eljárási szabályokat. Ebből kifolyólag indokolt egy olyan általános eljárási szabályrendszert megalkotni, amelyek a vámellenőrzések (ide értve a Vámkódex 48. cikkében meghatározott áruátengedést követő ellenőrzést, a Vámkódex 173. cikk (3) bekezdésében meghatározott, vám-árunyilatkozat módosítására irányuló nyilatkozattevői kérelem elbírálása során, illetve pl. nemzetközi vámügyi együttműködés keretén belül a vámhatósághoz érkezett segítségnyújtásra irányuló megkeresés teljesítése érdekében bevezetett intézkedéseket) végrehajtása során alkalmazandók. Ugyanezen szabályok alkalmazandók akkor is, amikor a vámhatóság hatáskörébe más jogszabályok (pl. fogyasztóvédelem) utalnak ellenőrzési feladatokat. A Vámkódex rendelkezéseiből kiindulva és más tagállamok jogalkotási gyakorlatát is figyelembe véve megállapítható, hogy a Vámkódex az ügyféli információadási kötelezettségeket (pl. Vámkódex 15. cikke) és a vámhatósági jogokat (pl. Vámkódex 46. és 48. cikke) teljeskörűen szabályozza, ezeket nemzeti jogszabályban nem kell megismételni, kiegészíteni. Nemzeti szinten csak néhány garanciális jellegű szabály rögzítése indokolt. Ezek körében az első, hogy a vámhatóság kép- és hangfelvételt készíthet a végzett intézkedés során.

A 35. §-hoz

A vámhatósági ellenőrzésekről éves tervet készít a vámhatóság, amelynek stratégiai meghatározó elemeit a vámhatóság honlapján tájékoztatásban teszik közzé. Ennek a szerepe erősödhet a jövőben azzal, ha a gazdálkodók az ellenőrzési irányokhoz igazítják belső auditjaikat, ellenőrzési mechanizmusaikat, hogy a vámhatósági ellenőrzéseket megelőzve tudjanak önellenőrzést végrehajtani és a felfedett hibákat kijavítani, hogy a vámigazgatási bírságolás privilegizált szabályainak alkalmazására legyenek jogosultak.

A 36. §-hoz

A vámellenőrzés megkezdésének alakiságait rögzítő szabály, amely az eljárási határidők meghatározásának kezdőpontját is megadja.

A 37. §-hoz

Az ellenőrzési határidők megállapítására vonatkozó szabályok, beleértve a határidők meghosszabbítására vonatkozó törvényi szabályokat is, amely tekintetben a nemzeti vámjog eltér a közigazgatási eljárásjog általános szabályaitól.

A 38. §-hoz

Tekintettel arra, hogy a vámtevékenységgel járó külkereskedelmi eljárásokban gyakori a gazdálkodók közötti üzleti kapcsolat, és a vámellenőrzések során feltárt szabálytalanságok az ügyletekben részt vevő más gazdálkodók eljárásaiban is felmerülhetnek, a jelenlegi szabályozáshoz hasonlóan a jövőben is indokolt fenntartani azt a rendelkezést, amely szerint a feltárt adatokat (pl. fuvarszámla, értékesítési számla, vámáru-nyilatkozatok) a kapcsolatban lévő más gazdálkodóknál is fel lehet használni.

A 39. §-hoz

Mivel a gazdálkodók üzleti tevékenysége az ország területén szétszórtan elhelyezkedő telephelyekhez is kötődhet, az alapvetően területi elven kialakított eljárási illetékességet és ennek kapcsán az ellenőrzési cselekmények elvégzésére való felhatalmazást indokolt kiterjeszteni az egyes vámszervek közötti eljárási jogsegély lehetőségével.

A 40. §-hoz

A vámellenőrzés megállapításait a vámhatóság jegyzőkönyvbe foglalja. A törvény a jegyzőkönyvre vonatkozó részletszabályokat tartalmazza, így a tartalmára, a közlésére, a jogorvoslatra, és a további ellenőrzéssel kiegészített jegyzőkönyvre vonatkozó szabályokat.

A 41. §-hoz

A vámellenőrzés lezárásának alakiságait rögzítő rendelkezés.

A 42. §-hoz

A különböző területileg illetékes vámszervek közötti együttműködés esetén is meg kell határozni az ellenőrzést lezáró vámszerv szerepét.

A 43. §-hoz

A helyszíni ellenőrzéssel végrehajtott vámellenőrzés garanciális jellegű szabálya az eljáró személy igazolására és a jegyzőkönyv elkészítésére vonatkozó kötelezettség kimondása. Emellett - az adószabályokhoz hasonlóan - rögzíteni kell, hogy az ingatlan tulajdonosa köteles tűrni a vámhatóság által az ingatlanán végzett helyszíni ellenőrzések elvégzését.

A 44. §-hoz

Az uniós szabályok nem tartalmazzák az ellenőrzött személy számára a magyar jogi szabályozásban hagyományosan biztosított jogosultságokat, különösen a hatóság nevében eljáró személy megbízatásáról való meggyőződés, az eljárási cselekményeknél való személyes vagy képviselő útján való jelenlét, valamint az eljárás meghatározott irataiba való betekintési jogát.

A 45. §-hoz

A rendelkezések beiktatása a vámellenőrzéshez szükséges feltételek biztosítására irányuló törvényi felhatalmazás okán szükséges. E rendelkezések alapján a határátkelőhely tulajdonosa, üzemeltetője, valamint a fuvarozó, szállítmányozó és a postai szolgáltató köteles az állomásán, kikötőjében vagy repülőterén létesített vámhivatal részére - térítés nélkül - megfelelő iroda- és - szükség esetén - raktárhelyiséget biztosítani, azok fenntartásáról és karbantartásáról gondoskodni, a kommunális szolgáltatásokat pedig térítés ellenében biztosítani. Fontos továbbá, hogy a nemzetközi forgalomban közlekedő járművek vámhatáron való tartózkodási idejének menetrendjét a későbbiekben is a vámellenőrzéshez szükséges idő figyelembevételével állapítsák meg.

A törvény szerint - a jelenlegi gyakorlatnak megfelelően - a nemzetközi közforgalmú repülőtér üzemben tartója a vámellenőrzés ellátásának biztosítása érdekében a repülőtéren működő vámhatóság elhelyezését, továbbá az elhelyezésére szolgáló épületek fenntartását és karbantartását térítésmentesen, a kommunális szolgáltatásokat térítés ellenében biztosítja.

Szükséges rendelkezni továbbá arról is, hogy a vasúton közlekedő utasok menet közben történő vámellenőrzése esetén az érintett vasúttársaság köteles továbbra is a vizsgálatot végzők részére szolgálati fülkét, valamint díjtalan utazást biztosítani.

A 46. §-hoz

A Vámkódex 48. cikkében meghatározott áruátengedést követő ellenőrzést a Vámkódex 46. cikkéhez megalkotott, a vámellenőrzésre vonatkozó eljárási szabályok szerint kell végrehajtani. A Vámkódex 48. cikkéhez csak kiegészítő rendelkezések megalkotása indokolt.

Az áruátengedést követően három eset lehetséges.

Az első esetben a nyilatkozattevő kéri a vám-árunyilatkozat módosítását a Vámkódex 173. cikk (3) bekezdése alapján. Amennyiben a tényállás tisztázott, a kérelem végrehajtható, a vámhatóság nem vezet be formalizált ellenőrzést az ügyfélnél, hanem a vám-árunyilatkozat módosításához kapcsolódóan szükséges intézkedéseket - utólagos könyvelésbe vétel, értesítés a fizetési kötelezettségről stb. - bevezeti. Az eljárás ezzel lezárul, az Unió a lehető leghamarabb hozzájut a vám saját forrásokból eredő bevételeihez.

A második esetben a vám-árunyilatkozat felülvizsgálata hivatalból, a Vámkódex 48. cikke alapján indul meg, azonban olyan biztos, és a megállapított tényállást megalapozó konkrét információ alapján (tisztázott tényállás), amely további, ügyfélnél lefolytatandó formalizált ellenőrzés szükségességét nem veti fel. Ilyen lehet például az Európai Csalás Elleni Hivatal (OLAF) ellenőrzési jelentése, amely konkrét vámeljárásokhoz kapcsolódóan tár fel az Unión kívül elkövetett csalásokat vagy szabálytalanságokat, amelyeknek fiskális kihatásuk is van. Ezekben az esetekben sem kell bevezetni formalizált utólagos ellenőrzést, hanem a megállapított tényállás alapján utólag könyvelésbe vehető a vámösszeg és közölhető az adóssal.

A harmadik eset pedig maga a formalizált utólagos ellenőrzés, amelynek megindítását jellemzően az EU pénzügyi érdekeit sértő vagy veszélyeztető információ - kockázat - alapozza meg. Ezekben az esetekben már vizsgálni kell, hogy az adott kockázat az ellenőrzés alá vont személyeknél beazonosítható-e, és ha igen, a szükséges intézkedéseket e vizsgálat alapján kell megtenni. Ez a fajta ellenőrzés hasonlít a jelenlegi szabályrendszerben részletezett utólagos ellenőrzéshez, azonban sokkal egyszerűbb részletszabályok mentén.

A 47. §-hoz

A tranzitterület fogalmát a Rendőrségről szóló 1994. évi XXXIV. törvény 97. § (1) bekezdés o) pontja definiálja, amelynek értelmében „tranzitterület: egyes nemzetközi határátkelőhelyen az üzemeltető által - a rendőrség, valamint a vámhatóság egyetértésével - kijelölt terület, amely a személyek várakozására szolgál”. A polgári légiközlekedés védelmének szabályairól és a Légiközlekedés Védelmi Bizottság jogköréről, feladatairól és működésének rendjéről szóló 169/2010. (V. 11.) Korm. rendelet 17. § (1) bekezdés b) pontja értelmében a repülőtér üzemben tartója alaptevékenységével összefüggésben tranzitterületet létesít a repülőtéren a nemzetközi személyforgalom számára megnyitott útvonalon, a közvetlen felügyeletet ellátó hatóságok engedélyei alapján.

Tekintettel arra, hogy a tranzitterülettel kapcsolatosan a vámhatóságra háruló feladatok az egyéb - nem vámjogi jellegű - jogszabályokban csak utalásként szerepelnek, indokolt a tranzitterület engedélyezésével összefüggő, vámellenőrzésre vonatkozó szabályoknak a nemzeti vámjogszabályba való iktatása. Szükséges ugyanis a tranzitterületet oly módon kialakítani, hogy az a vámszolgálat ellátását, a vámellenőrzés gyakorlását maradéktalanul lehetővé tegye, ami csak akkor történhet meg, ha a vámhatóság a tranzitterület létesítése során tevőlegesen is felléphet az egyes követelmények betartatása érdekében.

A 48. §-hoz

A Vámkódex 51. cikk (1) bekezdése arról rendelkezik, hogy az érintett személy a vámellenőrzés céljából köteles megőrizni a 15. cikk (1) bekezdésében említett okmányokat és információkat legalább három évig, a vámhatóságok számára hozzáférhető és elfogadható bármely módon. Fontos annak meghatározása, hogy az információk megőrzése azok eredeti formájukban történjen, egy elektronikus adat kinyomtatása, illetve papír alapon történő megkövetelése nem indokolt. Külön megőrzési határidőt nem indokolt meghatározni, azt a nemzeti adó és számviteli jogszabályok rögzítik, amely határidő a 3 évet meghaladja.

A 49. §-hoz

A díjak és költségek felszámításának eseteit meghatározza a Vámkódex 52. cikke, a nemzeti jogszabály pedig a technikai részletszabályokat tartalmazza a megfizetés határidejének rögzítésével, a jelenlegi rendelkezéseket alapul véve. A havi összevont díjfizetés lehetőségét a rendszeres házi szemléhez szükséges igazítani. A díjak meg nem fizetése estén kamatfizetési kötelezettség keletkezik és a vámhatóság a díjakat végrehajtási eljárás útján is beszedheti.

Az 50. §-hoz

A vámhatósági szolgáltatásokért járó ellenértékek sorában első a raktárdíj, amelyet a vámhatóság által üzemeltetett raktárakban való megőrzés költségeinek megtérítését szolgálja.

A szolgáltatás nyújtása kapcsán, a vámhivatal hivatalos helyiségétől eltérő helyen végzett szemlével összefüggésben hangsúlyozandó, hogy ha a hatóság saját döntése, hogy a gazdálkodó telephelyén vagy pl. egy vasútállomáson tart áruvizsgálatot, úgy az nem minősül a Vámkódex 52. cikk (2) bekezdés a) pontja szerinti kérésnek, ezért szemledíj felszámításának helye nincs. Szemledíj szedésének akkor van helye, ha a hatóság berendeli az árut áruvizsgálat megtartása érdekében a hivatalos helyiségébe és a nyilatkozattevő kéri, hogy pl. az I. típusú vámudvar helyett a telephelyén, vagy az áru tárolási helyén végezze el vizsgálatát a vámhatóság. Előzőek alapján indokolt meghatározni, hogy kizárólag a szemledíj vonatkozásában mi minősül a vámhivatal hivatalos helyiségének és mi nem.

Az 51. §-hoz

A Vámkódex utalást tartalmaz az alkalmazandó árfolyamok közzétételére, ebből adódóan szükséges a közzététel módját meghatározni, az árfolyamokhoz kapcsolódó rögzítési és kiigazítási szabályokat is beleértve.

Az 52. §-hoz

A Vámkódex 56. cikk (1) bekezdése alapján az esedékes vám a Közös Vámtarifán alapul, amely magában foglalja azokat az autonóm intézkedéseket is, amelyek bizonyos árukra vonatkozó vámok csökkentéséről rendelkeznek (autonóm vámfelfüggesztések és vámkontingensek). A közös kereskedelempolitika végrehajtása érdekében a vámfelfüggesztések rendszere is uniós döntés alapján működik. Ezzel kapcsolatban az EU Bizottság tagállami feladatokat is előír. E feladatok teljesítése (a kedvezményre vonatkozó kérelmek összegyűjtése, ellenőrzése és továbbítása az Európai Bizottsághoz) és a magyar gazdálkodók érdekeinek érvényesítése szükségessé teszi a hazai egyeztető fórum működését, amelynek jogszabályi alapját teremti meg ez a rendelkezés.

Az 53. §-hoz

A vámérték meghatározás egyik legspeciálisabb területe, amikor az ügyleti értékként a kapcsolt vállalkozások között alkalmazott transzferár kerül alkalmazásra, ennek feltételeit a törvény a korábbi miniszteri rendeleti szabályozásból törvényi szintre emeli.

Az 54. §-hoz

A Vámkódex 73. cikkének felhatalmazása alapján az FJA 71. cikke megteremti a lehetőséget arra, hogy a vámhatóságok vámérték vonatkozású összegek megállapítására a vámeljárást megelőzően, kérelemre előzetes engedélyt adjanak ki. Az engedélyezés feltételeit, illetve módját nemzeti jogszabály szintjén szükséges részletezni. Ezen kérdéskörbe tartozik a transzferár vámérték vonatkozású alkalmazásának engedélyezése is, amely a VA 134. cikkében megfogalmazott új rendelkezések okán kerül előtérbe. A transzferárazás elsősorban a multinacionális vállalatokat érinti, hiszen leggyakrabban ők állnak kapcsolt viszonyban harmadik országos vállalatokkal.

Az 55. §-hoz

Mivel a vámmentességgel kapcsolatos uniós jogszabályok nem változnak a Vámkódex bevezetése kapcsán, a jelenlegi közösségi vámjoghoz kapcsolódó nemzeti rendelkezések fenntartása indokolt, a terminológia kiigazításával.

Az 56. §-hoz

Az üzemanyag-turizmus alapját az adja, hogy a magáncélú gépjárművek üzemanyag-tartályában behozott üzemanyag vámmentes és ezáltal adómentes is. A vámmentesség biztosítása azonban a saját jogszerű felhasználáshoz kötődik, így azonban arról is rendelkezni szükséges, hogy a gépjárművek üzemanyag-tartályaiban behozott üzemanyag nem idegeníthető el a vámok- és az adók megfizetése nélkül.

Az 57. §-hoz

A vámösszegek és a vámigazgatási eljárásban kiszabott egyéb terhek biztosításáról alapvetően az uniós vámjog rendelkezik. Az árubehozatal vám- és adójogi sorsa azonban elválhat olyan esetekben, amikor a vámkezelés során az árut vámjogilag szabad forgalomba bocsátják, de az adójogi értelemben az import még nem realizálódik. A vámeljáráshoz kapcsolódó biztosíték nem feltétlenül jelenti az adóösszegek biztosítási kötelezettségét, az áfa biztosítás alóli mentesség, illetve kedvezmény szabályozása ugyanis nemzeti szinten törvényi szabályok kerültek kialakításra. A jogszabályi rendelkezések meghatározzák a feltételeket, illetve az egyes kapcsolódó fogalmakat a jelenlegi rendelkezések fenntartása mellett, a terminológia kiigazításával.

Az 58. §-hoz

Az uniós vámbiztosíték-rendelkezések között, a Vámkódex 87. cikk (7) bekezdésében szereplő biztosítékmentességi szabály magyarországi alkalmazásához meg kell határozni a közhatalmi tevékenység tartalmát, amelyhez az áfatörvény hasonló rendelkezése szolgáltatott mintát.

Az 59. §-hoz

Szükséges arról rendelkezni, hogy a kötelező biztosíték összegét hogyan kell meghatározni abban az esetben, ha annak pontos összege nem ismert. A Vámkódex 90. cikk (1) bekezdés második albekezésének értelmezésében a biztosítékösszeg megállapításakor a preferenciális vámtételt nem lehet figyelembe venni, és a dömpingellenes vámot is biztosítani kell.

A 60. §-hoz

A vámbiztosíték nemzeti szinten elfogadott formái törvényi szinten kerülnek szabályozásra. A felsorolásban szereplő egyes vámbiztosíték formák (bankgarancia, fedezetigazolás, biztosítói kötelezvény) legfontosabb garanciális szabályai is szabályozásra kerültek, lényegében a korábbi közösségi vámjogi szabályokhoz kapcsolódó nemzeti szabályokkal azonos módon.

A 61. §-hoz

A készpénzletét, a banki fedezetigazolás, a kezességvállalás garanciális szabályait tartalmazza. Az uniós vámjog értelmében a vámhatóság dönt a biztosíték elfogadhatóságáról.

A 62. §-hoz

Indokolt nemzeti szinten rendelkezni a kerekítés szabályairól. A kerekítési szabályoknak összhangban kell lenniük a Vámkódex 101. cikk (3) bekezdésében foglalt rendelkezésekkel.

A 63. §-hoz

A vámtartozás közlésének formájáról rendelkezik a törvény, egyrészt a nemzeti szinten alkalmazott Vámjegy törvényi szintű megjelenítésével, másrészt a vámkiszabó határozat, illetve az elektronikus vámeljárásokban használt elektronikus dokumentum garanciális szabályaival.

A 64. §-hoz

A Vámkódex 103. cikk (2) bekezdése szerint a vámtartozás a keletkezésétől számított 3 év lejárta után a hatályos rendelkezésekben meghatározott feltételek mellett abban az esetben közölhető az adóssal, ha a vámtartozás olyan cselekmény eredménye, amely - elkövetése időpontjában - büntetőeljárást vonhatott maga után. A „nemzeti joggal összhangban” a közlésre nyitva álló időtartam meghosszabbodik, a Vámkódex 103. cikk (2) bekezdés alapján 5 és tíz év közötti időtartamot határozhat meg a tagállam, így erre tekintettel szükséges a hivatkozott cikk gyakorlatban történő alkalmazhatóságához szükséges nemzeti szabályozást létrehozni, és Magyarország tekintetében 10 évben meghatározni a Vámkódex 103. cikk (2) bekezdése alkalmazásakor nyitva álló időtartamot.

A 65. §-hoz

A Vámkódex 103. cikk (2) bekezdésével összefüggésben az egyéb terhek, illetve a hitelkamat, továbbá a késedelmi kamat végrehajtása tekintetében szükséges annak meghatározása, hogy az Art. rendelkezéseit kell alkalmazni.

A 66. §-hoz

Az uniós jogszabályok rendelkezéseivel összefüggésben szükséges rendelkezni arról, hogy felettes szerv által elbírálandó jogorvoslati eljárás során, valamint bírósági felülvizsgálat esetén a könyvelésbe vett összegek mikor törölhetőek.

A 67. §-hoz

Szükséges arról rendelkezni, hogy a vámhatóság által közölt fizetési kötelezettség mikor minősül megfizetettnek.

A 68. §-hoz

Szükséges arról rendelkezni, hogy a vámhatóság által közölt fizetési kötelezettséget az adós milyen módon teljesítheti, illetve hogy mikor minősül megfizetettnek. Szükséges továbbá arról rendelkezni, hogy hogyan kell eljárni a befizetés azonosítása, illetve túlfizetés esetén, illetve hogy pontosan mely időpont az, amikor a fizetési kötelezettség teljesítettnek tekintendő.

A 69. §-hoz

Az egyértelmű szabályozás érdekében szükséges rendelkezni arról, hogy a halasztott vámfizetés nemcsak a vámösszegek, hanem a vámmal együtt fizetendő egyéb terhekre is vonatkozik.

A 70. §-hoz

A rendelkezés a halasztott vámfizetés módjait rögzíti.

A 71. §-hoz

A Vámkódex 112. cikke szerint a vámhatóság a halasztott fizetéstől eltérő fizetési könnyítést is adhat, feltéve, hogy az ügyfél a vámösszegekre és egyéb terhekre vámbiztosítékot nyújt. Az adózáshoz hasonlóan rendelkezik a törvény arról, hogy a vámhatóság - az uniós vámjoggal összhangban - milyen feltételek mellett engedélyezhet fizetési halasztást és részletfizetést.

A 72. §-hoz

Az uniós vámjog főszabály szerint fizetési könnyítés biztosítása esetén is előírja a vámbiztosíték nyújtását. A Vámkódex 112. cikk (3) bekezdése csak kivételes esetben engedi a vámbiztosíték megkövetelésétől való eltérést, így garanciális jelleggel kell meghatározni, hogy a fizetési könnyítés esetén mikor lehet eltekinteni a biztosíték nyújtásától, illetve a hitelkamat felszámításától. A hitelkamat felszámítása során szükséges meghatározni, hogy mi a kamatszámítás alapja.

A 73. §-hoz

Szükséges a végrehajtásra vonatkozó szabályokról rendelkezni a Vámkódex 113. cikke szerint, ugyanis a vámhatóságoknak a tagállami jogszabályok alapján rendelkezésükre álló eszközzel biztosítaniuk kell a vámösszeg megfizetését.

A 74. §-hoz

Indokolt a késedelmi kamat meghatározása kapcsán a kamatláb meghatározására vonatkozó nemzeti rendelkezések megfogalmazása.

A 75. §-hoz

Indokolt törvényi szinten rendelkezni arról, hogy a fizetési kötelezettséget megállapító határozat jogorvoslati eljárás során történő kijavítása esetén, a szóban forgó összeget a vámhatóság milyen határidőn belül utalja vissza.

A 76. §-hoz

Szükséges törvényi szinten rendelkezni a kiadni rendelt és a lefoglalt nem uniós áru vámjogi státusának rendezéséről, illetve az azok értékesítéséből származó összeg elszámolására vonatkozó szabályokról.

A 77. §-hoz

Az Unió vámterületére belépő tengerjáró hajó vagy légi jármű üzemeltetőjének értesítenie kell az érkezésről az első beléptető vámhivatalt a szállítóeszköz érkezésekor. Kérdésként merülhet fel a „légi jármű üzemeltetőjének” meghatározása, hogy azonosítani lehessen, kit terhel az értesítési kötelezettség. A légi fuvarozókra és légi járművek üzemben tartóira vonatkozó biztosítási követelményekről szóló 785/2004/EK rendelet értelmében a „légi jármű üzemben tartója” az a személy vagy szervezet, aki, illetve amely számára anélkül, hogy légi fuvarozó lenne, valamely légi jármű használatra vagy üzemeltetésre folyamatosan ténylegesen rendelkezésre áll, vélelmezetten az a természetes vagy jogi személy az üzemben tartó, akinek, illetve amelynek a neve alatt a légi járművet lajstromba vették, kivéve, ha ez a személy bizonyítani tudja, hogy az üzemben tartó valamely más személy.

A rendelkezés lehetővé teszi, hogy a reptéri üzemeltető általi értesítés - a jelenlegi gyakorlatnak megfelelően - továbbra is megküldésre kerüljön a vámhatóság részére, és ezzel átveheti a reptéri üzemeltető az értesítési kötelezettséget a légi járművek üzemeltetőitől.

A 78. §-hoz

A Vtv.-ben használt „közvetlen vámfelügyelet” és „közvetett vámfelügyelet” definíciók az uniós jogi megalapozottság hiányában nem tarthatók fenn nemzeti szinten. Ugyanakkor azon vámhatósági intézkedésre vonatkozóan, amikor a vámhatóság vámigazgatási eljárásban (azaz a büntető- és szabálysértési jogszabályok szerinti „lefoglalás” és „elkobzás” esetétől különbözve) közvetlen vámhatósági rendelkezés alá vonással intézkedik az áru sorsáról átmenetileg (pl.: a polgári célú fegyverek átengedését megakadályozza mindaddig, amíg a fegyvertartási engedélyt be nem mutatják) szükséges nemzeti szinten szabályt alkotni, hogy a kifejezések ne keveredjenek, és az intézkedés tartalma, ügyféli garanciái és részletszabályai is biztosíthatóak legyenek.

A 79. §-hoz

A Közösségi Vámkódexhez kapcsolódó jelenlegi nemzeti rendelkezésekhez hasonlóan a továbbiakban is szükséges a tranzitterületen kiskereskedelmi vagy vendéglátó ipari tevékenységet folytatók kötelezettségeit részletezni. Az eddig alkalmazott szabályok megváltoztatását az uniós vámjogi környezet változása nem érinti.

A 80. §-hoz

A Vámkódex 140. cikk kimondja, hogy áruknak az azokat fuvarozó szállítóeszközről való kirakása vagy átrakása kizárólag a vámhatóság engedélyével történhet, a vámhatóság által kijelölt vagy jóváhagyott helyeken. A hivatkozott rendelkezést hivatott a gyakorlatban biztosítani a repülőtereken az a nemzeti szabály, amely alapján mindaddig, amíg a vámhatóság a beérkező légi járművet és/vagy utasait - az erre irányuló döntése alapján - meg nem vizsgálta, a járműről árukat lerakodni, illetve utasokat leengedni csak a vámhatóság engedélyével vagy az élet- és vagyonbiztonságra figyelemmel lehet.

A 81. §-hoz

A Vámkódex 148. cikk (2) bekezdése kötelezően előírja, hogy az átmeneti létesítmény üzemeltetéséhez vámbiztosítékot kell nyújtani. Ennélfogva megszűnik a korábbi nemzeti vámbiztosíték-mentességi szabály. Emellett ezen „tevékenységi” jellegű vámbiztosítékhoz garanciafigyelési szabályt is kell rendelni, hogy az átmeneti megőrzés az adott létesítményben csak akkor történhessen meg, ha a létesítmény garanciafedezete még megfelelő biztosíték lehet az adott betárolással érintett szállítmány közterhei tekintetében. A leltár-nyilvántartásnak és garancia-riportnak abban is lehet szerepe, hogy a létesítményt üzemeltető számára is lehetővé tegye a 90 napos kitárolási szabály alkalmazását, hogy a Vámkódex 197. cikke szerinti helytállási kötelezettségét a létesítményben hagyott nem uniós árukért meg tudja előzni.

A 82. §-hoz

A Vámjegy alkalmazására a szóbeli árunyilatkozat alapján végzett vámkiszabások során kerül sor. amikor az utas a repülőtéren a piros folyosó igénybevétele során szóban jelzi, hogy vámköteles árut hozott és a vámkezelés során a fizetendő vámok és egyéb terhek kiszabásáról egyszerűsített formában intézkedik a vámhatóság. Ennek eljárási szabályai rendeleti szinten kerülnek szabályozásra.

A 83. §-hoz

A Vámkódex 159. cikke rendelkezik az illetékes vámhivatalok kijelölésének kötelezettségéről, amelyet Magyarország tekintetében a Nemzeti Adó- és Vámhivatal szervezetére vonatkozó külön jogszabály testesít meg.

A 84. §-hoz

A Vámkódex 176. cikk c) pontja alapján a Bizottság végrehajtási jogi aktusok révén kell, hogy meghatározza az eljárási szabályokat a vám-árunyilatkozatnak az áru átengedését követő módosítása a 173. cikk (3) bekezdésével összhangban. Ezzel a Bizottság - egyelőre - nem élt, a végrehajtási aktusok a hivatkozott eljárási szabályokat nem tartalmazzák. Ebből kifolyólag nemzeti szinten indokolt megalkotni a Vámkódex 173. cikk (3) bekezdése alapján az áru kiadását követően a nyilatkozattevő által előterjesztett kérelem elbírálásával összefüggő eljárási szabályokat. Az eljárást a vámellenőrzésre és az áruátengedést követő ellenőrzésre vonatkozó szabályok (Vámkódex 46. és 48. cikk, valamint a hozzá rendelt nemzeti rendelkezések) szerint kell lefolytatni, annak egyszerűsítése indokolt (értesítés elhagyása).

A 85. §-hoz

A központi vámkezelés a Vámkódex egyik új egyszerűsítése, amely engedélyezett gazdálkodók számára azt teszi lehetővé, hogy a több tagállamra kiterjedő vámügyleteik során a székhelyük szerinti tagállam vámhatóságánál intézhessék a vámkezelések adminisztrációs kötelezettségeit és az áru behozatala szerinti tagállam vámhatóságai végezzék el a fizikai és biztonsági ellenőrzéseket. Tekintettel arra, hogy külső határaink okán a magyar vámhatóság mindkét szerepben eljárhat és a vámkiszabás helye nem feltétlenül lesz azonos az adókiszabás helyével, szükséges rendelkezni az adónyilatkozat benyújtásáról, a tagállami vámbevételek megosztásának és a központi vámkezelés végrehajtásának gyakorlati szabályairól, amikor az engedélyezésben Magyarország is érintett.

A 86. §-hoz

Ha az önértékelés és a nyilatkozattevő nyilvántartásába való bejegyzés kombinációja esetén az áruk úgy kerülnek szabad forgalomba, hogy azokra nem nyújtják be, csak elérhetővé teszik a kiegészítő árunyilatkozatot benyújtása nélkül, az áfa önadózásra jogosult engedélyesektől eltérő ügyfelek tekintetében az áfa kiszabásához szükséges adatok nem állnak rendelkezésre, ezért indokolt az adónyilatkozat megkövetelése, az egységes engedélyek tekintetében meghatározott módon.

A 87. §-hoz

A Vámkódex 188. cikkében meghatározott ellenőrzést a vámellenőrzés szabályai (Vámkódex 46. cikk) alapján kell lefolytatni. A vámeljárás folyamatában végzett ellenőrzés egyszerűsítése, gyorsítása érdekében indokolt egyszerűsítést (eljárás befejezéséről nem indokolt külön rendelkezés) rögzíteni.

A 88. §-hoz

Az eddigi gyakorlattal megegyezően az áru értékesítését a vámhatóság kereskedő közreműködésével, árverés útján vagy elektronikus árverés útján végezheti. Az elektronikus árverés útján történő értékesítést a vámhatóság az adózás rendjéről szóló törvény vonatkozó rendelkezésének értelemszerű alkalmazásával végzi.

A 89. §-hoz

Az állam javára felajánlás tekintetében a felhagyott tulajdonjogú nem uniós áruk esetén alkalmazandó hirdetményi kézbesítés alkalmazásának előírása szükséges.

A 90. §-hoz

Szükséges, hogy a tértiárura vonatkozó kérelmet papír alapon is be lehessen nyújtani és a vámhatóság azt papír alapon is kiadhassa. Ez indokolt az informatikai rendszer rendelkezésre állásáig, illetve a rendelkezésre állást követően bekövetkező üzemszünet esetére is.

A 91. §-hoz

A Vámkódex megfogalmazásának rugalmasságára tekintettel („minden szükséges intézkedés”), egyértelművé kell tenni, hogy pontosan milyen intézkedésekről van szó.

A 92. §-hoz

Ha az aktív feldolgozást követően az áruk vám-árunyilatkozat benyújtása nélkül kerülnek szabad forgalomba, az áfa önadózásra jogosult engedélyesektől eltérő ügyfelek tekintetében az áfa kiszabásához szükséges adatok nem állnak rendelkezésre, ezért indokolt az adónyilatkozat megkövetelése, az egységes engedélyek tekintetében meghatározott módon.

A 93-95. §-hoz

A vámszabadterületek kijelölésére vonatkozóan eljárási szabályokat az uniós jog egyáltalán nem tartalmaz. Ugyanakkor ezen vámigazgatási ügyben a nemzetgazdasági érdekek vizsgálata kiemelt figyelmet kap, amelynek biztosítása a miniszteri szintű engedélyezési eljárással garantálható. A vámszabadterület kijelölése iránti kérelem előkészítéséhez a komplex gazdasági környezet elemzése és szakmai bemutatása okán különleges vámjogi szakértelemre van szükség, amely alapján 2019. május 1-től, a vámtanácsadói nyilvántartás alkalmazásától kötelezően előírásra kerül a kérelem vámtanácsadók általi benyújtásának kötelezettsége a miniszteri eljárásban. A vámszabadterület üzemeltetésével összefüggő kötelezettségek teljesítése és ennek ellenőrzése a vámhatóság bevonását és előzetes véleményezését is szükségessé teszi, hogy a miniszteri kijelölés ne teoretikus, hanem a gyakorlati végrehajtás szükségleteit is figyelembe vevő konkrét döntés legyen.

A vámszabadterületi kijelölést követően is bekövetkezhetnek olyan változások, amelyek a kijelölt területen új építmények építésére, vagy a tevékenységi kör bővítésére vonatkoznak. Ez újabb kijelölési miniszteri eljárást már nem indukál, de a tevékenységet felügyelő vámhatóság vezetőjének engedélyét igényli.

A 96. §-hoz

A hivatkozott rendelkezések kiegészítése - a Vámkódex 140. cikkhez hasonlóan - légi forgalom tekintetében szükséges azzal, hogy amíg a vámhatóság a beérkező légi járművet és/vagy utasait - az erre irányuló döntése alapján - meg nem vizsgálta, a járműről árukat lerakodni, illetve utasokat leengedni csak a vámhatóság engedélyével vagy az élet- és vagyonbiztonságra figyelemmel lehet.

A 97. §-hoz

Nincs indoka annak, hogy ebben a speciális esetben a benyújtás módja korlátozva legyen.

A 98. §-hoz

A Vámkódex 270. cikk (2) bekezdése alapján az újrakiviteli árunyilatkozatra a Vámkódex 158-195. cikket kell alkalmazni. Ennek a nemzeti szintű szabályok körében történő lekövetése a rendelkezés, az újrakiviteli árunyilatkozat tekintetében a hivatkozott szakaszok nemzeti törvényi rendelkezésekre hivatkozással.

A 99. §-hoz

A jelenleg jól működő, vasúti fuvarozáshoz kötődő SZMGSZ fuvarlevél alapján megvalósuló egyszerűsített árutovábbítási forma fenntartása indokolt.

A 100-113. §-hoz

A vámhatóság az agrártámogatások tekintetében is ellenőrző hatóságként jár el. Az ún. EMGA ellenőrzések szabályrendszere a vámellenőrzésekre vonatkozó szabályozástól eltérő, saját szabályrendszert alkot, amelynek eljárási szabályait ezen fejezet tartalmazza.

A 114-117. §-hoz

A vámigazgatási eljárásokban szereplő ügyfelek speciális körét jelentik a vámtanácsadók és a vámügynökök, amelyek a vámügyi képviseletre vonatkozó, és a Vámkódex 18. cikk (3) bekezdés szerinti felhatalmazással kialakított nemzeti szabályok 2019. május 1-től való alkalmazását követően kitüntetett szerepet töltenek be a hatósági eljárásokban. A vámjogi képviselet ezen szereplőkre való korlátozásával a szakértelem biztosítását tartalmazza a törvény.

A nemzeti képviselet feltételeinek tagállami szabályozása korlátját a Vámkódex 18. cikk (3) bekezdés első mondatában szereplő, „az uniós joggal összhangban” kitétel adja. Az uniós joggal való összhang a speciális és közvetlen hatállyal alkalmazandó tanácsi és parlamenti rendeletként megjelenő Vámkódex és a belső piaci szolgáltatásokról szóló 2006/123/EK irányelv együttes szabályozásából adódik, amelyek egymáshoz való viszonya tekintetében a két uniós joganyag rendelkezést nem tartalmaz. Egyfelől a Vámkódex 18. cikk (3) bekezdése megadja a tagállami feltétel beillesztésének a lehetőségét, másfelől ezen feltételek alóli kivételként csak a más tagállamokban letelepedett és engedélyezett gazdálkodói engedély kritériumainak megfelelő személyeket kezeli, kimondva, hogy esetükben csak az ennél kevésbé szigorúbb tagállami rendelkezéseket kell betartani. Másfelől a szolgáltatási irányelvből következik, hogy a valamely szolgáltatás nyújtáshoz előírt feltételeket teljesítő más tagállami gazdálkodók szolgáltatási jogosultságait is biztosítani kell, nem lehet őket a tagállami letelepedés hiányára hivatkozva negatívan diszkriminálni. Ezen két követelménynek megfelelve a vámtanácsadói és vámügynöki szolgáltatáshoz szükséges előírni tagállami feltételeket (iskolai végzettség, szakképzettség, pénzügyi megbízhatóság), és biztosítani, hogy a követelmények bármely másik tagállamban igazolt teljesítése esetén a külföldi tanúsítványok elfogadásával nyilvántartásba vehetők a magyarországi szolgáltatási szándékuk esetén.

A vámtanácsadók szakmai köre újonnan kerül kialakításra az adótanácsadókra vonatkozó szabályok vámszakmai környezetbe illesztésével. Ezek a legmagasabb képzettségű vámszakemberek, akik felsőfokú iskolai képesítéssel vagy 10 éves szakmai gyakorlattal, az új Vámkódex és jogszabályi környezete tárgyköréből miniszteri rendeletben szabályozott hatósági jellegű képzésen vesznek részt és az AEO engedélyek kritériumrendszerének megfelelő szakismereti, biztonsági, pénzügyi és szakmai előéleti feltételeknek felelnek meg, a miniszter nyilvántartásában szerepelnek és igazolványt kapnak.

A csatlakozás előtti időkből ismert vámügynökök szakmai köre is megmarad az alapvámkezelések elvégzésére vonatkozó eljárási jogosultsággal, de ezeket is a miniszter regisztrálja, s ehhez az új vámjogi környezethez igazodva a szakismereti és a pénzügyi feltétel az AEO-s gazdálkodókéval azonos. Esetükben - a vámtanácsadókkal ellentétben - a szakmai képzés sikeres teljesítése nem előfeltétel, a vámszakmai szakértelmet három éves szakmai gyakorlattal is igazolhatják.

-----STARTING---POINT---VEGE---

A 118-119. §-hoz

Felhatalmazó rendelkezések. A Kormány alapvetően szervezeti szabályok és egyes szervek kijelölésére vonatkozó felhatalmazást kap, a vámszakmai tevékenységet irányító adópolitikáért felelős miniszter a vámjogi szakmai részletszabályokat állapítja meg. E tekintetben a miniszter rendeletalkotási jogköre külön felhatalmazó rendelkezésből fakad az egy végrehajtási jellegű rendeletben szabályozott különböző témákra vonatkozóan, illetve a külön-külön tematikus miniszteri rendeletet jelentő témák (vámmentesség, vámjogi szakértői hatósági képzés és vizsga, vámtanácsadók nyilvántartásba vétele és kötelező továbbképzése) tekintetében. Speciális, más miniszterekkel egyetértésben megalkotandó miniszteri rendeletekre vonatkozó felhatalmazások biztosítják egyes vámjogi rendeletek - a postai és gyorspostai szolgáltatások, a katonai csapat- és árumozgásra vonatkozó vámeljárás - megalkotásának lehetőségét.

A 120. §-hoz

Hatályba léptető rendelkezés. Az új nemzeti vámtörvényi szabályozás hatálybalépése főszabály szerint a Vámkódex és vámjogszabályai 2016. május 1-jei hatálybalépéséhez igazodik. Kivételt jelentenek a nemzeti vámjogi képviseletre vonatkozó rendelkezések, amelyek átmeneti idő biztosításával 2019. május 1-jével lépnek hatályba.

A 121. §-hoz

A korábbi közösségi vámjogi szabályozáshoz kötődő nemzeti vámtörvény helyébe lépő új szabályozás szükségessé teszi átmeneti rendelkezések beillesztését, elsősorban a jelenlegi engedélyek további szerepének megadása, másrészt a hatósági munka folytatólagosságának biztosítása érdekében.

A 122. §-hoz

Jogharmonizációs záradék.

A 123. §-hoz

Szövegcserés módosítás az Eximbank exporttámogatási tevékenységével összefüggő adatigénylésre és adatkezelésre vonatkozó szabályoknak az új nemzeti vámtörvény hivatkozásaira vonatkozó pontosításával.

A 124. §-hoz

A származási igazolások kiadására vonatkozó feladat kijelölése a gazdasági kamarákról szóló törvény módosításával.

A 125. §-hoz

Szövegcserés módosítás az energiaadóról szóló törvényben a VPID számra vonatkozó törvényi szabályozás vámtörvénybe történő áthelyezésével összefüggésben.

A 126. §-hoz

Az adózás rendjéről szóló törvény módosítását elsősorban az indokolja, hogy a Vámkódexhez kapcsolódóan módosul a közösségi vámjog végrehajtásáról szóló törvény elnevezése, valamint a VPID szám kiadására vonatkozó rendelkezések a vámjogi szabályozás alá kerül át, így a korábbi a) pont törlése is szükséges. A b) pont szerinti rendelkezés pontosítása is megtörténik annak érdekében, hogy az a) és b) pont egymáshoz való - általános és speciális - viszonya látható legyen.

Az adózó bejelentkezésére vonatkozó rendelkezések módosítására a VPID számra vonatkozó szabályok vámtörvénybe történő áthelyezése, és ezzel összefüggésben a vámjogi EORI számra vonatkozó rendelkezéseknek az adózókra történő alkalmazásának kimondása is szükséges.

Az adótitokra vonatkozó rendelkezésben az új nemzeti vámtörvény címének, illetve a hivatkozott jogszabályi helynek az átvezetése szükséges.

Az új nemzeti vámtörvény 2. § (6) bekezdése rögzíti, hogy „az egyéb terhekre a vámra vonatkozó rendelkezéseket kell alkalmazni, ha azoknak kiszabását és/vagy beszedését külön jogszabály a vámhatóság hatáskörébe utalja”. Tekintve, hogy az Art. 79. § (1) bekezdés f) és g) pontja a vámhatóság hatáskörébe a termékimportot terhelő adóval, illetve a termékimportot terhelő áfa meghatározott körével kapcsolatos adóztatási feladatok ellátását utalja, ezért az Art. 125. § (1) bekezdés a) és b) pontjának törlése indokolt, amellyel egyértelművé válik, hogy ezeket a közteher nemeket, a vámok közléséről szóló határozatban veti ki a vámhatóság.

Szövegcserés módosítás a harmadik országbeli állampolgárok beutazásáról és tartózkodásáról szóló törvényben a vámigazgatási bírságra vonatkozó szabályozás átalakításával összefüggésben.

A 127. §-hoz

Szövegcserés módosítás a regisztrációs adóról szóló törvényben a VPID számra vonatkozó törvényi szabályozás vámtörvénybe történő áthelyezésével összefüggésben.

A 128. §-hoz

A Jöt.-ben szereplő megbízható adós, megbízható adómentes felhasználó, megbízható felhasználói engedélyes értelmező rendelkezések tekintetében szükséges a Vámkódex létrehozásáról szóló 952/2013/EU európai parlamenti és tanácsi rendelethez való igazítás az engedélyezett gazdálkodók vonatkozásában. Ugyanakkor, figyelemmel arra, hogy a Közösségi Vámkódex létrehozásáról szóló 2913/92/EGK tanácsi rendelet alapján kiadott engedélyek továbbra is érvényben maradnak, így az azon alapuló engedélyek jelen rendelkezésből történő törlése nem indokolt.

A 129. §-hoz

A harmadik országbeli állampolgárok beutazásáról és tartózkodásáról szóló 2007. évi II. törvény 43. § (1) bekezdés f) pontja az alábbiak szerint az idegenrendészeti hatóság önálló beutazási és tartózkodási tilalmat rendel el azzal az ismeretlen helyen vagy külföldön tartózkodó harmadik országbeli állampolgárral szemben, aki a közösségi vámjog végrehajtásáról szóló 2003. évi CXXVI. törvény 61/A. § (6b) és (6c) bekezdése szerinti, jogerősen kiszabott vámigazgatási bírságot nem fizette meg, illetve annak végrehajtására nincs lehetőség. A jövőbeni szabályozáshoz kapcsolódóan indokolt lehet az Idegenrendészeti törvény vonatkozó rendelkezésének korlátozás nélküli kiterjesztése a vámigazgatási bírság megállapításának valamennyi szóba jöhető esetére harmadik országbeli állampolgár vonatkozásában, mivel e személyek az elkövetett jogsértést követően gyakorta kerülnek ki a hatóság látóköréből, bejelentett lakóhelyük nem valós, így fel nem lelhető személyekről van szó.

A 130. §-hoz

Az áfatörvény adómentességre vonatkozó rendelkezésének módosítása szükséges, tekintettel arra, hogy a Vámkódex létrehozásáról szóló 952/2013/EU parlamenti és tanácsi rendelet végrehajtására vonatkozóan új nemzeti jogszabály - az uniós vámjog végrehajtásáról szóló törvény - kerül kiadásra.

A termékimport adómentességére vonatkozó rendelkezés kapcsán a Vámkódex 194. cikke szerinti áru átengedése kifejezés átvétele szükséges, illetve mivel a szabad forgalomba bocsátás esetén nem minden esetben kerül sor határozat meghozatalára.

Az adóraktározási eljárás tekintetében a módosítás a Vámkódex létrehozásáról szóló 952/2013/EU európai parlamenti és tanácsi rendeletre való hivatkozás beillesztése érdekében szükséges.

Az önadózásra vonatkozó rendelkezésnek a Vámkódexhez történő harmonizációja szükséges, figyelembe azonban arra, hogy a jelenleg hatályos Közösségi Vámkódex alapján kiadott engedélyek továbbra is érvényben maradnak, így az azon alapuló engedélyek jelen rendelkezésből történő törlése nem indokolt. Szükséges azonban a korábbi szabályozásból elhagyott megbízható vámadós státusz helyett a Vámkódex 39. cikk a) és c) pontja szerinti engedélyezett gazdálkodói körre való hivatkozás beillesztése.

Az Áfa tv. 4. számú mellékletének a Vámkódex-szel való harmonizációja szükséges, figyelemmel azonban arra, hogy a jelenleg hatályos Közösségi Vámkódex alapján kiadott engedélyek továbbra is érvényben maradnak, így az azon alapuló engedélyek jelen rendelkezésből történő törlése nem indokolt. A 4. melléklet 2. pont a) alpontja kapcsán a jelzett módosítással egyértelművé tehető, hogy az adóbiztosíték nyújtása jöhet csak szóba ezekben az esetekben. Jelenleg az Áfa tv. 4. számú melléklet 14. és 28. pontjának szövegezése még a csatlakozás előtti nemzeti vámtörvényben meghatározott áruvizsgálati módokat tartalmazza. A módosítást az indokolja, hogy a Vámkódex az „áruk részleges vizsgálata” szövegezést tartalmazza, míg a tételes, szúrópróbaszerű vagy adminisztratív vizsgálati módokat nem tartalmazza, így az elvégzett módosítással az áruvizsgálatok módjai egységesen szerepelnének az egyes jogszabályi szövegezésekben.

A 131. §-hoz

A NAV tv. szövegcserés módosítása az új nemzeti vámtörvényre vonatkozó hivatkozások pontosításával.

A 132. §-hoz

A szabálysértési törvény módosítását megváltozott terminológiák átvezetése indokolja, mivel a Vámkódex a „nem közösségi áru” kifejezés helyett a „nem uniós áru” kifejezést, illetve az új nemzeti vámtörvény a „nem közösségi adók és díjak” terminológia helyett az „egyéb terhek” fogalmat használja.

A 133. §-hoz

A Büntető Törvénykönyv ezen módosítása a Vámkódex létrehozásáról szóló 952/2013/EU európai parlamenti és tanácsi rendeletre való hivatkozás beillesztését célozza.

A 134. §-hoz

Az (1) bekezdésben foglalt szövegcserés módosítás az új vámtörvényre vonatkozó hivatkozás pontosítását szolgálja, míg a (2) bekezdés szerinti módosítás jogharmonizációs kötelezettséget teljesítő pontosító rendelkezést tartalmaz.

A 135. §-hoz

A közbeszerzési törvény szövegcserés módosítása az új nemzeti vámtörvényre való hivatkozások pontosításával.

A 136. §-hoz

Hatályát vesztő rendelkezések az adózás rendjéről szóló törvénynek a VPID szám kiadására vonatkozó rendelkezései tekintetében.

A 137. §-hoz

Az új uniós vámjogi szabályozáshoz igazodó nemzeti vámtörvényi rendelkezés egyúttal a közösségi vámjogi szabályozáshoz kapcsolódó korábbi nemzeti vámtörvény hatályon kívül helyezését is szükségessé teszi.

A 138. §-hoz

A származási igazolás kiadására vonatkozó feladat szabályozása az agrárkamarákra vonatkozó törvényből kikerül, tekintettel arra, hogy a 124. §-ban foglalt módosítással ez a feladat az általánosabb jellegű gazdasági kamarákról szóló törvényben kerül meghatározásra.