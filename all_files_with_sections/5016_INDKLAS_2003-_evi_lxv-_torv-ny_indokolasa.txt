2003. évi LXV. törvény indokolása

a merülésvonalakról szóló 1966. évi nemzetközi egyezmény és az egyezményre vonatkozó 1988. évi Jegyzőkönyv egységes szerkezetbe foglalt szövegének kihirdetéséről

Indokolás

Az 1975. évi 14. törvényerejű rendelettel kihirdetett merülésvonalakról szóló 1966. évi Nemzetközi Egyezmény (a továbbiakban: Egyezmény) hatálybalépése óta a Nemzetközi Tengerészeti Szervezet (IMO) több módosítást hajtott végre az Egyezményben és az Egyezmény részét képező Szabályokban. Az Egyezményre, illetve az ahhoz csatolt szabályokra vonatkozó módosításokat az 1988. november 11-én Londonban elfogadott 1988. évi Jegyzőkönyv és mellékletei tartalmazzák.

Az 1988. évi Jegyzőkönyvhöz való csatlakozásról az Országgyűlés a 76/2002. (XI. 7.) OGY határozatban döntött, egyúttal felhívta a Kormányt, hogy a jogalkotásról szóló 1987. évi XI. törvény 16. §-ának (1) bekezdése alapján a csatlakozás hatálybalépését követően terjessze az Országgyűlés elé a merülésvonalakról szóló 1966. évi nemzetközi egyezmény egységes szerkezetbe foglalt szövegének kihirdetéséről szóló törvényjavaslatot.

A merülésvonalakról szóló1966. évi nemzetközi egyezmény, illetve az ahhoz csatolt Szabályok a földrajzi körzetek és az évszakok függvényében nemzetközi normákat állapítanak meg az egyes hajótípusoknál hajózásbiztonsági szempontból megengedhető legnagyobb merülésre, illetve a megengedhető legkisebb - vízből kiemelkedő - szabadoldal-magasságra.

Az Egyezmény rendelkezik egyúttal az egyes földrajzi körzetekben és évszakokban megengedett legnagyobb merülésnek a hajó oldalán való feltüntetéséről és a lobogó, valamint a kikötő szerinti állam hajózási hatósága által történő ellenőrzéséről, továbbá a merülésvonalakra vonatkozó hatósági bizonyítványok kiadásáról is.

Az 1988. évi Jegyzőkönyv pontosította a hajók főméreteinek fogalommeghatározását, módosította az egyes földrajzi körzetek határait, továbbá az Egyezménynek a hajók vizsgálatára és a bizonyítványok kiadására vonatkozó rendelkezéseit harmonizálta a 2001. évi X. törvénnyel kihirdetett, a hajókról történő szennyezés megelőzéséről szóló 1973. évi nemzetközi egyezmény és az ahhoz csatolt 1978. évi Jegyzőkönyv („MARPOL 1973/1978.”), továbbá a 2001. évi XI. törvénnyel kihirdetett, Londonban, 1974. november hó 1. napján kelt „Életbiztonság a tengeren” tárgyú nemzetközi egyezmény és az ahhoz csatolt 1978. évi Jegyzőkönyv („SOLAS 1974/1978.”) hasonló rendelkezéseivel.

Az 1988. évi Jegyzőkönyv korszerűsítette az Egyezményhez csatolt és a hajókkal szemben támasztott szilárdsági és elárasztási követelményeket megállapító Szabályokat is, amelyek módosítása az Egyezmény 29. Cikkének (3) bekezdése szerint egyszerűsített eljárással történik.

Az Egyezmény részét képező Szabályok folyamatos fejlesztése valósul meg, amelyek operatív alkalmazásához szükséges az is, hogy ezeket a technikai jellegű Szabályokat miniszteri rendeletben mihamarabb az érintettek tudomására hozzuk.

Az Egyezménynek és az ahhoz csatolt Szabályoknak a közösségi vizeken való alkalmazását az Európai Unió is megköveteli.

A merülésvonalakról szóló 1966. évi nemzetközi egyezmény és az egyezményre vonatkozó 1988. évi Jegyzőkönyv egységes szerkezetbe foglalt szövegének kihirdetése ily módon a tengerhajózást érintő szabályozás terén az EU jogharmonizációhoz is szervesen illeszkedő lépés.

A merülésvonalakról szóló 1966. évi nemzetközi egyezmény és az egyezményre vonatkozó 1988. évi Jegyzőkönyv egységes szerkezetbe foglalt szövegének kihirdetését az alábbi további szempontok is indokolják:

- egyrészt elősegíti az áruk tengeri szállítása biztonságának fokozását, így a magyar külkereskedelmi árukét is, az ilyen árukat szállító hajókra vonatkozó biztonsági követelmények szigorítása révén;

- másrészt biztosítja, hogy a magyar víziutakon megjelenő folyam-tengeri hajók kellő ellenőrzés mellett közlekedjenek és ezáltal elősegíti, hogy azok megfeleljenek az Egyezményben foglalt biztonsági követelményeknek.

A Jegyzőkönyv 2000. február 3-án lépett hatályba, csatlakozási okiratunk letétbe helyezése 2003. április 17-én megtörtént. Az egységes szerkezetbe foglalt módosított Egyezmény a Magyar Köztársaság vonatkozásában - a Jegyzőkönyv V. Cikkének 3. bekezdése szerint - 2003. július 17-én lépett hatályba.

Az Egyezmény módosításának költségvetési vonzata nincs.