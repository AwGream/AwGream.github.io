2010. évi XVI. törvény indokolása

az alapítványok elektronikus nyilvántartásáról, valamint a nyilvántartásból történő adatszolgáltatásról

-----STARTING---POINT---ALTALANOS--- 

A törvény az alapítványok adatainak országos, nyilvános, közhiteles és elektronikus nyilvántartásban történő rögzítésének, valamint ezen adatokhoz való hozzáférésre vonatkozó szabályok megteremtését szolgálja. Az elektronikus eljárás bevezetésének célja, hogy a bejegyzés, változásbejegyzés, törlés, adatkezelés időigénye jelentősen csökkenjen többlet humánkapacitás bevonása nélkül. Szükséges továbbá, hogy megtörténjen az alapítványokra vonatkozó hiteles adatbázisok kialakítása, tárolása és archiválása.

Az alapítványok részéről fokozott igény mutatkozik arra, hogy azok létrehozása, illetve a nyilvántartásba vételükre irányuló bírósági eljárás során érvényesüljenek a költséghatékonyság, illetve az ügyfelek korszerű, elektronikus úton történő tájékoztatásának követelményei. Ennek keretében ki kell alakítani az elektronikus eljárás rendjét, valamint tisztázni kell az elektronikus eljárás és a továbbra is fennmaradó papír alapú eljárás közötti kapcsolatot.

A szabályozás célja az egyszerű elektronikus eljárás megteremtésével az, hogy a 2009. évi CXX. törvénnyel (a továbbiakban: új Ptk.) hatályba lépő normákat elektronikus vonatkozású, eljárási szabályokkal egészítse ki. A törvény a nyilvántartásba történő bejegyzésnek, és annak vezetésének technikai konstrukcióját teremti meg annak érdekében, hogy egy gyors és átlátható elektronikus nyilvántartás jöjjön létre. Egyúttal a nyilvántartásba vétel folyamata is könnyebbé válik. A törvény a nyilvántartásra vonatkozóan azokat a szabályokat mondja ki, amelyek törvényi szintű rendezése szükséges, továbbá felhatalmazást ad az igazságügyért felelős miniszternek, hogy az alapítvány nyilvántartásba vételi eljárásának bírósági ügyviteli szabályait, a nyilvántartásba vétel iránti kérelem részét képező formanyomtatványok tartalmi kellékeit és a formanyomtatvány közzétételének módját, a nyilvántartásba szükség szerint bejegyzendő egyéb adatokat, valamint az alapítvány adatairól kért elektronikus kivonat tartalmát rendeletben szabályozza.

-----STARTING---POINT---RESZLETES---

Az 1. §-hoz

Ez a § a törvény célját és személyi hatályát határozza meg. E szerint a törvény célja, hogy az alapítványok meghatározott adatai országos, nyilvános, közhiteles és elektronikus nyilvántartásban kerüljenek rögzítésre.

A nyilvántartásba kötelezően bejegyzendő adatokat külön törvény határozza meg. A nyilvántartásba bejegyzendő technikai és egyéb adatokat külön jogszabály határozza meg. Az új Ptk. és az igazságügyért felelős miniszter megalkotandó rendelete együttesen tartalmazzák a nyilvántartandó adatokat. Tekintettel az új Ptk. rendelkezéseire, célszerűtlen lett volna e törvényben felsorolni nyilvántartandó adatokat, ezzel elkerülendő a párhuzamos szabályozást.

A 2. §-hoz

Az alapítványok nyilvántartásának informatikai üzemeltetését a törvény szerint az Országos Igazságszolgáltatási Tanács Hivatala (a továbbiakban: Hivatal) végzi majd, ahol az ehhez szükséges infrastrukturális és szervezeti feltételek adottak, tekintettel arra, hogy a jelenlegi nyilvántartást is a Hivatal vezeti, amely egyébként megkezdte az adatbázis aktualizálását, konszolidálását. A Hivatal „Civil szervezetek bejegyzésének és nyilvántartásának modernizációja” címmel sikeres és kiemelt projektet nyújtott be az Elektronikus Közigazgatás Operatív Program keretében, amely projekt előkészítése megkezdődött és várhatóan 2010. augusztus 31-én teljes körűen le is zárul majd. Felmerült a nyilvántartás Országos Közjegyzői Kamara által történő vezetésének lehetősége is. Ott azonban egy teljesen új, még nem létező rendszert kellene kidolgozni, így indokolt és ésszerű, hogy a nyilvántartást továbbra is a Hivatal vezesse.

A Nyilvántartás adatait a nyilvántartásba vételről döntést hozó bíróság szolgáltatja elektronikus úton a Hivatal számára. Az elektronikus adattovábbítás és a Nyilvántartás informatikai biztonságáról a Hivatal gondoskodik.

A 3. §-hoz

E § szerint az alapítvány nyilvántartásba vétel iránti kérelmét benyújtó személy dönthet arról, hogy a nyilvántartásba vétel iránti kérelmet, valamint a kérelem mellékleteiként benyújtott okiratok mindegyikét egységesen papír alapon vagy elektronikus úton nyújtja be. A nyilvántartásba vételi kérelmek tehát az előterjesztés szerint megvalósuló rendszerben mind papír alapon, mind elektronikus okiratként benyújtásra kerülhetnek. A két megoldás azonban nem keverhető egymással, a kérelem teljes egészében egyik vagy másik forma szerint nyújtható be. Elektronikusan benyújtott kérelem esetén a bíróság elektronikus úton közli a határozatait. A nyilvántartásba vételi kérelem elektronikus formában történő benyújtására irányadóak a hivatalos iratok kézbesítéséről és az elektronikus tértivevényről szóló 2009. évi LII. törvény rendelkezései - azaz az elektronikus kérelmet az ügyfélkapun keresztül lehet majd benyújtani.

A nyilvántartásba vétel iránti kérelem elektronikus benyújtása esetén a kérelmezőnek elektronikus formanyomtatványt kell kitöltenie, melynek mellékletét az alapítványra egyéb okiratok digitalizált változata. A digitalizált okiratok papír alapú eredetijét a benyújtó személy megőrzi.

Adatvédelmi okokból szükséges kimondani azt, hogy a természetes személyek természetes személyazonosító adatai közül csak a név és a születési név nyilvános, a további adatok (anyja neve, születési helye, ideje) nem. Kivételt képeznek azok a szervezetek, amelyeket a törvény nevesít, mivel e szervek - az adatvédelmi szabályoknak és a jogszabályi felhatalmazás alapján végzett közfeladataik ellátása során - valamennyi természetes személyazonosító adathoz hozzáférhetnek.

A bíróságnak pedig megteremtődik a lehetősége arra, hogy a nyilvántartásba vétel iránti kérelmen feltüntetett adatok létezéséről, illetve valódiságáról gyorsan és egyszerűen meggyőződjön.

A 4. §-hoz

Az alapítvány nyilvántartásba vételéről szóló határozat jogerőre emelkedése megállapításának napján a határozatot hozó bíróság a jogerős végzés, valamint az alapítványnak a nyilvántartásba vételi eljárás során benyújtott valamennyi beadványának elektronikus másolatát az adószám és a statisztikai számjel beszerzését követően megküldi a Hivatal részére a Nyilvántartásban való tárolás céljából. Mindezeknek az elektronikus rögzítésével jön létre az országosan egységes nyilvántartás, amelyben egy helyen szerepel valamennyi, az alapítványokra vonatkozó releváns adat. Ezt elősegíti az a rendelkezés is, mely szerint a papír alapú kérelem esetén is valamennyi adatot rögzíteni kell elektronikusan.

Ahhoz, hogy az online kereshetőség biztosított legyen, adatként - és nem egyszerű szkennelt képként - kell rögzíteni a nyilvántartásba kötelezően bejegyzendő és a nyilvántartásba bejegyzendő technikai és egyéb adatokat. A szöveges adatrögzítéshez segítséget nyújt az elektronikus formanyomtatvány kötelező használata, mely természetesen nem tartalmi megkötést jelent a benyújtó számára, hanem az elektronikus feldolgozás és az adattovábbítás megkönnyítéséhez, illetve automatizálásához járul hozzá.

A bíróságnak az adószám, illetve statisztikai számjel megállapításához szükséges adatokat a nyilvántartásba vételről szóló határozat jogerőre emelkedésének napján továbbítania kell az állami adóhatósághoz, illetve a Központi Statisztikai Hivatalhoz.

Az 5. §-hoz

Ez a § a nyilvántartási adatokhoz való hozzáférés illetve az azok között való keresés szabályait rendezi. Nyilvánosak a nyilvántartásba kötelezően bejegyzendő és a nyilvántartásba bejegyzendő technikai és egyéb adatok. A Hivatal biztosítja, hogy a honlapján keresztül bárki ingyenesen elérje, és az alapítvány neve, nyilvántartási száma, célja, valamint célja szerinti besorolás alapján keresést végezzen. Ezek azok az adatok, amelyek a legfontosabbak a mindennapi életben, így a jogkereső közönség, vagy bárki, aki adott alapítvány elérhetőségéről, legfontosabb adatairól tájékozódni szeretne, keresést indíthat a fenti adatokkal. Keresést a központi elektronikus szolgáltató rendszeren, valamint a társadalmi és civil kapcsolatok fejlesztéséért felelős miniszter által működtetett Civil Információs Portálon is lehet majd kezdeményezni a törvény szerint. A központi elektronikus szolgáltató rendszeren kezdeményezett keresés esetén az alapítvány nyilvános adatairól - illetékfizetés és költségtérítés nélkül - elektronikus másolat kérhető a keresést végző személy tárhelyére. Az elektronikus másolaton a központi elektronikus szolgáltató rendszer elektronikus aláírást helyez el.

Fontos azonban, hogy meghatározott szervezetek - közfeladataik teljesítése érdekében - a teljes adatbázishoz korlátozás nélkül, ingyenesen hozzáférjenek, ezért a Hivatal biztosítja, hogy a Nyilvántartás valamennyi adatához - az adatvédelmi és eljárási jogszabályoknak megfelelő módon, közfeladataik ellátása céljából - a bíróság, az ügyészség, a nyomozó hatóság, az Adó- és Pénzügyi Ellenőrzési Hivatal, a rendőrség, a Magyar Államkincstár, az Állami Számvevőszék, Kormányzati Ellenőrzési Hivatal, a Vám- és Pénzügyőrség, a Központi Statisztikai Hivatal, a Magyar Országos Közjegyzői Kamara, az önálló bírósági végrehajtók, gazdasági és szakmai kamrák, a felszámolók, a Nemzetbiztonsági Szakszolgálat, a központi elektronikus szolgáltató rendszer (annak adatkezelője), illetve valamennyi minisztérium költségtérítés nélkül hozzáférjen, és a szöveges adatként rögzített valamennyi adat között keresést végezzen.

A 6. §-hoz

E § a megszűnt alapítvány adatainak a nyilvántartásban való fenntartását rendezi. Kimondja, ha az alapítvány - külön jogszabály szerint - megszűnik, ezt a tényt a bíróság a Nyilvántartásban a megszűnés napjának dátumával együtt rögzíti. A megszűnt alapítvány adatai továbbra is a nyilvántartásban maradnak. Tekintettel arra, hogy a megszűnt alapítványnak, illetve az alapítvánnyal jogviszonyban állt személyeknek lehet „utóélete”, ezért elengedhetetlen, hogy az alapítvány megszűntét követően az adatai továbbra is megtekinthetők legyenek.

-----STARTING---POINT---VEGE---

A 7. §-hoz

E § a törvény 2011. január 1. napján történő hatálybalépéséről rendelkezik.

Ezzel együtt felhatalmazást kap az igazságügyért felelős miniszter, hogy az alapítvány nyilvántartásba vételi eljárásának bírósági ügyviteli szabályait, a nyilvántartásba vétel iránti kérelem részét képező formanyomtatványok tartalmi kellékeit és a formanyomtatvány közzétételének módját, a nyilvántartásba szükség szerint bejegyzendő egyéb adatokat, a valamint az alapítvány adatairól kért elektronikus kivonat tartalmát rendeletben szabályozza.

A 8. §-hoz

A törvény hatálybalépésétől számítottan két év áll rendelkezésre arra, hogy a törvényes képviselőnek természetes személyazonosító adatait bejelentsék. Ez a kötelezettség „szűrő” funkciót is megvalósít, hiszen ezáltal a Magyarországon működő alapítványok közül azok kerülnek bele az elektronikus nyilvántartásba, amelyek ténylegesen léteznek is, ez pedig lehetőséget biztosít az ügyészség számára, hogy a két év elteltét követően „ellenőrizze” az ezen idő alatt nem reagáló alapítványokat.

A 9. §-hoz

E § az adózás rendjéről szóló 2003. évi XCII. törvény (a továbbiakban: Art.) módosítását tartalmazza, mely módosítás technikai jellegű, az Art. 16., 17. és 53. §-ának a kiegészítése.