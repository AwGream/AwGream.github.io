1998. évi VIII. törvény indokolása

a Magyar Köztársaság és Izrael Állam közötti Szabadkereskedelmi Megállapodás kihirdetéséről

Indokolás

A Magyar Köztársaság és Izrael Állam közötti Szabadkereskedelmi Megállapodás 1997. október 14-én került aláírásra Budapesten. A Megállapodást az Országgyűlés a 98/1997. (XI. 6.) OGY határozatával megerősítette, ezért azt törvénnyel kell kihirdetni.

A Megállapodás hatálybalépésre vonatkozó 39. Cikke kimondja, hogy a hatálybalépés időpontja a Megállapodásnak a két fél általi ratifikáció megtörténtéről szóló diplomáciai jegyzék cseréjét követő második hónap első napja. A diplomáciai jegyzékcsere 1997. december 10-én megtörtént, így a Megállapodás 1998. február 1-jén lép hatályba.

A Megállapodás előírásai megfelelnek a hasonló tárgyban megkötött magyar megállapodások szokásos tartalmának és az e körben követett nemzetközi gyakorlatnak. Megfelelően szolgálja a Magyar Köztársaság nemzetközi kapcsolatainak ápolásához és elmélyítéséhez fűződő érdekeket.

A Megállapodás számos olyan területet szabályoz, amely nem érint törvényhozási tárgyat. Szükség esetén kereskedelmi kedvezményeket érintő, technikai kérdésekben - úgymint vámtételek, nem vámjellegű korlátozások, származási szabályok, a Megállapodás által érintett termékkör módosítása -, melyek a Kormány feladat- és hatáskörébe tartoznak, ezért célszerűnek tartjuk, hogy a Kormány nemzetközi szerződésben való változtatásra felhatalmazást kapjon.