2013. évi XVIII. törvény indokolása

az európa tanács emberkereskedelem elleni fellépéséről szóló egyezményének kihirdetéséről

-----STARTING---POINT---ALTALANOS---

Általános indokolás

A törvény célja az Európa Tanács Emberkereskedelem Elleni Fellépésről szóló Egyezménye kötelező hatályának elismerése és az Egyezmény kihirdetése.

Az Egyezményt 43 állam írta alá és 39 már ratifikálta is. Az Egyezmény 2005. május 16-i elfogadása óta Magyarországot számos alkalommal érte kritika a ratifikáció hiánya miatt. A kötelező hatály elismerésének hiánya elsősorban a nem megfelelő jogszabályi környezetben rejlett, ugyanakkor az emberkereskedelem megelőzéséről, és az ellene folytatott küzdelemről, az áldozatok védelméről, valamint a 2002/629/IB tanácsi kerethatározat felváltásáról szóló 2011. április 5-i 2011/36/EU európai parlamenti és tanácsi irányelv (a továbbiakban: 2011/36/EU európai parlamenti és tanácsi irányelv) átültetése biztosítja majd az Egyezmény és a hazai jog összhangját. Az irányelv átültetési határideje 2013. április 6., a teljes jogharmonizációt pedig az új Btk. teremti meg, amely 2013. július 1. napjától lép hatályba.

-----STARTING---POINT---RESZLETES---

Részletes indokolás

Az 1. §-hoz

Az Egyezmény tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontja alapján az Országgyűlés ad felhatalmazást az Egyezmény kötelező hatályának elismerésére. Jelen § - az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. alapján a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. §]. Mivel az Egyezmény tárgykörét érintően a belső jogi szabályozás az Országgyűlés hatáskörébe tartozik, az Egyezmény kihirdetése is törvényi formát ölt.

A 3. §-hoz

A törvény 3. §-a tartalmazza a 47 cikkből álló Egyezmény hiteles angol nyelvű szövegét és annak hivatalos magyar nyelvű fordítását.

Az Egyezmény tíz fejezetből áll. A fogalmak definiálása mellett, az első fejezet határozza meg az Egyezmény célját és alkalmazási területét.

A második fejezet az emberkereskedelem megelőzéséhez és leküzdéséhez szükséges biztonsági, ellenőrzési és együttműködési intézkedéseket tartalmazza. A fejezet rendelkezik az emberkereskedelem megelőzése, különösen a kereslet csökkentése érdekében alkalmazandó intézkedésekről, az államhatáron alkalmazandó intézkedésekről, valamint az úti és személyazonosító okmányok biztonságával és érvényességével kapcsolatos intézkedésekről.

A harmadik fejezet, amely a terjedelmével és az Egyezményben elfoglalt központi helyével is jelzi fontosságát, az áldozatok védelme és segítése érdekében alkalmazandó intézkedéseket szabályozza: az áldozatok személyazonosságának megállapítása és védelme, fizikai, pszichikai és szociális felépülésükhöz való segítségnyújtás, felépülési és gondolkodási időszak biztosítása, tartózkodási engedély kiadása, kártérítés és jogorvoslat.

A negyedik fejezet büntető anyagi jogi, az ötödik fejezet eljárásjogi kérdéseket szabályoz.

A hatodik fejezet a Részes Felek közötti és a civil társadalommal való együttműködés szabályait tartalmazza.

A hetedik fejezet egy független ellenőrző mechanizmust állít fel, amelynek feladata az Egyezmény végrehajtásának vizsgálata.

A nyolcadik fejezet az Egyezmény egyéb nemzetközi szerződésekkel való viszonyát rendezi, a kilencedik fejezet szól az Egyezmény módosításáról, és a tizedik fejezet tartalmazza a záró rendelkezéseket.

Az Egyezmény célja, hogy az emberkereskedelem elleni küzdelemmel foglalkozó, már meglévő nemzetközi jogi eszközökre - így különösen az Egyesült Nemzetek keretében létrejött, a nemzetközi szervezett bűnözés elleni Egyezménynek az emberkereskedelem, különösen a nők és a gyermekek kereskedelmének a megelőzéséről, visszaszorításáról és büntetéséről szóló Jegyzőkönyvére (kihirdette: 2006. évi CII. törvény, a továbbiakban: ENSZ Egyezmény emberkereskedelem elleni jegyzőkönyve), valamint az Európai Unió keretén belül létrejött joganyagra - építve, az azokban biztosított védelmet tovább erősítse, és elősegítse a szabályok fejlődését egy olyan átfogó nemzetközi jogi keret létrehozásával, amely az emberkereskedelem áldozatainak emberi jogaira összpontosít (preambulum és 39. cikk).

Az Egyezmény által meghatározott követelményeknek hazánk megfelel. Ennek oka az, hogy az új Büntető Törvénykönyv (2012. évi C. törvény) elfogadásával, azon belül az emberkereskedelem tényállásának újrakodifikálásával (192. §), valamint az emberkereskedelem áldozatai azonosításának rendjéről szóló 354/2012. (XII. 13.) Korm. rendelet elfogadásával 2012 végére lezárult a 2011/36/EU európai parlamenti és tanácsi irányelv átültetése, amely irányelv a lényegi elemeit tekintve az Egyezményre épül, illetve annak vívmányait viszi tovább. Tehát az Egyezmény nem teljesíthető követelményeket hazánkkal szemben nem támaszt.

Az Európai Bizottság kifejezetten szorgalmazza, hogy a tagállamok valamennyi emberkereskedelem elleni nemzetközi jogi eszközt ratifikáljanak, amint ez az emberkereskedelem felszámolására irányuló európai uniós stratégiában is megfogalmazásra került.

Az Európai Unióban „a szabadság, a biztonság és a jog érvényesülésének erősítése” célkitűzés megvalósulása kapcsán a tamperei program folytatását célzó, 2005-2009. közti időszakra szóló Hágai Programot az Európai Tanács 2004-ben fogadta el. A Hágai Programban megfogalmazott elvárások nagymértékben szinkronban állnak az Egyezmény törekvéseivel, ami a két dokumentum keletkezésének időbeli közelségével is magyarázható. A jelenleg irányadó, az Európai Tanács által 2009-ben elfogadott, 2010-2014. közti időszakra szóló Stockholmi Program szintén kiemelt jelentőséget tulajdonít az emberkereskedelem elleni küzdelemnek.

Az Egyezmény jól illeszkedik az Európai Unió említett programja főbb célkitűzéseinek sorába, így különösen az abban szereplő menekültügyi, migrációs és határpolitika, a Közös Európai Menekültügyi Rendszer, a legális migráció és az illegális foglalkoztatás elleni küzdelem, a kitoloncolási és visszafogadási politika, a vízumpolitika és kiemelkedően a biztonság megerősítését célzó rendészeti, igazságügyi együttműködés vonatkozásában.

Az Egyezmény újításai az eddigi nemzetközi szerződésekhez képest a következőkben foglalhatók össze:

- míg az ENSZ Egyezmény emberkereskedelem elleni jegyzőkönyve a bűnmegelőzésre helyezi a hangsúlyt, addig az Európa Tanács Egyezménye az emberkereskedelmet mindenekelőtt az emberi jogok megsértéseként határozza meg, és kiemeli az áldozatvédelem fontosságát;

- az áldozatok segítésére és azok emberi jogainak védelmére összpontosít;

- széleskörű az alkalmazási területe:

- az emberkereskedelem minden formája ide tartozik: nemzeti és nemzetközi, a szervezett bűnözéssel kapcsolatos és az attól független,

- az emberkereskedelem összes áldozatára vonatkozik: az Egyezmény alkalmazandó minden áldozatra, függetlenül attól, hogy férfi, nő vagy gyermek az illető;

- átfogó jogi keretet állít fel az áldozatok és a tanúk védelme érdekében;

- hatékony és független ellenőrző rendszert hoz létre;

- kógens rendelkezéseket tartalmaz, és a többi nemzetközi szerződésben megállapított minimum követelményeken túlmutat.

A 4. §-hoz

Az Egyezmény 42. cikkének (4) bekezdése értelmében az Egyezmény azon államok vagy az Európai Közösség vonatkozásában, amelyek később ismerik el az Egyezményt magukra nézve kötelezőnek, az Egyezmény a megerősítő, elfogadó vagy jóváhagyó okirat letétbe helyezésének napjától számított három hónapos időtartam lejártát követő hónap első napján lép hatályba.

A fentiek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a rendészetért felelős miniszter gondoskodik.