1994. évi XLIV. törvény indokolása

a szövetkezetekről szóló 1992. évi I. törvény módosításáról

-----STARTING---POINT---ALTALANOS--- 

A Kormány - megvitatva az átalakult szövetkezetek működésének, a szövetkezetekről szóló 1992. évi I. törvény végrehajtásának tapasztalatait - arra az elhatározásra jutott, hogy a gyakorlatban felmerült problémák orvoslására, így különösen a szövetkezeti tagok és a kivülálló üzletrésztulajdonosok között feszül érdekellentmondások feloldására többirányú intézkedés-sorozat szükséges.

Az 1992. évi I. törvény módosítására irányuló előterjesztés ugyanis - bár egyebek között javítani igyekszik a kivülálló üzletrésztulajdonosok jelenlegi pozicióján - önmagában nem oldhatja meg azt a konfliktust, amelyet a szövetkezeti átmeneti törvény által üzletrésztulajdonhoz juttatott, de a vagyon működtetésére ráhatással nem bíró kivülállói tulajdonosi kör, valamint a szövetkezet vagyoni- és státuszügyeiben szavazati joggal rendelkező, ezáltal kizárólagos döntési pozicióban lévő tagi tulajdonosi kör közötti érdekütközésből fakad.

A Kormány ezért - a szövetkezetekről szóló 1992. évi I. törvény módosítására irányuló javaslatának az Országgyűlés elé terjesztésével egyidejűleg - az Szvt. keretein túlmutató intézkedésként elrendelte annak kimunkálását, hogy miként lehet érdeksérelem nélkül a kivülállóknak juttatott üzletrészt a szövetkezet gazdálkodásában közvetlenül érdekelt szövetkezeti tagok kezében koncentrálni. Ennek érdekében javaslatokat kell kidolgozni olyan pénzügyi konstrukciókra, amelyek vonzóvá teszik a működőképes szövetkezetek tagjai számára a kivülállók tulajdonában álló, mintegy 50 milliárd forint nagyságrendű üzletrészvagyon megszervezését.

-----STARTING---POINT---RESZLETES---

Az 1. §-hoz

A javaslat az alapszabály, mint a szövetkezet alapokmánya szabályozási körét bővíti az Szvt. gyakorlatában felmerült igények ismeretében.

Az üzletrész-elővásárlási jog kimerítőbb törvényi szabályozása helyett a javaslat célszerűségből az elővásárlási jog gyakorlásának módját alapszabályi szinten kívánja rendezni.

Garanciális eleme a javaslatnak, hogy - a törvény keretein belül - alapszabályi szinten kerüljön szabályozásra a volt taggal való elszámolás módja, határideje.

A 2. §-hoz

A javaslat a közgyűlés kizárólagos hatáskörét szabályozó rendelkezés pontosítására törekszik.

A 3. §-hoz

A javaslat annak érdekében, hogy a kivülálló üzletrésztulajdonosok élhessenek az Szvt. által biztosított tanácskozási és javaslattételi jogukkal, kötelezően előírja a kivülálló üzletrésztulajdonosok - tagokéval azonos módon való - közgyűlési meghívását.

A 4. §-hoz

A megismételt közgyűlésre vonatkozó határozatképességi szabályozásnak a javaslat szerint csak akkor van létjogosultsága, ha a megismételt - a megjelent tagok számára tekintet nélkül határozatképes - közgyűlés összehívása az eredeti közgyűlés határozatképtelenségének megállapítását követően, ismételt összehívás útján, későbbi időpontra történik.

Ez alól kivétel a szövetkezet egyesülése, szétválása, átalakulása és megszünése kapcsán meghozandó döntések esetén, valamint ha e törvény vagy az alapszabály másként nem rendelkezik.

A közgyűlésen minden tagot egy-egy szavazat illet meg, ha e törvény másként nem rendelkezik.

Az 5. §-hoz

A javaslat összhangot kíván teremteni az Szvt. és a Gt. hasonló rendelkezési közt, tekintettel a szabályozással elérni kívánt közös célra.

A 6. §-hoz

Annak érdekében, hogy a tagsági viszony megszünése esetén az elszámolás mindkét fél számára előre tervezhető legyen, a javaslat - a szabályozásnak kizárólag az alapszabályba utalása mellett - záros határidőt iktat a törvénybe. A javaslat pontosítja továbbá a volt tagot megillető részesedés fogalmát, hangsúlyozva azt, hogy e korábban is használt terminológia az Szvt-ben új értelmezést nyert.

A 7. §-hoz

A javaslat egyértelművé teszi a belépéskori egy részjegy jegyzésére irányuló kötelezettséget (a lakásszövetkezetek kivételével). A javaslat összhangba hozza a részjegy jegyzésén felüli más vagyoni hozzájárulás részjeggyé konvertálhatóságának szabályozását azzal a törvényi rendelkezéssel, mely szerint az alapszabály korlátozhatja a jegyezhető részjegyek számát, illetve a jegyzés összegét.

A 8. §-hoz

A javaslat bővíti az adózott eredmény felhasználásának lehetőségeit: az üzletrésztőke növelése - és a növekmény üzletrésztulajdonosok közti felosztása - mellett lehetővé teszi, hogy az újonnan alapított szövetkezet tagjai üzletrészhez való juttatása céljából üzletrésztőkét képezzen vagy az üzletrésztőke növelésével a szövetkezet üzletrésszel nem rendelkező tagjainak is üzletrészt juttathasson. A javaslat szerinti szabályozás meglehetősen tág teret enged e téren a közgyűlésnek, illetve - az üzletrészre való jogosultság feltételeinek meghatározása vonatkozásában - az alapszabály rendelkezéseinek.

A 9. §-hoz

A javaslat a munkaviszony jellegű jogviszonyt egyértelműen a Munka Törvénykönyve hatálya alá rendeli, függetlenül attól, hogy annak létrejötte szövetkezeti tagsági viszony keretében történik.

A 10. §-hoz

Gyakorlati igények motiválták, hogy a javaslat a szétválás hatályos szabályozását részben enyhítse, részben pedig bővítse, pontosítsa.

A szövetkezet szétválását ugyan csak tagok kezdeményezhetik, a javaslat azonban a kivülálló üzletrésztulajdonosok pozícióján is javít: nyilatkozhatnak arról, hogy melyik szétváló szövetkezetre bízzák vagyonuk működtetését, azaz hová kívánnak üzletrészükkel csatlakozni.

Szétválás csak könyvvizsgálóval véleményeztetett szétválási vagyonmérleg alapján történhet, melyből következik, hogy elengedhetetlen az üzletrészek szétváló szövetkezetek közti megoszlásának eldöntésével egyidejűleg az üzletrészek új névértékének megállapítása is.

A szétválással összefüggő jogutódlás és a kapcsolódó felelősségi szabályok az Szvt. mögöttes jogterületének szabályai, a javaslat azonban a teljesség igénye céljából fontosnak tartja a szétválás szabályai közé illesztésüket.

A 11. §-hoz

A szövetkezet gazdasági társasággá alakulása esetén a javaslt a 6. § szerinti, a tagsági viszony megszünése esetére előírt elszámolás szabályait rendeli értelemszerűen alkalmazni a be nem lépő taggal, kivülálló üzletrésztulajdonossal szemben. Az elszámolásnak azonban ez esetben ki kell terjednie a szövetkezeti üzletrészre is, melynek nettó értékét készpénzben kell kifizetni. A javaslat nem zárja ki, hogy a tag és a szövetkezet más elszámolási formában, pl. vagyontárgy kiadásában állapodjon meg, de erre a tag egyodalúan igényt nem formálhat.

A 12. §-hoz

A mezőgazdasági szövetkezetekre vonatkozó különös szabályoknak az egységes szövetkezeti kódexbe iktatása jogalkotási szempontból is szükséges, mert a mezőgazdasági szövetkezetek körében kialakult tulajdonosi struktúra egyéb szövetkezeti ágazatoktól való eltérősége (az üzletrésztulajdonosok közt a kívülállók vagyonarányos kisebbséggel párosuló létszámarányos túlsúlya) hosszabb távon is indokolja a javaslat szerinti eltérő szabályozást.

Mezőgazdasági szövetkezet esetében - melynek deffiniálását a javaslat szükségszerűen tartalmazza - az Szvt. egyéb rendelkezései az új XI. fejezetben foglalt eltérésekkel, illetőleg kiegészítésekkel alkalmazhatók.

A javaslat szerint a mezőgazdasági szövetkezetekre vonatkozó további eltérés, a településenkénti szétválás szabályozása tulajdonképpen szétválási többletjogosítványt biztosít az érdekelteknek a mezőgazdaságban hagyományosan kialakított, több települést felölelő mamutszövetkezetek lebontásához. A javaslat értelmében ugyanis a településen lakó tagok közössége - települési részközgyűlésként - alanyi jogot élvez: a szétváláshoz nem, csak a vagyon megosztásához szükséges közgyűlési döntés. A települési részközgyűlés határozata - eltérő szándéknyilvánítás hiányában - kihat a településen lakó valamennyi tagra, kivülállóra.

-----STARTING---POINT---VEGE---

A 13. §-hoz

A javaslat az Szvt. 59. § (1) bek. hatályon kivül helyezésével megszünteti a fel nem osztható szolidaritási alap képzésének kötelezettségét. Ez azonban nem jelenti a szövetkezeti szolidaritás elvének sérelmét, hiszen a segélyezés és támogatás az alapszabály szerinti módon és feltételekkel továbbra is megvalósulhat a közgyűlés által e célra meghatározott összegből. Megszünne viszont az Szvt. 91. §-ában előírt azon kötelezettség, hogy végelszámolás esetén a fel nem osztható szolidaritási alapot szövetkezeti célra kell fordítani.

A javaslat a tartalékképzésre vonatkozó szabályozást is hatályon kivül helyezi, mert a számvitelről szóló törvény az Szvt-beli szabályozást meghaladottá teszi.

A javaslat meghatározza továbbá a már létrehozott szolidaritási alap illetve eredménytartalék további rendeltetését és kimondja, hogy az alapok „visszaosztása” nem keletkeztet adófizetési kötelezettsége - az ebből eredő üzletrész-növekmény osztja az üzletrész sorsát, azaz adózott befektetésnek minősül.

A kötelezően képzendő fel nem osztható alap törvényből történő kiiktatása nem jelenti azt, hogy a szövetkezet saját elhatározásából ne létesíthetne fel nem osztható alapot. Ez esetben azonban az alap képzéséről, feltöltéséről, rendeltetéséről stb. az alapszabály előírásai az irányadók.