2007. évi IV. törvény indokolása

az ENSZ Éghajlatváltozási Keretegyezményben Részes Felek Konferenciájának 1997. évi harmadik ülésszakán elfogadott Kiotói Jegyzőkönyv kihirdetéséről

Indokolás

Az ENSZ Éghajlatváltozási Keretegyezmény (a továbbiakban: Keretegyezmény) Magyarországon a 1995. évi LXXXII. törvénnyel került kihirdetésre. A Keretegyezményhez kapcsolódó, az ENSZ Éghajlatváltozási Keretegyezményben Részes Felek Konferenciájának 1997. évi harmadik ülésszakán elfogadott Kiotói Jegyzőköny (a továbbiakban: Jegyzőkönyv) kötelező hatályának elismeréséről az Országgyűlés a 49/2002. (VII. 19.) OGY határozattal döntött. A Jegyzőkönyv, a szükséges számú elfogadását követően, 2005. február 16-án hatályba lépett, így a nemzetközi szerződésekkel kapcsolatos eljárások általános szabályai szerint törvényben való kihirdetése szükséges.

A Jegyzőkönyv által létrehozott kibocsátáscsökkentési rendszer lehetővé teszi az üvegházhatású gázok kibocsátásának költség-hatékony csökkentését a fejlett ipari országok egy csoportja által. Ez a kibocsátáscsökkentés az első jelentős lépés az emberi eredetű éghajlatváltozás kockázatának mérsékléséhez. Hazánk 6%-os kibocsátás csökkentést vállalt a Jegyzőkönyvben az 1985-87-es évek átlagához képest a 2008-2012-es időszakban.

A Jegyzőkönyvben vállalt kibocsátáscsökkentés hozzájárul a globális klímaváltozás ütemének csökkenéséhez és így az éghajlatváltozás káros hatásai később válnak jelentősebbé globális szinten. A szén-dioxid kibocsátás csökkentése gyakran az emberi egészségre és a természeti környezetre közvetlen hatást gyakorló szennyezőanyagok emissziójának korlátozásával jár együtt, azaz a kibocsátási egység-kereskedelem lokálisan mérhető környezeti állapotjavulást eredményez.

A jelenleg ismert kibocsátási előrejelzések szerint Magyarország - az 1990-es évek elején történt gazdasági szerkezetváltásra való tekintettel - megszorítások nélkül teljesíteni tudja a Jegyzőkönyvben 2012-ig vállalt kibocsátás csökkentést.

A kibocsátáscsökkentés mellett a Jegyzőkönyv előírja az üvegházhatású gázok kibocsátására vonatkozó nemzeti rendszer felállítását, és részletes jelentési kötelezettséget ír elő a Részes Felek számára ezen kibocsátásokkal kapcsolatosan. A teljes hazai kibocsátási jogosultság nyilvántartására egy elektronikus elszámoló rendszer, ún. nemzeti forgalmi jegyzék létrehozását és működtetését is előírja a Jegyzőkönyv.

Az Európai Unió a Jegyzőkönyvvel párhuzamosan kidolgozta saját kibocsátáscsökkentési, illetve kibocsátás-kereskedelmi rendszerét, melyben megteremtette a kapcsolatot a Jegyzőkönyvben vállalt kötelezettségekkel.

A Jegyzőkönyv által létrehozott nemzetközi kibocsátás-kereskedelmi rendszer, illetve a rugalmassági mechanizmusok lehetővé teszik az üvegházhatású gázok kibocsátásának költség-hatékony csökkentését globális szinten, amely szükséges az emberi eredetű éghajlatváltozás kockázatának mérsékléséhez. Így a kiotói rendszer csökkenti a szélsőséges időjárási jelenségek (árvizek, aszály, hőhullámok) előfordulását. A rendszer működése emellett a helyi környezet állapotát is kedvezően érintheti.