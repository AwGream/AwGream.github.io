2000. évi CXXVII. törvény indokolása

egyes közlekedési törvények módosításáról

-----STARTING---POINT---ALTALANOS--- 

A közúti közlekedésről szóló 1988. évi I. törvény (a továbbiakban: Kkt.) 1988. július 1-jén, a légiközlekedésről szóló 1995. évi XCVII. törvény (a továbbiakban: Lt.) 1996. július 1-jén lépett hatályba. Az eltelt időszak tapasztalatai azt mutatják, hogy a közlekedési ágazati jogszabályok két kiemelt jelentőségű törvényének alapvető rendelkezései ma is helytállóak, azonban kisebb - a társadalmi, gazdasági környezet és a jogrendszer változásai, valamint az Európai Unióhoz történő csatlakozásunk által indokolt és a gyakorlat igényeihez igazodó - módosításokra, a törvények eddigi alkalmazása során jelentkező hibák, hiányosságok megszüntetésére szükség van.

A törvények módosításának alapvetően négy probléma megoldása ad aktualitást, ehhez kapcsolódnak a már említett pontosítást célzó korrekciók. A törvények módosítása nem jelenti azok teljes felülvizsgálatát.

1. A nemzetközi közúti fuvarozást végző járművek személyzetének munkájáról szóló Európai Megállapodáshoz (AETR) való csatlakozásról szóló 69/1999. (IX. 10.) OGY határozat szerint az Országgyűlés egyetért hazánk csatlakozásával a nemzetközi szerződéshez.

Az AETR megállapodáshoz történő csatlakozásunkkal összefüggésben szükségessé válik - a Kkt. 44. §-ának módosításával - a külföldi járműveknek a rendőrhatóság mellett a közlekedési hatóság által történő önálló ellenőrzése is, valamint az ellenőrző hatóságok meghatározott intézkedéseinek lehetővé tétele (törvény 12. §).

2. Az Európai Közösségek Tanácsának a polgári légiközlekedési balesetek és repülőesemények kivizsgálását szolgáló alapelvek megállapításáról szóló 94/56 EK irányelvét harmonizálta a légiközlekedési balesetek és a repülőesemények szakmai vizsgálatának szabályairól szóló 13/2000. (V. 31.) KHVM-HM-EüM együttes rendelet, amely 2002. január 1-jén lép hatályba.

A jogközelítés akkor válik teljes körűvé, ha az Lt. VI. Fejezetének harmonizációja is megtörténik.

Az Lt. új VI. Fejezetével a jogközelítési kötelezettség törvényi szinten is megvalósul (törvény 21. §).

3. Jogközelítési kötelezettség indokolja az Lt. 74. §-ában foglalt felhatalmazások kiegészítését a számítógépes helyfoglalási rendszerek működtetésének kormányrendelettel történő szabályozására (törvény 26. §).

A felhatalmazás alapján készülő kormányrendelet az Európai Közösségek Tanácsának 3089/93 EGK rendeletét harmonizálja.

4. Az Európai Közösségek Tanácsának 95/93 EGK rendelete állapítja meg a közösségi repülőtereken a résidő kiosztás szabályait.

A tanácsi rendeletet harmonizáló, a résidő kiosztás egységes szabályairól a koordinált repülőtereken című 5/2000. (III. 10.) KHVM rendelet - összhangban a közösségi jogszabállyal - deklarálja az eljárás során az átláthatóság, semlegesség és egyenlő elbánás alapelvét.

A repülőtéri koordinátor feladatait függetlenül végzi, a függetlenségét a közlekedési és vízügyi miniszter biztosítja.

A repülőtéri koordináció állami feladat, ezért az Lt. 2. §-a (1) bekezdésének i) pontja kiegészítést igényel a repülőtéri koordinációs feladattal (törvény 19. §).

A törvény összeállításánál a kiemelt problémák megoldása mellett a törvények egységes értelmezése érdekében több pontosítást is elvégeztünk, továbbá a törvények egyes szakaszainak a jogharmonizációval összefüggő további kisebb módosításait is.

-----STARTING---POINT---RESZLETES---

Az 1. §-hoz

A Kkt. 2. §-ának (5) bekezdése értelemzavaró hivatkozásokat tartalmaz [34. § (1) bekezdés, 44. §, 46. §], az így kialakult tarthatatlan eljárásjogi helyzetet a törvény 1. §-a megszünteti.

A 2. §-hoz

A Kkt. 9/B. §-ának (1)-(2) bekezdése az állam kizárólagos tulajdonát, illetve az önkormányzati törzsvagyon részét képező közutak és műtárgyaik működtetésének csupán egy változatát, a koncesszióba adást tartalmazza. Ezen változtat a törvény 2. §-a, amely a koncesszióról szóló 1991. évi XVI. törvényben szabályozott többi esetet is beemeli a Kkt. szövegébe.

A 3. §-hoz

A Kkt. 18. §-a (2) bekezdésének kiegészítésével a közlekedési hatóság ellenőrzi a tanfolyami képzést, továbbképzést és utánképzést. A (3) bekezdés módosításával pedig kötelezővé válik a külön jogszabályban meghatározott tevékenységet végző járművezető és közúti közlekedési szakember időszakos szakirányú továbbképzésen való részvétele. A szakirányú továbbképzés és utánképzés részletes szabályainak megállapítására a törvény 15. §-ában a Kormány kap felhatalmazást.

A 4. §-hoz

A bírságolási eljárás lefolytatására a törvény - a Közlekedési Főfelügyelet jogkörének decentralizálásával - a közlekedési felügyeletet jogosítja fel. Az eljárást tehát az a közlekedési hatóság folytatja le, amely az ellenőrzést végezte.

A nemzetközi forgalomban közlekedő, árufuvarozást vagy személyszállítást végző közúti járművek forgalmának nemzetközi egyezményhez kapcsolódó feltételei, illetőleg az e tárgyban már kialakított és hosszabb távon is fenntartani kívánt tevékenységi engedélyezési gyakorlat szükségessé teszi a (6) bekezdés szövegének pontosítását. Ebben fontos megnevezni a határvámhivatal eljárásához kapcsolódó feladatokat, illetőleg az ennek kapcsán megteendő intézkedéseket. Továbbra is fontos kihangsúlyozni, hogy a határvámhivatal által érvényesített határátlépési korlátozásokról a Központi Közlekedési Felügyelet értesítést kapjon.

Az 5-7. §-hoz

A Kkt. 22-24. §-ának a törvény 5-7. §-aival történő módosítását a közúti gépjárművek műszaki megvizsgálási rendszere átalakításának, valamint a forgalomba helyezés és forgalomban tartás műszaki feltételeinek a közösségi követelményekkel összhangban történő kialakítása indokolja.

A közúti járművek műszaki megvizsgálása rendszerének átalakítása, valamint a forgalomba helyezés és forgalomban tartás műszaki feltételeinek EU konform kialakítása érdekében az elmúlt években az 5/1990. (IV.12.) KöHÉM rendelet és a 6/1990. (VI. 12.) KöHÉM rendeleteket több alkalommal is módosítottuk [12/1998. (V. 12.) KHVM rendelet, 14/1999. (IV. 28.) KHVM rendelet, 11/2000. (V. 24.) KHVM  rendelet és 12/2000. (V. 24.) KHVM rendelet], miközben a keretszabályokat rögzítő Kkt. szükséges korrekciójára nem nyílt lehetőség. A módosítások az elmúlt két évben bevezetett és jelenleg működő - EU konform - hatósági rendszernek felelnek meg.

A jogharmonizáció során feldolgozott jármű-műszaki irányelvekben a Bizottság a tagországok jóváhagyó hatóságai részére a kiadott (vagy éppen visszavont) jóváhagyásokról nyilvántartási és kölcsönös értesítési kötelezettséget is előír. A hazai jóváhagyó hatóság (az egységes közlekedési hatóság) által kibocsátott jóváhagyásokról nyilvántartás létesítési kötelezettség törvényi szintű előírása indokolt ahhoz, hogy a majdani EU csatlakozás során már rendelkezésre álljanak a szükséges adatok, vagyis e rendelkezés beiktatását az EU csatlakozásra történő intézményi felkészülés megalapozása indokolja.

A Kkt. módosított 22. §-ának (1) bekezdése szövegében megjelölt járműsorozat fogalmát a közúti járművek műszaki megvizsgálásáról szóló 5/1990. (IV. 12.) KÖHÉM rendelet 2. §-ának (9) bekezdése határozza meg, amely szerint járműsorozatnak kell tekinteni az azonos járműtípushoz tartozó, legalább öt darab olyan járművet együttesen, amelyek esetében a forgalomba helyezés engedélyezését egy kérelmező közös eljárásban kezdeményezi.

A 8. §-hoz

A Kkt. 28. §-a (1) bekezdésének módosítása pontosítás, a rendszeres környezetvédelmi felülvizsgálatnak az időszakos vizsgálathoz hasonló megjelenítése a törvényben.

A (2) bekezdés felhatalmazást ad a közlekedési és vízügyi miniszter részére, hogy a belügyminiszterrel és a környezetvédelmi miniszterrel együttesen a rendszeres környezetvédelmi vizsgálatot végző gazdálkodó szervezet személyi és tárgyi feltételeit rendeletben állapítsa meg.

A (3)-(4) bekezdés célja jogharmonizációs feladat végrehajtása.

A 9. §-hoz

Az eredeti állapot helyreállítása sok esetben - főként, ha előrehaladott építésről van szó - végrehajthatatlan és indokolatlan nemzetgazdasági kárral járna. A fennmaradáshoz törvényes lehetőséget nyújt a módosítás.

A 10. §-hoz

A kerékpárutak egy része árvízvédelmi töltéseken, illetve magasparti utakon vezet, amelyek állami tulajdonban és a vízügyi igazgatóságok kezelésében vannak. Ezen működési rendszer fenntartása akkor is indokolt, ha ott szilárd burkolat épül mind a kerékpározás, mind az üzemi forgalom megkönnyítésére. Az árvízvédelmi főfeladatokból adódó engedélyezési eljárások, műszaki előírások, továbbá a vízügyi igazgatóságok egyértelmű jogai és kötelezettségei a magánút kategória fenntartása esetén tudnak maradéktalanul érvényre jutni.

A 11. §-hoz

A közút üzemeltetésére, fenntartására és fejlesztésére fordított költségek nyilvántartásának előírása szükséges annak érdekében, hogy a Tanács 1108/70 EGK rendeletében előírt adatszolgáltatás folyamatosan teljesíthető legyen.

A 12. §-hoz

A hatályos szabályozás a külföldi járművek közúti ellenőrzését a közlekedési hatóság részére önállóan nem biztosítja. A nemzetközi forgalomban közlekedő áru- és személyfuvarozást végző járművek vezetőinek vezetési idejével foglalkozó nemzetközi egyezmény (AETR) végrehajtásával kapcsolatosan szükséges intézkedéseink kialakítása során lehetővé kell tennünk a külföldi járművek közlekedési hatóság által történő önálló ellenőrzését.

A közúton végzett ellenőrzési tevékenység megerősítését igényli az EU-hoz csatlakozás folyamata, valamint a kihirdetés előtt álló AETR egyezmény is. A javasolt szöveg az ellenőrző hatóság eszköztárát kívánja bővíteni a műszeres vizsgáló állomás igénybevételének lehetőségével, valamint a „túlvezető” gépkocsivezetők vezetési idejének kikényszerített megszakítása lehetőségével.

A 13. §-hoz

Az egységes közlekedési hatóság szervezetének változásával összefüggésben az elnevezéseket pontosítja a módosítás, továbbá nevesíti az új szervezetként megalapított Központi Közlekedési Felügyeletet.

A 14. §-hoz

A Kkt. 47. §-a k) pontjának kiegészítésével az út tartozékává válik a zajárnyékoló fal és töltés.

A 15. §-hoz

Lehetővé kell tenni, hogy a Kormány a közúti járművezetők és közúti közlekedési szakemberek szakirányú továbbképzésével kapcsolatos alapvető szabályokat rendeletben állapítsa meg, mivel az EU-ban alkalmazott továbbképzési gyakorlat átvételére csak az esetben van lehetőség, ha e területen kormányszintű szabályozás kiadására nyílik lehetőség.

A 16. §-hoz

A felhatalmazás szélesíti a közlekedési és vízügyi miniszter szabályozási feladatkörét és ezzel lehetővé válik az útépítéssel kapcsolatos egyes követelmények meghatározása, eljárási szabályok megállapítása.

A 17. §-hoz

A rendelkezések alapvető célja törvényi szinten rögzíteni annak lehetőségét, hogy a közúti közlekedési hatóság részére megállapított ellenőrzési és felügyeleti tevékenysége működtetéséhez szükséges költségek biztosítására esetenként felügyeleti díj megállapítására kerülhessen sor. Különösen fontos ez, mivel a jelenlegi szabályozási elvek szerint a közlekedési hatósági szervezetek működtetéséhez szükséges költségek csak hatósági díjak formájában biztosíthatók, közvetlen költségvetési támogatásban nem részesülhetnek. A megállapított díjak közlekedési hatósági szervezeti egységek között történő megosztásának lehetőségét ugyancsak törvényi szinten szükséges biztosítani.

A 18. §-hoz

A díjak, pótdíjak és bírságok befizetésével kapcsolatos fegyelem csökkent. Erre nyújt megoldást az adók módjára történő behajtás, ami csak törvényi szintű jogszabályban állapítható meg.

A 19. §-hoz

A résidő kiosztás egységes szabályairól a koordinált repülőtereken című 5/2000. (III. 10.) KHVM rendelet - amelynek kiadása jogharmonizációs kötelezettségnek tett eleget - 2000. július 1-jei hatályba lépésére tekintettel a légiközlekedésről szóló 1995. évi XCVII. törvény (a továbbiakban: Lt.) 2. § (1) bekezdésének i) pontja kiegészítést igényel a repülőtéri koordinációs szolgálat fenntartásával.

A 20. §-hoz

Az Lt. 3. §-a (3) bekezdése második mondatának módosítása lehetőséget ad arra, hogy a honvédelmi miniszter - a pénzügyminiszterrel egyetértésben - rendeletben állapíthassa meg a katonai légügyi hatósági eljárási díjakat.

A 21. §-hoz

A légiközlekedési balesetek és repülőesemények szakmai vizsgálatának szabályairól szóló 13/2000. (V. 31.) KHVM-HM-EüM együttes rendelet kiadásával megtörtént a Tanács 94/56 EK irányelvének harmonizálása.

Az Lt. új VI. Fejezete ugyanennek a jogharmonizációs kötelezettségnek tesz eleget, törvényi szinten.

A helyszín biztosításának szabálya összhangban áll a Rendőrségről szóló 1994. évi XXXIV. törvény 43. §-ában, továbbá a Rendőrség Szolgálati Szabályzatáról szóló 3/1995. (III. 1.) BM rendelet 17-18. §-aiban foglalt rendelkezésekkel.

A 22. §-hoz

A légiközlekedés védelme érdekében elengedhetetlen a munkavállalók megfelelő ellenőrzése.

A 23. §-hoz

A módosítással lehetőség nyílik arra, hogy a légiközlekedés minden fontos területét átfogó biztosítási konstrukció jöjjön létre.

A 24. §-hoz

Az Lt. hatályba lépése óta eltelt idő tapasztalatai alapján a 71. §-ban meghatározott egyes definíciók módosítása vált szükségessé.

A törvény szerinti terminológia követi az ICAO annexekben alkalmazott fogalmakat.

A 25. §-hoz

A kiegészítés - kizárólag az Lt. új VI. Fejezetének alkalmazásában - definiálja a súlyos személyi sérülés és a halálos sérülés fogalmát.

A 26. §-hoz

Az Lt. 74. §-ának c) pontja az Lt. új VI. fejezetében használt fogalmakkal összhangban álló felhatalmazást tartalmaz.

Az m) pontban foglalt felhatalmazás lehetőséget ad arra, hogy a Tanács 3089/93 EGK rendeletének harmonizálásával a számítógépes helyfoglalási rendszerek működtetésének szabályozása hazai jogszabályba épüljön be.

Az Lt-ből hiányzik a felhatalmazás a polgári repüléssel összefüggő rendészeti feladatok ellátása rendjének szabályozására. Emiatt az Lt. által hatályon kívül helyezett, a polgári repülésről szóló 1981. évi 8. számú tvr. felhatalmazása alapján kiadott 3/1983. (III. 16.) BM számú rendelet módosítására jogtechnikai okokból nincs lehetőség. Az n) pont a hiányosságot szünteti meg.

A 27. §-hoz

Az Lt. új VI. Fejezetére vonatkozó jogharmonizációs záradékot tartalmazza.

-----STARTING---POINT---VEGE---

A 28. §-hoz

Az (1) bekezdés hatályon kívül helyezi a Kkt.-nak a törvény szerinti módosítással érintett korábbi módosító rendelkezéseit.

A (2) bekezdésben foglalt rendelkezést az indokolja, hogy a Kkt. nem rendelkezik a már kintlevő berendezések eltávolításáról.

A (3) bekezdés a gazdasági társaságokról szóló 1997. évi CXLIV. törvény 4. §-ának (4) bekezdésében foglaltakkal összhangban lehetővé teszi, hogy a MÁV Rt. mint egyszemélyes állami tulajdonú gazdasági társaság a vasúti személyszállításhoz és árutovábbításhoz közvetlen kapcsolódó főtevékenységet végző gazdasági társaságnak egyedüli tagja, illetve egyedüli részvényese legyen.