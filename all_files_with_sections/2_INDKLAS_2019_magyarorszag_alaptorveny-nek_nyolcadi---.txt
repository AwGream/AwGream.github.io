Magyarország Alaptörvényének nyolcadik módosítása végső előterjesztői indokolása

(2019. december 12.)

-----STARTING---POINT---ALTALANOS---

Általános indokolás

Az Országgyűlés az Alaptörvény hetedik módosításával az Alaptörvénybe emelte a közigazgatási bíróságokat, valamint a Közigazgatási Felsőbíróságot. A Kormány úgy döntött, hogy nem vezeti be a szervezetileg elkülönülő közigazgatási bírósági rendszert. Jelen javaslat − a Kormány döntésével összhangban − az Alaptörvény bíróságokra vonatkozó rendelkezéseinek az Alaptörvény hetedik módosítását megelőző állapottal megegyező tartalmú módosítását célozza. Ennek értelmében törlésre kerülnek az önálló közigazgatási bíráskodásról szóló részek, ugyanakkor nem kerül vissza a különbíróságok létrehozásának lehetőségére utaló korábbi alaptörvényi rendelkezés.

-----STARTING---POINT---RESZLETES---

Részletes indokolás

Az 1. cikkhez

A Javaslat értelmében kikerül az Alaptörvényből az a rendelkezés, hogy a Közigazgatási Felsőbíróság elnökét az Országgyűlés választja meg.

A 2. cikkhez

A Javaslat értelmében kikerül az Alaptörvényből az a rendelkezés, hogy a Közigazgatási Felsőbíróság elnökének személyére a köztársasági elnök tesz javaslatot.

A 3. cikkhez

A Javaslat értelmében kikerül az Alaptörvényből az a rendelkezés, hogy az Alkotmánybíróság a Közigazgatási

Felsőbíróság elnökének kezdeményezésére felülvizsgálja a jogszabályoknak az Alaptörvénnyel való összhangját.

A 4. cikkhez

A Javaslat értelmében kikerül az Alaptörvényből az Alaptörvény és annak módosítása utólagos normakontrollját kezdeményezők köréből a Közigazgatási Felsőbíróság elnöke.

Az 5. és 6. cikkhez

A Javaslat értelmében törlésre kerülnek az Alaptörvény bíróságokra vonatkozó cikkeiből a közigazgatási bíróságokra és a Közigazgatási Felsőbíróságra, valamint annak elnökére vonatkozó részek olv módon, hogy visszaáll az Alaptörvény hetedik módosítását megelőző szöveg. Elhagyásra kerül a különbíróságok létrehozásának lehetőségére utaló, továbbá − a rendes és közigazgatási bíróságok az Alaptörvény szövegében történő megkülönböztetésének megszűntére tekintettel − a rendes bíróságokra utaló alaptörvényi rendelkezés.

A 7. cikkhez

A Javaslat értelmében a „ZÁRÓ ÉS VEGYES RENDELKEZÉSEK” részből kikerülnek a közigazgatási bírósági szervezet felállítására vonatkozó átmeneti rendelkezések.

A 8. cikkhez

Hatályba léptető és az Alaptörvény egységes szerkezetű szövegének közzétételére vonatkozó rendelkezés.