2017. évi XCIX. törvény indokolása

egyes törvények kiemelt nemzeti emlékhellyel összefüggő módosításáról

-----STARTING---POINT---ALTALANOS--- 

A törvény célja Magyarország kiemelt nemzeti emlékhelye - az Országház és környezete - méltóságának megőrzése és a méltó megemlékezés feltételeinek biztosítása, az emlékhely történelmileg hiteles, egységes arculatának és műemléki megjelenésének fenntartása és biztosítása, továbbá az ezek érdekében végzett fejlesztés, beruházás megvalósításának elősegítése további új szabályokkal és eszközökkel a kulturális örökség védelméről szóló 2001. évi LXIV. törvény (a továbbiakban: Kötv.) módosításával.

A kiemelt nemzeti emlékhely és annak környezetének védelme, fenntartása és helyreállítása elősegítésére a törvény sajátos szabályokat és követelményeket állapít meg, figyelemmel arra, hogy a kiemelt nemzeti emlékhely nem csak hazánk történelmének és nemzeti emlékezetének egyik legfontosabb helyszíne, hanem egyben a főváros építészeti és városképi szempontból is meghatározó része. A törvény ezért a kiemelt nemzeti emlékhelyet és jogszabályban kijelölésre kerülő környezetét településképi szempontból kiemelt jelentőségű, egyedi településkép-védelem alatt álló területként határozza meg. Ezen területre a Kormány állapítja meg az egyedi, sajátos településképi követelményeket és az ezek érvényesítését szolgáló eszközöket, a településkép védelméről szóló törvényben meghatározott eszközökhöz hasonlóan, az ott rögzített elvek és funkciók mintáját követve.

A törvény az új településképi szabályok és eszközök mellett a kiemelt nemzeti emlékhely védelmét és fenntartását szolgáló hatályos eszközök és eljárások részletszabályait is pontosítja.

A kiemelt nemzeti emlékhellyel kapcsolatos állami és önkormányzati feladatok tartalmához igazodva a törvény egyes állami és önkormányzati tulajdonban álló vagyonelemek tulajdoni helyzetét is rendezi.

-----STARTING---POINT---RESZLETES---

Az 1. §-hoz

Összhangban azzal, hogy a Kötv. hatálya alá tartozott eddig is az emlékhelyek védelme, a törvény a „kulturális örökség elemei” közé emeli értelmező rendelkezés keretében is a nemzeti emlékhelyeket, illetve ezen belül a kiemelt nemzeti emlékhelyet és az ahhoz kapcsolódó - településképi szempontból kiemelt jelentőségű területnek minősülő - településkép-védelmi környezetétét.

A 2. §-hoz

A nemzeti emlékhelyek védelmét több szempontból és módon kell biztosítania az államnak. Ennek érdekében a törvény a Kötv. 61/B. § (3) bekezdésében a nemzeti emlékhelyek védelme keretében célként és követelményként rögzíti, hogy az kiterjed az emlékhely méltóságának megőrzésére és a méltó megemlékezés feltételeinek biztosítására, valamint az emlékhely történelmileg hiteles, egységes arculatának és műemléki megjelenésének fenntartására és biztosítására, továbbá az ezek érdekében végzett fejlesztések és beruházások megvalósításának elősegítésére.

A 3. §-hoz

A Kossuth Lajos tér eddig is a kiemelt nemzeti emlékhely része volt, s ebbéli státusza, valamint a Kiemelt Nemzeti Emlékhely Bizottság működése biztosította, hogy az ország talán legfontosabb történelmi helyszíne a 2011-ben kezdődött rekonstrukció befejezése után is folyamatosan megkapja azt a kiemelt figyelmet, amit megérdemel. A Kossuth térrel városszerkezetileg, funkcionálisan egységet képez a Vértanúk tere, ez indokolja, hogy a tér a kiemelt nemzeti emlékhely részévé váljon, továbbá ezzel együtt - a kiemelt nemzeti emlékhely más alkotóelemeihez hasonlóan - állami tulajdonba kerüljön. Ez, valamint a térnek és a szobroknak az Országgyűlés Hivatala vagyonkezelésébe adása biztosítja, hogy a Vértanúk tere régóta szükséges, a Kossuth térhez méltó, ahhoz térépítészeti arculatában igazodó rekonstrukciója megtörténhessen.

A 4-6. §-hoz

A kiemelt nemzeti emlékhely védelmével, használatával és fenntartásával összefüggésben a Kiemelt Nemzeti Emlékhely Bizottság, valamint az Országgyűlés elnökének feladat- és hatáskörét pontosítják a módosító rendelkezések, különös figyelemmel a Kiemelt Nemzeti Emlékhely Bizottság előzetes hozzájárulásának hiányában vagy attól eltérően végzett tevékenységek jogkövetkezményeire.

A Kötv. 61/I. § új (3a) bekezdése rögzíti, hogy a kiemelt nemzeti emlékhely és a környezetében lévő, kormányrendeletben kijelölésre kerülő ingatlanok területe (településkép-védelmi környezete) településképi szempontból kiemelt jelentőségű, országos településkép-védelem alatt álló területnek minősül. A törvény előírja, hogy ezt a sajátos, egyedi védelmet a Kötv.-ben meghatározásra kerülő szabályok és eszközök szolgálják azzal, hogy a településkép védelméről szóló törvényben meghatározott országos településkép-érvényesítési eszközöket a Kötv. szerinti eltéréssel kell alkalmazni.

A 7. §-hoz

A kiemelt nemzeti emlékhely és a településkép-védelmi környezete tekintetében a Kötv. 61/K. §-a szerinti új szabályok és eszközök biztosítják a jövőben az egységes, történelmileg is hiteles építészeti és településképi megjelenést.

Egyrészt a Kormány megállapítja a különös szabályozást igénylő egyedi településképi követelményeket, valamint az ezen követelmények érvényesítését szolgáló eszközöket. Ezen túlmenően a Kormány a beépítési szabályokat, valamint ezzel összefüggésben sajátos építésügyi és örökségvédelmi követelményeket is megállapíthat annak érdekében, hogy az egyedi településképi követelmények, valamint a 61/B. § (3) bekezdésében megfogalmazott célok érvényesülhessenek.

A hatáskörök elhatárolása és követelmények egyértelmű betarthatósága szempontjából fontos elem, hogy a kiemelt nemzeti emlékhely területére, valamint a kiemelt nemzeti emlékhely településkép-védelmi környezetére nem terjed ki az illetékes kerületi önkormányzat által megállapított településképi rendelet hatálya, illetve az egyéb településrendezési eszközökben foglaltakat is csak a sajátos követelményekkel összhangban lehet alkalmazni. Ennek indoka, hogy mivel ezen területre a Kormány állapítja meg a településképi követelményeket, a párhuzamos önkormányzati szabályozással ne merüljön fel ütközés vagy ellentmondás.

A követelményeknek való megfelelés elsődleges eszköze, hogy az állami tulajdonú és vagyonkezelésű épületek, építmények és közterület esetében az állam, illetve a vagyonkezelő maga gondoskodik a fenntartásról, helyreállításról és fejlesztésről, másrészt az állam külön támogatási program útján ösztönzi a nem állami tulajdonú ingatlanok tulajdonosait és használóit ugyanerre. A követelmények meghatározásával egyidejűleg ezért a Kormány arányos támogatást is biztosít a követelményeknek való megfelelés érdekében.

A követelmények érvényesítésének egyéb eszközei - az általános településképi szabályokhoz hasonlóan - a településképi arculati kézikönyv kiadása, a településképi tájékoztatás, a településképi véleményezés építési hatósági engedélyezés előtt, valamit településképi bejelentési eljárás lefolytatása kormányrendeletben meghatározásra kerülő körben és módon. A hatóság az országos településképi követelmények érvényesülését örökségvédelmi felügyelet útján figyelemmel követi és ellenőrzi, szabálytalanság esetén felhívja az érintett figyelmét a jogszabálysértés megszüntetésére.

A követelmények érvényesítésének további eszköze a hatósági kötelezés, amely keretében a hatóság - a Kiemelt Nemzeti Emlékhely Bizottság javaslata alapján vagy véleményének kikérésével - a követelmények érvényesülése érdekében a kiemelt nemzeti emlékhely és a településkép-védelmi környezete tekintetében építmény, építményrész felújítására, átalakítására vonatkozó kötelezettséget írhat elő.

Jogkövető magatartás hiányában, illetve a hatósági kötelezés nem teljesítése esetében a hatóság végső eszközként településkép-védelmi bírság kiszabásával is élhet, amely településképi követelmények megsértése vagy nem teljesítése esetén 10 millió forintig terjedhet.

A 8-9. §-hoz

A műemléki érdekhez hasonlóan a törvény a kiemelt nemzeti emlékhellyel kapcsolatos érdekből is lehetővé teszi az országos építési követelményektől, szabványoktól és a helyi településrendezési eszközöktől való eltérést.

A törvény - a Kötv. 61/K. §-a szerinti új szabályaihoz igazodóan - rögzíti a kiemelt nemzeti emlékhely és településkép-védelmi környezete vonatkozásában az új hatósági feladat- és hatásköröket az örökségvédelmi hatóság számára. A Kormány által rendeletben kijelölésre kerülő hatóság feladata a sajátos követelmények és hatósági döntések ellenőrzése, örökségvédelmi felügyelete, valamint jogszabályban rögzített esetekben az érintettek hatósági kötelezése. Figyelemmel ugyanakkor arra, hogy az elsődleges cél nem a szankcionálás, hanem a kiemelt nemzeti emlékhely és környezetének méltó, történelmileg hiteles, általános örökségvédelmi és jókarbantartási követelményeknek is megfelelő fenntartásának, arculatának biztosítása, a hatóság a szükséges munkákat a kötelezett helyett annak költségére és felelősségére elvégeztetheti.

A 10. §-hoz

A kiemelt nemzeti emlékhelyre és településkép-védelmi környezetére vonatkozó sajátos követelmények érvényesítését szolgáló ösztönző és támogatási rendszerrel kapcsolatos rendelkezéseket állapítja meg az új rendelkezés. A szabályozás fontos eleme, hogy a kiemelt nemzeti emlékhely státuszból fakadó emelt szintű felelősséget és kötelezettséget célszerűen létrehozott támogatási rendszer ellensúlyozza. A rendelkezés ennek alapját teremti meg.

A 11. §-hoz

A törvény a kiemelt nemzeti emlékhellyel összefüggő feladatokkal összhangban, a Kötv. 61/B. § új (3) bekezdésére is figyelemmel egyes kiemelt nemzeti emlékhelyet érintő, önkormányzati, illetve állami tulajdonú vagyonelemek tulajdoni helyzetét rendezi.

Egyrészt a Steindl Imre Program keretében az Országgyűlés Hivatala beruházásában a budapesti Kossuth Lajos téren - az egységes településkép és funkcionalitás jegyében - több olyan beruházási elem is megvalósításra került, amelyek nem közvetlenül az Országgyűlés feladatainak ellátásához, az Országgyűlés működéséhez vagy egyébként állami feladatok ellátásához kapcsolódnak.

Tekintettel arra, hogy az érintett vagyonelemek - így különösen a villamospálya és trolibuszhálózat tartozékai, közvilágítási elemek, járda és úttest részei - Budapest Főváros Önkormányzata és Belváros-Lipótváros Budapest Főváros V. kerület Önkormányzata a Magyarország helyi önkormányzatairól szóló 2011. évi CLXXXIX. törvény 23. § (4) bekezdés 1. pontjában („kiemelt közparkok és közterek kezelése, fejlesztése, üzemeltetése”), 9. pontjában („közvilágítás biztosítása”) és 10. pontjában („helyi közösségi közlekedés biztosítása”), valamint (5) bekezdés 1. pontjában („helyi közutak, közterek és parkok kezelése, fejlesztése és üzemeltetése”) meghatározott önkormányzati feladatok ellátását szolgálják, az érintett vagyonelemek önkormányzati tulajdonba adása indokolt. A tulajdonba adásra ingyenesen, nyilvántartási értéken kerül sor.

Figyelemmel egyes vagyontárgyak polgári jogi helyzetére, indokolt a törvényben egyértelműen rendezni annak kérdését, hogy az érintett vagyonelemek a törvény végrehajtása tekintetében forgalomképes ingó vagyonelemeknek minősülnek.

A törvény alapján a tulajdonosi joggyakorló kap felhatalmazást arra, hogy az Országgyűlés Hivatala közreműködésével megkösse a tulajdon-átruházásról szóló megállapodásokat az érintett önkormányzatokkal, amelyekben a szerződő felek rendelkeznek az érintett - és a törvényben megjelölt önkormányzati feladatok ellátását szolgáló - vagyonelemek pontos köréről.

Másrészt a Kossuth Lajos téren álló Nagyatádi Szabó István portrészobor, Kaszás legény díszítőszobor, Agronómuslány díszítőszobor, illetőleg a jelen törvény alapján állami tulajdonba és az Országgyűlés Hivatala vagyonkezelésébe kerülő Vértanúk terén álló Nagy Imre szobor fenntartása, valamint a méltó megemlékezések feltételeinek biztosítása, mint örökségvédelmi állami feladatok ellátása érdekében indokolt a fővárosi önkormányzat tulajdonában álló alkotások állami tulajdonba kerülése.

A fentieken túl a törvény rendezi „A Forradalom Lángja” emlékmű tulajdoni helyzetét azzal, hogy a műalkotás a törvény erejénél fogva ingyenesen Budapest Főváros Önkormányzata tulajdonába kerül.

A 12. §-hoz

A Kötv. új szabályainak végrehajtásához szükséges rendeletek megállapítására vonatkozó új felhatalmazások rögzítése szükséges a Kormány részére.

A 13. §-hoz

A törvény pontosítja a kiemelt nemzeti emlékhely lehatárolását, továbbá kiterjeszti annak hatályát a Kossuth Lajos térhez, illetve a kiemelt nemzeti emlékhely jelenlegi részeihez szervesen kapcsolódó Vértanúk terére.

A 14. §-hoz

Szövegcserés módosítások a Kötv. új rendelkezéseivel való összhang biztosítása, illetve a végrehajtott rendelkezések deregulációja érdekében.

A 15. §-hoz

A településkép védelméről szóló 2016. évi LXXIV. törvény (a továbbiakban: Tktv.) módosítása kimondja, hogy a kiemelt nemzeti emlékhely és településkép-védelmi környezetének területe településképi szempontból kiemelt jelentőségű, egyedi településkép-védelem alatt álló terület, amely területre törvény és felhatalmazása alapján kiadott jogszabály országos településkép-védelmet biztosíthat. A kulturális örökség védelméről szóló 2001. évi LXIV. törvényben a kiemelt nemzeti emlékhely védelmét biztosító szabályozás kiegészítéseként jelenik meg az országos településkép - védelmet szolgáló egyedi szabályozás. Amennyiben a területre törvény és a felhatalmazása alapján kiadott jogszabály országos településkép-védelmet biztosít, a területre helyi településképi rendelet nem alkotható.

A 16. §-hoz

Az önkormányzatoknak a települési arculati kézikönyv és a településképi rendelet megalkotása, illetve az épített környezet alakítása és védelme során gondoskodni kell a széleskörű társadalmi bevonásról és a nyilvánosság biztosításáról és a közösségi ellenőrzés lehetőségéről. A településfejlesztési koncepcióról, az integrált településfejlesztési stratégiáról és a településrendezési eszközökről, valamint egyes településrendezési sajátos jogintézményekről szóló 314/2012. (XI. 8.) Korm. rendelet a településrendezési és a településkép-védelmi feladatok tekintetében egységesen és részletesen rögzíti a nyilvánosság biztosításával összefüggő egyeztetési keretszabályokat az önkormányzatok számára.

A törvény az önkormányzatokra vonatkozó felhatalmazással a településfejlesztési, településrendezési és településkép-védelmi feladatok ellátásával összefüggésben a lakossági egyeztetés lebonyolításának a helyi adottságoknak megfelelő egyedi és kógens szabályozás megállapítását biztosítja.

A 17. §-hoz

A 16. §-ban foglaltakkal összhangban lévő felhatalmazó rendelkezés módosítását tartalmazza.

A törvény szerint a kiemelt nemzeti emlékhely nemzeti kulturális értéke megőrzése, valamint a Kötv. 61/B. § (3) bekezdésében és a 61/I. § (3a) bekezdésében foglaltak biztosítása érdekében a kiemelt nemzeti emlékhelyre és a településkép-védelmi környezetére vonatkozóan - a Kiemelt Nemzeti Emlékhely Bizottság javaslata alapján vagy véleményének kikérésével - a Kormány rendeletben állapítja meg, többek között:

a) az egyedi településképi követelményeket,

b) az a) alpont szerinti követelmények érvényesítése érdekében szükséges hatósági kötelezés részletes szabályait, valamint a követelmények érvényesítését szolgáló további sajátos eszközöket,

c) a kiemelt nemzeti emlékhelyen, valamint a településkép-védelmi környezetében található ingatlan fenntartását, helyreállítását, felújítását és átalakítását szolgáló támogatási és ösztönző rendszer részletes szabályait.

Az egyedi településképi követelmény a reklámok, reklámhordozók, cégérek és egyéb műszaki berendezések elhelyezésére is kiterjed, így a Tktv. reklámelhelyezéssel kapcsolatos rendelkezéseiben biztosítani szükséges az országos településkép védelmet biztosító jogszabályok rendelkezéseinek az érvényesülését is.

A Tktv. 1. melléklete tartalmazza a településkép védelme szempontjából kiemelt területeket, a felsorolás kiegészítésre kerül a kiemelt nemzeti emlékhellyel.

-----STARTING---POINT---VEGE---

A 18. §-hoz

Hatályba léptető rendelkezést tartalmaz.