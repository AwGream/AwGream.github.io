2001. évi XCIX. törvény indokolása

a felsőoktatási képesítéseknek az európai régióban történő elismeréséről szóló, 1997. április 11-én Lisszabonban aláírt Egyezmény kihirdetéséről

-----STARTING---POINT---ALTALANOS---

ÁLTALÁNOS INDOKOLÁS

1997. április 11-én Lisszabonban huszonhét állam, köztük Magyarország aláírta A felsőoktatási képesítéseknek az európai régióban történő elismeréséről szóló egyezményt. Az Egyezményt aláíró államok közül ötödikként 1998. október 7-én Kazahsztán ratifikálta az Egyezményt, mely a XI. 2. Cikkére tekintettel így 1999. február 1-jén lépett hatályba. Magyarország strasbourgi nagykövete 2000. február 4-én helyezte letétbe az Európa Tanács főtitkáránál az egyezményt megerősítő okiratot, valamint az egyezmény II. 2. és IX. 2. Cikke alapján tett nyilatkozatot. Az Egyezmény XI. 2. Cikke alapján Magyarország számára az Egyezmény 2000. április 1-jétől alkalmazandó.

A külföldön szerzett oklevelek, bizonyítványok és fokozatok elismerésével korábban három nemzetközi hálózat párhuzamosan foglalkozott. Tekintettel az utóbbi években a különböző országok felsőoktatási rendszereiben bekövetkezett lényeges változásokra és az országok között megnövekedett hallgatói, oktatói és munkavállalói mobilitásra, felmerült egy, az egész európai régióra kiterjedő elismerési egyezmény igénye.

Az ún. Lisszaboni egyezmény nagy hangsúlyt fektet az államok közötti információáramlásra. Ennek elősegítése érdekében létrehozza a tagállamok nemzeti információs központjaiból álló Információs Központok Európai Hálózatát (European Network of Information Centres, ENIC). A nemzeti információs központok feladata az oktatási rendszerekre és az oklevelek elismerésére vonatkozó információnyújtás. Magyarországon az Oktatási Minisztérium Magyar Ekvivalencia és Információs Központja tölti be az ENIC iroda funkcióját.

Az egyezmény jelentős többlete a korábbi elismerési egyezményekhez képest, hogy az elismeréssel kapcsolatban egységes fogalomrendszert határoz meg, lefekteti az elismerés alapelveit és kialakít egy eljárási mechanizmust, mely által lehetővé válik egy egységesen értelmezett elismerési gyakorlat kialakulása Európában. Az egyezmény előrelépést jelent azáltal is, hogy hatálya nemcsak a felsőfokú oklevelek és szakképzettségek elismerésére, hanem a felsőoktatásban folytatott résztanulmányok és a felsőoktatásba bejutást lehetővé tevő képesítések elismerésre is kiterjed.

Az egyezmény jelentős segítséget jelent abban, hogy az egész európai régióban létrejöjjön az oklevelek kölcsönös elismerésének átlátható rendszere és hozzájárul a hallgatói mobilitás növekedéséhez.

A Magyar Köztársaság Kormányának 2026/1999. (II. 12.) Korm. határozata értelmében a középiskolákban, szakközépiskolákban és felsőoktatási intézményekben befejezett tanulmányokról kiadott okiratok, valamint a tudományos fokozatok és címek odaítéléséről szóló okiratok egyenértékűségének kölcsönös elismerése tárgyában az 1972. évi június hó 7. napján Prágában aláírt Egyezmény felmondása Magyarország részéről megtörtént, egyidejűleg célszerű e törvény keretében hatályon kívül helyezni az Egyezményt kihirdető 1975. évi 15. törvényerejű rendeletet, valamint az ennek végrehajtásáról rendelkező a Minisztertanács 18/1976. (VI. 10.) MT rendeletét.

A Lisszaboni elismerési egyezmény kapcsán feltétlenül megemlítendő az annak kimunkálásában való magyar részvétel, hiszen az egyezmény szövegének kialakításához jelentősen hozzájárult dr. Nagy Tibor Gyula, a Magyar Ekvivalencia és Információs Központ néhai vezetője.

-----STARTING---POINT---RESZLETES---

RÉSZLETES INDOKOLÁS

Az Egyezményhez csatlakozik egy értelmező jelentés is, amely részletesen elemzi az egyes egyezménybeli rendelkezéseket, és eligazítást biztosít annak alkalmazásához.

Mivel az Egyezmény nem követi a hazai jogszabályok hagyományos strukturálását, az értelmező jelentés is az egyezmény számozását követi.