2016. évi CLXVII. törvény indokolása

a társadalombiztosítási nyugellátásról szóló 1997. évi LXXXI. törvény és egyéb törvények módosításáról

-----STARTING---POINT---ALTALANOS--- 

A törvény általános célja, hogy a módosítással érintett törvényeket végrehajtó szervek, valamint az állampolgárok és az érdekképviseleti szervezetek visszajelzései alapján szükséges, alapvetően pontosító jellegű módosításokkal segítse a hatékony, ügyfélbarát jogalkalmazást.

A törvény tartalmazza a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) kis terjedelmű módosítását a gyermekek napközbeni ellátása és az örökbefogadás tekintetében. A bölcsődei térítési díj tekintetében egyértelműen rögzítésre kerül, hogy azt a munkáltató átvállalhatja, továbbá a gondozásért kérhető térítési díj megfizetése alóli mentességet élvezők köre is kiegészül a védelembe vett gyermekkel. Utóbbiak, valamint a nagycsaládos háztartásban nevelkedő gyermekek a törvényben foglaltak szerint a következő nevelési év kezdetétől a bölcsődei felvételnél is előnyben részesülnek majd. Ezeken túl a módosítással az örökbefogadás kötelező utánkövetésének időpontjai is módosulnak a gyakorlati tapasztalatok alapján.

A gyermekek napközbeni ellátása rendszerének 2017. január 1-jei átalakításához kapcsolódóan szükséges a közalkalmazottak jogállásáról szóló 1992. évi XXXIII. törvény (a továbbiakban: Kjt.) és az egészségügyről szóló 1997. évi CLIV. törvény pontosító jellegű módosítása.

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.), valamint a családok támogatásáról szóló 1998. évi LXXXIV. törvény (a továbbiakban: Cst.) foglalt módosításai a gyermekek gondozására, nevelésére tekintettel járó ellátásokat érintő gyakorlati tapasztalatokat figyelembe vevő, döntő részben technikai jellegű pontosítások.

A társadalombiztosítási nyugellátásról szóló 1997. évi LXXXI. törvény módosítása a hatékonyabb jogalkalmazás, az ügyfélbarát ügyintézésre vonatkozó törekvések megerősítése érdekében indokolt.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban Gytv.) módosítása a gyógyszertárat működtető vállalkozások számára előírt, 50%-ot meghaladó gyógyszerészi tulajdoni hányad megszerzését segítő Patika Tőkeprogram elérhetőségének folyamatos, illetve kedvezőbb feltétellel történő biztosítását célozza.

-----STARTING---POINT---RESZLETES---

Az 1-2. §-hoz

2017. január 1-jétől új bölcsődei ellátást nyújtó intézményként bevezetésre kerül az ún. mini bölcsőde. A mini bölcsőde olyan bölcsődei ellátást nyújtó intézmény, amely a gyermekek napközbeni ellátása keretében, a Bölcsődei nevelés-gondozás országos alapprogramja szerint, jogszabályban meghatározott szakirányú végzettséggel rendelkező személy által akár több, a klasszikus bölcsődei intézményhez képest kisebb létszámú csoportban, valamint egyszerűbb személyi, tárgyi és működtetési feltételek mellett nyújt szakszerű gondozást és nevelést. A mini bölcsődében dolgozó kisgyermeknevelők alkalmazására vonatkozóan azonban ugyanazon szabályokat kell alkalmazni, mint a bölcsődében, ezért az ott dolgozó közalkalmazottakra is ki kell terjeszteni a Kjt. pótszabadságról szóló rendelkezéseit. A bölcsődében a felsőfokú végzettségű kisgyermeknevelők foglalkoztatása pedagógus munkakörben történik. A Kjt. 57. § (3) bekezdésének módosítása rendezi a bölcsődében, mini bölcsődében nem pedagógus munkakörben foglalkoztatott közalkalmazottak pótszabadságát.

A Kjt. új 57. § (4) bekezdése pedig a bölcsődében, mini bölcsődében pedagógus munkakörben foglalkoztatottak pótszabadságáról rendelkezik a gyermekvédelmi szakellátási intézményekben, javítóintézetekben pedagógus munkakörben foglalkoztatott közalkalmazottak pótszabadsága meghatározásához hasonlóan.

A 3. §-hoz

Indokolt a nagycsaládos szülők munkavállalását, illetve állásukba történő visszatérését elősegíteni azzal a célzott intézkedéssel, hogy a gyermekek bölcsődei, mini bölcsődei felvétele során az ő gyermekeiket előnyben kell részesíteni, feltéve, ha a szülők igazolni tudják, hogy munkaviszonyban vagy munkavégzésre irányuló jogviszonyban állnak.

Emellett indokolt, hogy a védelembe vett gyermekek is előnyben részesüljenek a bölcsődei felvétel során. A védelembe vétellel egyidejűleg ugyanis a gyámhatóság - a gyermek gondozásának folyamatos segítése és ellátásának megszervezése, a szülői nevelés támogatása érdekében - a veszélyeztetettség okának megszüntetése érdekében kötelezheti a szülőt arra, hogy folyamatosan vegye igénybe a gyermekek napközbeni ellátását.

A 4. §-hoz

A Polgári Törvénykönyvről szóló 2013. évi V. törvény 4:131. § (2) bekezdésében szabályozott utánkövetés ötéves időtartamán belül a Gyvt. határozza meg a kötelező utánkövetés időtartamát és alkalmait, valamint az örökbe fogadni szándékozók kérelmére történő önkéntes utánkövetés időtartamát. Az örökbefogadás utánkövetését végző szakemberek tapasztalatai azt mutatják, hogy hatékonyabb segítségnyújtást tenne lehetővé, ha nem rögtön az örökbefogadás lezárását követő két hónapon belül, hanem később, hat hónap múlva kerülne sor az utánkövetésre, illetve a második időpont is egy év helyett másfél évben kerülne meghatározásra. Emellett szükséges rögzíteni azt is, hogy ezen időtartamokon belül az örökbefogadók kérelmükre bármikor részesülhetnek utánkövetésben.

Az 5. §-hoz

Szükséges a hatályos Gyvt.-ben a gyermek örökbefogadhatósága megállapításának esetei között szerepeltetni az örökbefogadás felbontását, illetve ebben az esetben a nevelésbe vétel soron kívüli felülvizsgálatát előírni abból a célból, hogy a gyermek lehetséges újabb örökbefogadására esély nyílhasson.

A 6. §-hoz

A Gyvt. térítési díjra vonatkozó szabályai között rögzítésre kerül, hogy a foglalkoztató részben vagy egészben átvállalhatja a szülőtől a bölcsődei térítési díj megfizetését mindegyik bölcsődei ellátást nyújtó szolgáltatónál, intézménynél (bölcsőde, mini bölcsőde, munkahelyi bölcsőde, családi bölcsőde). Ez áll összhangban a személyi jövedelemadóról szóló 1995. évi CXVII. törvénnyel, amely a nem pénzben kapott juttatások közül adómentesnek minősíti az ingyenesen vagy kedvezményesen juttatott bölcsődei szolgáltatást.

A 7. §-hoz

A bölcsődében, mini bölcsődében a fenntartó döntése alapján állapítható meg a gondozásra térítési díj. Ingyenesen kell biztosítani azonban a gondozást a rendszeres gyermekvédelmi kedvezményben részesülő, a tartósan beteg vagy fogyatékos, a három- vagy többgyermekes családban élő, az átmeneti gondozásban lévő, az ideiglenes hatállyal nevelőszülőnél vagy gyermekotthonban elhelyezett, valamint a nevelésbe vett gyermek számára. A védelembe vett gyermekekre is indokolt kiterjeszteni a térítésmentesség lehetőségét azon bölcsődék, mini bölcsődék esetében, ahol bevezetésre került a gondozásért kérhető térítési díj.

A 8-9. §-hoz

Az átmeneti rendelkezés rögzíti egyrészt, hogy a bölcsődei felvételnél alkalmazandó új előnyben részesítési szabályt (a rendszeres gyermekvédelmi kedvezményben részesülő gyermekek mellett a nagycsaládos szülők gyermekének, valamint a védelembe vett gyermekek előnyben részesítése) első alkalommal a 2017. szeptember 1-jétől kezdődő bölcsődei nevelési évre történő felvétel során kell alkalmazni.

Az átmeneti rendelkezés meghatározza másrészt, hogy az örökbefogadás utánkövetésére irányadó új időtartamokat a 2016. december 31-ét követően engedélyezett örökbefogadások esetén kell csak alkalmazni. Az addig engedélyezett örökbefogadásoknál az ötéves utánkövetési időtartamon belül még a jelenleg hatályos rendelkezések szerint fog megtörténni az utánkövetés.

A 10. §-hoz

A Gyvt. szövegcserés módosításait tartalmazó rendelkezés.

A 11. §-hoz

A mezőgazdasági szövetkezeti, szakszövetkezeti és növelt összegű szakszövetkezeti járadék saját jogon, vagy hozzátartozói jogon folyósítható. A módosítás külön pontban sorolja fel a saját, illetve hozzátartozói jogon folyósított ellátásokat.

A 12. §-hoz

A saját jogú nyugellátás mellett foglalkoztatottak a nyugdíjjárulék fizetés fejében nyugdíjuk növelésére jogosultak. A növelést eddig kérelemre állapították meg, a módosítás elfogadása esetén az eljárás hivatalból történik. A korábbi években nem minden jogosult igényelte évente a növelés megállapítását, ezért az elmúlt években szerzett jogosultság érvényesítésére átmeneti szabályokat is tartalmaz a törvény. A módosítás kezeli azt az élethelyzetet is, amikor a hozzátartozó részére kell ellátást megállapítani, s annak összegének kiszámításakor kell érvényesíteni az elhunyt nyugdíjnövelésre szerzett jogosultságát.

A 13. §-hoz

A törvény a hozzátartozói ellátás iránti igény megállapításának kezdő időpontja szempontjából az ügyfélre nézve kedvező szabályt tartalmaz. Amennyiben az igény benyújtásakor a jogosult nem tudja igazolni az elhunyttal fennállt rokoni kapcsolatát, vagy nem áll rendelkezésére a halotti anyakönyvi kivonat, de igazolja, hogy a bíróságnál kezdeményezte a családi jogállást megállapító, vagy holttá, eltűntté nyilvánító bírósági határozatot, s azt a döntéstől számított hat hónapon belül benyújtja a nyugdíj megállapítást végző szervnek, az eredeti igénybejelentés dátumától kell az ellátást megállapítani.

A 14. §-hoz

A jogalap nélküli kifizetés elkerülése érdekében tartalmazza a törvény, hogy ha a döntés a nyugellátás megszüntetését, vagy csökkentését tartalmazza, annak jogerőre emelkedéséig az ellátás, illetve a különbözet folyósítását fel kell függeszteni.

A 15. §-hoz

A visszafizetési és megtérítési szabályok módosítását tartalmazza a törvény. Az ellátásban részesülőnek akkor kell visszafizetnie a jogalap nélkül felvett ellátás összegét, ha annak megállapítása, folyósítása neki felróható. Felróhatóság hiányában akkor kell visszafizetni a felvett ellátást, ha a Kúria felülvizsgálati eljárásban úgy döntött, hogy a nyugdíj megállapítása, vagy folyósítása nem volt jogszerű. A törvény a folyósítási különbözet visszafizetésének szabályait is tartalmazza.

A jogalap nélkül megállapított, folyósított ellátást az a foglalkoztató, egyéb szerv köteles megtéríteni, amelynek közrehatása folytán a jogalap nélküli kifizetés megtörtént. A törvény tartalmazza, hogy több szerv, személy közrehatása esetén a megtérítendő, illetve visszafizetendő összeget hogyan kell megosztani közöttük, valamint az egyetemleges kötelezettséget. A törvény arról is rendelkezik, hogy a valamelyik féltől behajthatatlan követelésre tekintettel a többi kötelezett részére előírt megtérítendő, visszafizetendő összeg nem módosítható. Nem kell elrendelni a visszafizetést, megtérítést, ha a követelhető összeg nem éri el az öregségi nyugdíj legkisebb összegét.

A 16. §-hoz

A Tny. adatvédelmi szabályainak kiegészítését tartalmazó rendelkezés.

A 17. §-hoz

Az adategyeztetési eljárás lezárását követően két év elteltével újabb adategyeztetési eljárást kell lefolytatni a biztosítottal. A törvény azt a célt szolgálja, hogy a biztosított rövid időn belül értesüljön a nyilvántartás szerinti újabb jogszerzéséről, s ha az adatok nem egyeznek meg a tudomása szerinti adatokkal, felülvizsgálatot kérhessen. A törvény felsorolja azokat az eseteket is, amikor nem szükséges az adategyeztetést elvégezni, pl. nyugdíjas vagy olyan személy esetében, akinek valamilyen ellátás megállapítása van folyamatban.

A 18. §-hoz

A mezőgazdasági őstermelőre akkor terjed ki kötelezően a biztosítás, ha a már megszerezett szolgálati ideje és a nyugdíjkorhatára betöltéséig hátralévő idő együttesen eléri a 20 évet, vagyis lehetősége van az öregségi teljes nyugdíj elérésére. Annak igazolásához, hogy az őstermelőnek van-e már legalább 10 éve, nem kell adategyeztetési eljárást lefolytatni, a hatósági bizonyítványt a nyilvántartás adataiból kiadják.

A 19. §-hoz

Átmeneti rendelkezéseket tartalmaz, részben a nyugdíj melletti keresőtevékenység alapján megállapítandó nyugdíjnövelés, részben az adategyeztetés tekintetében. A nyugdíjnövelés hivatalból történő megállapításakor fel kell készülni arra, hogy a jogosultak esetleg több évvel ezelőtt fizetett nyugdíjjárulék alapjául szolgáló kereset után sem kérték a növelés megállapítását. Időközben a növelés kiszámítási szabályai módosultak, ezért szükséges szabályozni, hogy a jövedelem megszerzésekor hatályos szabályok alkalmazásával kell az elszámolást elvégezni. Rendelkezni kell a növelésre járó nyugdíjemelés, valamint a hozzátartozói ellátás alapját képező növelés kiszámításáról is.

Az 1955 és 1959 között születettek esetében az első adategyeztetések már lezajlottak, a korábbi jogszerzéseket már lezárták. Az átmeneti rendelkezés arra ad elegendő időt, hogy a korábbi adategyeztetéssel lezárt időszakot követő keresetekre az ismételt adategyeztetést 2018. december 31-ig végezzék el.

A 20-21. §-hoz

A Tny. szövegcserés módosításait és hatályukat vesztő rendelkezéseit tartalmazó rendelkezések.

A 22-24. §-hoz

A törvény - a jogalkalmazói gyakorlat egységesítésére és az egyértelmű szabályozás kialakítása céljából - úgy a csecsemőgondozási díj (a továbbiakban: CSED), mint a gyermekgondozási díj (a továbbiakban: GYED) esetében pontosítja a korábban a „szülés napjához” igazodó jogosultsági szabályokat és az egzaktabb módon meghatározható, a gyermek megszületésének napjához igazodó szabályozást vezet be, tekintettel arra, hogy bizonyos esetekben nem a gyermeket szülő anya veszi igénybe az ellátást.

A GYED igénybevétele esetén korábban eltérő szabályok vonatkoztak az apára, illetve a szülő anyára a tekintetben, hogy a jogosultsághoz szükséges 365 napnyi biztosításban töltött időt meddig lehet megszerezni. A törvény valamennyi GYED-igénylő esetén egységesen alkalmazandó szabályokat tartalmaz.

A 25-26. §-hoz

2016. július 1-jétől módosultak a gyermekápolási táppénzre vonatkozó szabályok, azonban a jogalkalmazási gyakorlat alapján további pontosítás szükséges ahhoz, hogy az egyedülálló szülők által nevelt gyermekekre, illetve a családban nevelt gyermekekre tekintettel igényelhető táppénz időtartamában egységes legyen a szabályozás.

A 27. §-hoz

Az Ebtv. már korábban elfogadott módosítása alapján az egészségbiztosítás pénzbeli ellátásai, illetve a baleseti táppénz iránti kérelmek a jövőben kizárólag elektronikus úton nyújthatóak be, azonban a folyamatban lévő, a kormányzati háttérintézményi szervezetrendszert érintő strukturális változásokra figyelemmel indokolttá vált az ezzel kapcsolatos rendelkezés újbóli megállapítása.

A 28. §-hoz

A CSED-et és a GYED-et a kifizetőhellyel rendelkező munkáltató esetében főszabály szerint a kifizetőhely, egyéb esetben a munkáltató székhelye szerint illetékes egészségbiztosító bírálja el és folyósítja. A hatályos szabály nem rendelkezik arról, ha a CSED vagy GYED folyósítása alatt a biztosított biztosítási jogviszonya megszűnik, ezért szükséges annak rögzítése, hogy az ellátást az a szerv folyósítja tovább, amely az ellátást megállapította. Ha pedig a biztosított az ellátás folyósításának az ideje alatt foglalkoztatót vált, az új munkáltató, illetve az új munkáltató székhelye szerint illetékes egészségbiztosító folyósítja a már megállapított ellátást.

A 29. §-hoz

A hatályos szabályozás rendelkezik arról az esetről, ha a biztosított azért vett fel jogalap nélkül egészségbiztosítási pénzbeli ellátást vagy baleseti táppénzt, mert az ellátásban részesülő biztosítottra vonatkozóan a korábban bevallott jövedelemadatok az állami adóhatóságnál módosításra kerültek. Szükséges azonban azt az esetet is szabályozni, amikor a biztosított jövedelméről a bevallás pótlólag került benyújtásra. Az, aki a jogalap nélkül felvett ellátást felvette, mindkét esetben köteles azt a felróhatóságra való tekintet nélkül visszafizetni.

A 30-31. §-hoz

Az Ebtv. szövegcserés módosításait és hatályukat vesztő rendelkezéseit tartalmazó rendelkezések.

A 32. §-hoz

Az egészségügyről szóló 1997. évi CLIV. törvény szövegcserés módosítását tartalmazó, a bölcsődei ellátórendszer 2017. január 1-jei átalakításával összefüggő rendelkezés.

A 33. §-hoz

A rendelkezés alapján a nevelési ellátásra való jogosultság megállapíthatóvá válik azon 16. életévet betöltött - azaz életkorából adódóan már nem tanköteles - gyermek után is (a 18. életéve betöltéséig), aki súlyos betegsége okán önálló életvitelre képtelen és nincs meg az önkiszolgálási képessége sem, így iskolai tanulmányainak folytatása tőle nem várható el.

A 34. §-hoz

A rendelkezés a családi pótlék szülők által megosztottan történő igénylése esetén - figyelemmel a külön élő szülők szülői felügyeleti jogával kapcsolatos család- és eljárásjogi szabályozás közelmúltbeli változásaira is - a bíróság döntése helyett az elvált szülők megegyezésére helyezi a hangsúlyt.

A 35. §-hoz

A rendelkezés egyértelműsíti, hogy ha a gyám elvi jogosultsága egyidejűleg több gyermek után is fennáll a gyermekgondozási támogatások valamelyikére, akkor a gyám a saját háztartásában gondozott vérszerinti és nevelt gyermekek együttes figyelembevételével veheti igénybe a számára kedvezőbb ellátást.

A 36. §-hoz

A rendelkezés a családtámogatási ellátásokkal kapcsolatos visszamenőleges igényérvényesítés szabályait egyértelműsíti.

A 37. §-hoz

A módosítás a jogalap nélkül felvett ellátások visszafizetésével összefüggésben - a szabályozás egységesítése céljából - az Ebtv.-ben meghatározottakkal analóg eljárási szabályokat vezet be. Lásd az Ebtv. 66. § (1b) bekezdését.

A 38-39. §-hoz

A Cst. szövegcserés módosításait és hatályukat vesztő rendelkezéseit tartalmazó rendelkezés.

A 40. §-hoz

A Gytv. technikai módosítása a Kisvállalkozás-fejlesztő Pénzügyi Zrt. megszűnésére tekintettel szükséges, annak érdekében, hogy a gyógyszertárat működtető vállalkozások számára előírt, 50%-ot meghaladó gyógyszerészi tulajdoni hányad megszerzését segítő Patika Tőkeprogram elérhetősége folyamatosan biztosítva legyen.

A 41-43. §-hoz

A törvény egyértelművé teszi az a jelenlegi gyakorlatot, hogy az uniós alkalmazottak nyugdíjbiztosítási átutalásával és visszautalásával kapcsolatos eljárásokban a társadalombiztosítási nyugellátásra vonatkozó szabályokat kell alkalmazni, beleértve az ügyintézési határidő hosszát abban az esetben, ha valorizációs szorzószámot kell alkalmazni. Lásd a Tny. 72. § (2) bekezdését.

A 44-45. §-hoz

A rendelkezések a Gyvt.-nek az egyes szociális, gyermekvédelmi, családtámogatási tárgyú és egyéb kapcsolódó törvények módosításáról szóló 2015. évi CCXXIII. törvénnyel korábban elfogadott módosításait illesztik a törvényben foglaltakhoz.

A 46. §-hoz

A rendelkezés az Ebtv.-nek az egyes egészségügyet érintő törvények módosításáról szóló 2016. évi XXXIV. törvénnyel korábban elfogadott módosítását illeszti a törvényben foglaltakhoz.

-----STARTING---POINT---VEGE---

A 47. §-hoz

A hatályba léptető rendelkezést tartalmazza.