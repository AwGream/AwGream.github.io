2004. évi CII. törvény indokolása

a hitelintézetek és a pénzügyi vállalkozások különadójáról

-----STARTING---POINT---ALTALANOS--- 

A törvény, figyelembe véve hatálya alá tartozó pénzügyi intézmények tevékenységének összetételében lévő különbségeket, lehetővé teszi, hogy az adóalany az adó alapjaként a kamatkülönbözet helyett az adózás előtti eredményt válassza. Ezen kívül rendelkezik a külföldön végzett tevékenységre, illetve a külföldről származó jövedelemre tekintettel külföldön megfizetett adó kezeléséről. Végül a törvény - alapvetően az előzőekkel összefüggésben - technikai jellegű előírásokat tartalmaz.

-----STARTING---POINT---RESZLETES---

Az 1-2. §-hoz

E két rendelkezés az adó alanyát és az adókötelezettséget határozza meg, különös tekintettel arra, hogy a külföldi székhelyű pénzügyi intézmények mely esetben adóznak a teljes tevékenységük alapján, és mely esetben a Magyarországon végzett tevékenységük alapján, továbbá előírja az adózás rendjéről szóló törvény rendelkezéseinek alkalmazását, ha valamely adókötelezettséggel kapcsolatos kérdésről a törvény nem rendelkezik.

A 3. §-hoz

E § az adóalap meghatározásáról rendelkezik. Főszabályként továbbra is a kamatkülönbözet szerinti adózást fogalmazza meg, amelytől akkor térhet el az adóalany, ha választását bejelenti az adóhatóság részére. Itt fogalmazza meg a törvény azt is, hogy a kettős adóztatás elkerülése érdekében, ha nemzetközi egyezmény így rendelkezik, akkor az adóalapnak nem része a külföldön (telephelyen) adóztatható jövedelem. E rendelkezés alapján a külföldi fióktelepen, telephelyen elért - az adóalapnak megfelelő jövedelem - hagyható figyelmen kívül.

A 4-7. §-hoz

A 4. § a két adóalaphoz kétféle adómértéket állapít meg. Ezen kívül lehetővé teszi, nemzetközi szerződés rendelkezése alapján, a külföldön megfizetett (fizetendő) adó beszámítását a különadóba, s a megfizetett (fizetendő) adó azon részére teszi lehetővé a más jövedelem- és vagyonadóba (gyakorlatilag a társasági adóba) történő beszámítást, amelyet a különadónál nem vett az adóalany csökkentéseként figyelembe.

Az adóelőleg és az adókötelezettség megállapításáról, bevallásáról, megfizetéséről, visszaigényléséről, illetve a megfizetett adóelőleg várható adóra történő kiegészítéséről rendelkezik.

Az törvény - a pénzforgalmi bevétel teljesülése érdekében - az adózás rendjéről szóló törvényben a várható adóra történő kiegészítés nem teljesítésének esetére megfogalmazottól eltérően rendelkezik a mulasztási bírság fizetéséről. E szerint mulasztási bírságot fizet a pénzügyi intézmény, ha az adóelőleg és várható adóra történő kiegészítés bármely kis összeggel eltér az adóévi adókötelezettségtől. A mulasztási bírság alapja az adóévi adókötelezettség csökkentve a megfizetett adóelőleggel és adóelőleg kiegészítéssel.

Az adófizetés és -bevallás határidejét a törvény a beszámoló elkészítéséhez köti, hiszen az adó alapját jellemzően a beszámoló elkészítése révén lehet megállapítani. A beszámoló készítésére nem kötelezett adóalanyok (ilyen a tevékenységét telephelyen végző külföldi pénzügyi intézmény, illetve a pénzügyi intézmények közül az adóéve alatt kikerülő vállalkozás) számára azonban külön ír elő határidőt.

A 8-10. §-hoz

E rendelkezés azt kezdeményezi, hogy a kamatkülönbözet alapján fizetett különadó eredmény terhére történő elszámolásától eltérően, az adózás előtti eredmény alapján fizetendő különadó elszámolása - a társasági adóhoz hasonlóan - az adózott eredmény terhére történjen. A megbízható és valós összkép, és az összehasonlíthatóság biztosítása érdekében viszont - különös tekintettel a kétféle elszámolásra - indokolt előírni, hogy az adóalany a kiegészítő mellékletben külön mutassa be a különadót.

A pénzügyi intézmények sajátos beszámolójának elkészítésére nem kötelezett külföldi pénzügyi intézmények, illetve a pénzügyi intézmények közül adóévük alatt kikerülő adózók számára is elő kell írni, hogy a különadó alapját eredményező tevékenységükkel kapcsolatos nyilvántartási kötelezettségeiket a belföldi illetőségű adóalanyokra irányadó rendelkezések szerint teljesítsék, ellenkező esetben a jogalkalmazás bizonytalanná válna, illetve eltérések lehetnének az adóalanyok adóalapjánál.

-----STARTING---POINT---VEGE---