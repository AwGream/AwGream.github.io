2020. évi XVI. törvény végső előterjesztői indokolása

a Pázmány Péter Katolikus Egyetem által ellátott oktatási feladatok elősegítése céljából, a Magyar Katolikus Püspöki Konferencia részére történő ingyenes vagyonjuttatásról

-----STARTING---POINT---ALTALANOS--- 

Magyarországon az állam és a vallási közösségek Magyarország Alaptörvénye értelmében különváltan működnek, de a közösségi célok elérése érdekében együttműködhetnek. Az Alaptörvény elismeri a kereszténység nemzetmegtartó szerepét Magyarország történelmében és a keresztény kultúra védelmét az állam minden szervének kötelességévé teszi. Az elválasztás és a semlegesség értelemszerűen nem zárja ki azt, hogy az állam anyagi eszközökkel is támogassa az egyházak működését, sőt az Alaptörvény értelmében az állam az együttműködésben részt vevő bevett egyházaknak a közösségi célok elérését szolgáló feladatokban való részvételükre tekintettel sajátos jogosultságokat biztosít.

A Pázmány Péter Katolikus Egyetem (a továbbiakban: PPKE) jelenleg több képzési helyszínen végzi oktatási és kutatási tevékenységét: Budapesten, Piliscsabán és Esztergomban. A földrajzi széttagoltság hátrányos hatással van a PPKE egyes fakultásainak működésére, ami - figyelemmel a PPKE súlyára - indokolja az egységes elhelyezést.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1. §-hoz

Az 1. §-ban meghatározott állami tulajdonú ingatlanok alkalmasak az egyetem bővítésének megvalósításához. A nemzeti vagyonról szóló 2011. évi CXCVI. törvény (a továbbiakban: Nvtv.) 13. § (3) bekezdése és az állami vagyonról szóló 2007. évi CVI. törvény (a továbbiakban: Ávtv.) 36. § (1) bekezdése alapján állami vagyon tulajdonjoga ingyenesen átruházható.

A 2. §-hoz

E § az Ávtv. 33. § (1) bekezdését figyelembe véve rendelkezik arról, hogy a tulajdon átruházásoknak az ingatlan- nyilvántartásba történő bejegyzésére alkalmas szerződéseket az állam nevében a tulajdonosi joggyakorló készíti elő és köti meg.

A 3. §-hoz

E § kimondja, hogy az egyház számára átadni rendelt ingatlanok tekintetében az egyházat nem terheli beszámolási kötelezettség.

A 4. §-hoz

Figyelemmel arra, hogy az 1. § alapján ingyenesen tulajdonba adott ingatlanok közül kettő ingatlan a nemzetgazdasági szempontból kiemelt jelentőségű nemzeti vagyon körből kikerül, szükséges rendelkezni arról, hogy az Nvtv. szerinti elidegenítési és terhelési tilalom szabályai továbbra is alkalmazandók.

Az 5. §-hoz

Figyelemmel mind az állam részéről átadni kívánt, mind a PPKE által az állam javára felajánlani tervezett ingatlanok volumenére, a vonatkozó egyházjogi szabályozást is figyelembe véve indokolt az ezekkel összefüggő jogügyletek tekintetében az Apostoli Szentszékkel való egyeztetés kezdeményezése, szükség esetén nemzetközi megállapodás előkészítése.

-----STARTING---POINT---VEGE---

A 6. §-hoz

A törvény hatálybalépésének időpontjáról rendelkezik.

A 7. §-hoz

Sarkalatossági záradék.

Figyelemmel arra, hogy az 1. § alapján ingyenesen tulajdonba adott ingatlanok közül kettő ingatlan a nemzetgazdasági szempontból kiemelt jelentőségű nemzeti vagyon körből kikerül, így ennek átvezetése is sarkalatosnak minősül. A 3. § arról rendelkezik, hogy az átadott ingatlanok vonatkozásában beszámolási kötelezettség az átvevő egyházi tulajdonost nem terheli, a 4. § pedig ezen ingatlanokra vonatkozó elidegenítési és terhelési tilalomról rendelkezik.

A 8. §-hoz

Tekintettel arra, hogy az 1. §-ban meghatározott ingatlanok közül kettő az Nvtv. 2. melléklet III. pont 1. alpontjában foglalt táblázat 1.45. és 1.46. során szerepel, mint forgalomképtelen vagyonelem, szükséges a törvény hivatkozott mellékletének a módosítása.