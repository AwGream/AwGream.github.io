1991. évi LXXXI. törvény indokolása

a bírák, az ügyészek, a bírósági és ügyészségi dolgozók előmeneteléről és javadalmazásáról szóló 1990. évi LXXXVIII. törvény módosításáról

-----STARTING---POINT---ALTALANOS--- 

Az Országgyűlés 1990. év végén alkotott törvényt a bírák, az ügyészek, a bírósági és az ügyészségi dolgozók előmeneteléről és javadalmazásáról. A bírák, az ügyészek, a bírósági és az ügyészségi dolgozók előmeneteléről és javadalmazásáról szóló 1990. évi LXXXVIII. törvény (a továbbiakban: Tv.) a más hatalmi ágaktól független igazságszolgáltatás, az önálló bírói hatalom jogi garanciái megteremtése érdekében egzisztenciális biztonságot nyújtó javadalmazást és előre belátható, garantált szakmai életutat kíván biztosítani az igazságügyi dolgozók számára.

A céljaiban és tételes jogi rendelkezéseiben a korábbi szabályozással gyökeresen szakító Tv. gyakorlati alkalmazásának eddigi tapasztalatai szükségessé teszik annak kisebb tartalmi módosítását, pontosítását. Az 1992. évi állami költségvetésben az e területre előirányzott bérfejlesztésnek megfelelően a bértáblázatokat szintén módosítani kell.

-----STARTING---POINT---RESZLETES---

Az 1. §-hoz

A Tv. hatálya alá tartozó igazságügyi dolgozó személyi alapbérét a tényleges munkaköri beosztása és a szolgálati ideje alapján kell megállapítani. Az előmeneteli és javadalmazási rendszer és ezen belül a szolgálati idő speciális, igazságügyi jellegét jobban kifejezi az a megoldás, ha azt minden munkakörnél a bírósághoz vagy az ügyészséghez történő kinevezés napjától számítják.

A tipikusan pályakezdő fogalmazói munkakör kivételével azonban továbbra is szükséges, hogy a kinevezés előtti munkaviszonyok - az adott munkakör jellege és a képesítési feltételek figyelembe vételével - a szolgálati időbe részben vagy egészben beszámíthatók legyenek.

Beszámítható idő:

- bíró, ügyész és titkár esetében a kinevezés előtti jogi képesítéshez kötött más munkakörben a jogi szakvizsga megszerzésének a napjától eltöltött idő,

- felsőfokú végzettségű tisztviselőnél a szakirányú végzettségének megfelelő más munkakörben, illetve a Tv. hatályos rendelkezésével egyezően a bíróságnál vagy az ügyészségnél munkaviszonyban eltöltött idő,

- középfokú végzettségű tisztviselőnél és az ügykezelőnél a korábbi munkaviszonyok ideje.

A Tv-nek az első besorolásokra vonatkozó szabályozásával összhangban a Javaslat biztosítja, hogy a következő fizetési fokozatba való besorolásokra minden esetben az adott év első napjával kerüljön sor. Ezáltal az éves bérfejlesztés tervezhetővé válik.

A 2-3. §-hoz

A Tv. 7. §-a a szolgálati idő növekedésével járó előresorolásokról rendelkezik. A (2) bekezdést a Javaslat összhangba hozza a Tv. 2. számú mellékletével, amely szerint nemcsak a kezdő bírósági és ügyészségi tisztviselő, hanem a kezdő ügykezelő is az első évet követően lép magasabb fizetési fokozatba.

A Tv. a soron kívüli előrelépésre mindössze a helyi bírónál a helyi ügyésznél ad egy ízben lehetőséget [8. § (2) bekezdés]. A tapasztalatok szerint azonban a kiváló munkavégzést vagy a tudományos fokozat megszerzését más munkakörök esetén is indokolt ily módon elismerni, illetve a dolgozókat erre ösztönözi. A Javaslat ezért lehetővé teszi a legfelsőbb bírósági bíró, a legfőbb ügyészségi ügyész, a megyei bírósági bíró, a főügyészségi ügyész, valamint a bírósági, ügyészségi titkár részére az egyszeri, a bírósági és az ügyészségi tisztviselő további ügykezelő esetében a kétszeri soron kívüli előrelépést. Ezzel a módosítással a ma tipikusnak tekinthető bírói, ügyészi életpálya alatt két alkalommal lesz mód soron kívüli előrelépésre.

A Javaslat a Tv. 8. § (3) bekezdését pontosítja. Ez a szabály arra az esetre vonatkozik, amikor a szolgálati ideje alapján a II. fizetési osztályba besorolt helyi bíró vagy helyi ügyész ténylegesen is megyei bírói, illetve főügyészségi ügyészi beosztásba kerül. Ilyenkor a II. fizetési osztályban a már elért fizetési fokozatánál alacsonyabb fizetési fokozatba nem sorolhatók be.

A soron kívüli előresorolás alkalmazási körének a kiszélesítése indokolja, hogy a Javaslat az erre vonatkozó rendelkezéseket elkülönítse a szolgálati idő növekedésétől függő előresorolásokra vonatkozó szabályoktól.

A 4. §-hoz

A Tv. 9. § (3) bekezdése a legfőbb ügyész személyi alapbérét az I. fizetési osztály 3. fokozata szerinti összegben állapítja meg. A Javaslat 1. számú melléklete szerint az I. fizetési osztály további fizetési fokozatokkal bővül, ezért a legfőbb ügyész személyi alapbérét a továbbiakban az I. fizetési osztály legmagasabb fizetési fokozata alapján kell megállapítani. Ugyancsak indokolt, hogy a Legfelsőbb Bíróság elnökhelyettesének a személyi alapbére megegyezzen a legfőbb ügyész személyi alapbérével.

Az 5. §-hoz

A Tv. 10. §-a csak a bíró és az ügyész magasabb fizetési osztályba kerülése esetén rendelkezik arról, hogy a következő fizetési fokozat eléréséhez szükséges szolgálati idő ilyenkor újra kezdődik. Ezt a szabályt a Javaslat kiterjeszti valamennyi dolgozóra, miután ők szintén kerülhetnek magasabb fizetési osztályba, vagy a fizetési osztályon belül magasabb fizetési csoportba. A soron kívüli előrelépéseknél is ezt a rendelkezést indokolt alkalmazni.

A 6. §-hoz

A középfokú végzettségű bírósági, ügyészségi tisztviselők egy része szakirányú felsőfokú szakvizsgával rendelkezik. A Javaslat lehetővé teszi, hogy azokban a munkakörökben, ahol ez indokolt, kivételesen a VII. fizetési osztályba nyerjenek besorolást.

A 7. §-hoz

A vezetői pótlékok mértékét jelenleg a Tv. 3. számú melléklete határozza meg a III. fizetési osztály 1. fizetési fokozata szerinti személyi alapbér megfelelő százalékában. A kezdő bírói, ügyészi személyi alapbérhez való viszonyítás azonban nem fejezi ki kellően a különböző vezetői szintekkel járó eltérő felelősséget és munkaterhet. A Javaslat alapján a vezetői pótlék mértékét az adott vezetői szintnek megfelelő fizetési osztály 1. fizetési fokozatában járó személyi alapbér figyelembe vételével kell számítani. A vonatkozó rendelkezést a Javaslat a Tv-nek a vezetői pótlékot szabályozó 16. §-ában helyezi el.

Az irodavezetői munkakörben dolgozók egy része tényleges vezetői feladatokat nem lát el. A Javaslat szerint a vezetői pótlékra ezután csak azok jogosultak, akiknek legalább két beosztottuk van.

A Pesti Központi Kerületi Bíróság az ország legnagyobb helyi bírósága, ezért a Javaslat ezen bíróság elnökét és elnökhelyettesét a vezetői pótlék mértéke szempontjából a megyei bírósági elnökkel és elnökhelyettessel azonos beosztásúnak tekinti.

A 8. §-hoz

A Tv. 17. §-a szerint a bírósági és ügyészségi dolgozók minden naptári évben az havi személyi alapbérüknek megfelelő összegű külön juttatásra jogosultak, amennyiben a munkavégzés ideje az adott évben a 6 hónapot eléri és nem esnek kizáró rendelkezések hatálya alá.

Indokolt, hogy a jövőben csak az részesüljön az egy havi személyi alapbérével azonos összegű külön juttatásban, aki az egész évben bírósági vagy ügyészségi munkaviszonyban áll. Az a dolgozó, akinek a munkaviszonya a 6 hónapot meghaladja, de az egy évet nem éri el csak arányosan csökkentett összegű juttatást kaphat, míg az, akinek a munkaviszonya a naptári évben a 6 hónapot sem éri el, külön juttatásban nem részesülhet.

A Tv. nem határozza meg, hogy a külön juttatás összegét mely hónapra járó személyi alapbér alapján kell megállapítani. A Javaslat ezt a hiányt pótolja. Eszerint ez a hónap a naptári év utolsó hónapja, ha pedig a munkaviszony korábban szűnik meg, úgy az utolsó munkában töltött hónap.

A külön juttatásra váró jogosultság és annak összege szempontjából a bíróságokon és az ügyészségeken a naptári évben folyamatosan fennálló munkaviszonyokat indokolt egybe számítani. A Javaslat az ehhez szükséges módosítást tartalmazza.

A 9. §-hoz

A Javaslat a bírák, ügyészek, titkárok és fogalmazók személyi alapbérét meghatározó 1. számú mellékletet az 1992. évre megállapított bérfejlesztésre tekintettel korrigálja.

Az 1. számú melléklet az I. fizetési osztályban mindössze 3 fizetési fokozatot tartalmaz, így a legfelsőbb bírósági bírák és a legfőbb ügyészségi ügyészek egy jelentős részének nincs lehetősége további előmenetelre. A Javaslat ezért az I. fizetési osztályt további 4., 5., és 6. fizetési fokozatokkal kiegészíti.

A vezetői pótlékokat meghatározó 3. számú mellékletet a Javaslat a 7. §-sal összefüggésben módosítja. Az adott vezetői szintnek megfelelő fizetési osztály 1. fizetési fokozatából kiindulva a pótlékok százalékos mértékét úgy állapítja meg, hogy az jobban kifejezze a vezetői beosztásokkal járó felelősséget és ösztönözze a tehetséges dolgozókat az ilyen állások megpályázására.

-----STARTING---POINT---VEGE---

A 10. §-hoz

A szolgálati idő számításának a Javaslat 1. §-ában írt szabályai a már bírósági vagy ügyészségi munkaviszonyba álló dolgozóknál a személyi alapbérek megváltoztatását eredményezhetnék. A Javaslat ezt nem tartja indokoltnak, ezért az új szabályokat csak az 1992. március 1-jén vagy az ezt követően kinevezett dolgozókra kell alkalmazni.