2000. évi LXXIV. törvény indokolása

a kollektív tárgyalások előmozdításáról szóló, a nemzetközi munkaügyi konferencia 1981. évi 67. ülésszakán elfogadott 154. számú Egyezmény kihirdetéséről

Indokolás

A Nemzetközi Munkaügyi Szervezet alapvető jogokat érintő egyezményei közül az 1981. június 19-én elfogadott 154. számú Egyezmény a kollektív tárgyalások szabadságának és elősegítésének szükségességét fogalmazza meg.

Az Egyezmény hatálya a gazdasági tevékenység minden ágazatára kiterjed, azonban a tagállamok törvénnyel korlátozhatják e rendelkezések érvényesülését a fegyveres erők és a rendőrség tekintetében. A közszolgálatra vonatkozóan a tagállamok jogszabályai állapítják meg a jelen Egyezmény különleges alkalmazási módozatait. A kollektív tárgyalás fogalma azokat a munkaadó, több munkaadó, munkaadói szervezet, valamint egy vagy több szakszervezet közötti tárgyalásokat foglalja magában, amelyek az alábbi kérdésekkel kapcsolatosak:

- a munkakörülmények és a munkafeltételek meghatározása és/vagy

- a munkaadók és munkavállalók közötti kapcsolatok szabályozása és/vagy

- a munkaadók vagy szervezeteik és a munkavállalók egy vagy több szervezete közötti kapcsolatok szabályozása.

Magyarország az Egyezményt a 47/1993. (VI. 11.) OGY határozattal erősítette meg. A megerősítő okirat letétbe helyezése a Nemzetközi Munkaügyi Hivatal Főigazgatójánál 1994. január 4. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1995. január 4. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának első bekezdése alapján a nemzetközi szerződést törvénnyel kell kihirdetni.