2018. évi CXXXIII. törvény indokolása

az egyes migrációs tárgyú és kapcsolódó törvények módosításáról

-----STARTING---POINT---ALTALANOS--- 

A törvény célja, hogy a modem kor kihívásainak megfelelően történjen az idegenrendészeti és a menekültügyi eljárások lefolytatása. Ennek érdekében a törvény számos rendelkezést tartalmaz, ami kibővíti az idegenrendészeti és menekültügyi hatóság ellenőrzési jogkörét annak érdekében, hogy a törvényben jelenleg is szereplő ellenőrzési kötelezettségeinek a hatóságok hatékonyabban tudjanak eleget tenni és ezáltal megelőzhetőek, illetve hatékonyabban felderíthetőek legyenek a külföldiek magyarországi tartózkodásával kapcsolatos visszaélések.

A törvény ezen túl számos rendelkezést tartalmaz az idegenrendészeti engedélyügyi területen bevezetendő, illetve a jelenlegi elektronikus ügyintézési lehetőségeket kiterjesztő lehetőségek vonatkozásában is. Ezek közül kiemelkedik a kérelmezés elektronikus úton történő indításának lehetősége azzal, hogy a biometrikus adatok rögzítésének szükségessége miatt jogilag és biztonsági szempontból is elengedhetetlen személyes megjelenési kötelezettség továbbra is megmarad.

Komoly változást jelent a szabályozásban, hogy a magyar állampolgárok harmadik országbeli családtagjai a továbbiakban nem bírnak a szabad mozgás és tartózkodás jogával, ehelyett rájuk - más európai uniós tagállamok rendelkezéseivel összhangban - a harmadik országbeli állampolgárokra vonatkozó általános szabályokat kell majd alkalmazni.

A fentieken túl a törvényben szerepelnek továbbá olyan egyértelműsítő rendelkezések, melyek a menekültügyi és idegenrendészeti hatóság feladatkörét pontosítják.

-----STARTING---POINT---RESZLETES---

Az 1. §-hoz

A rendelkezés nem tartalmazza egyértelműen azt, hogy mely esetekben szükséges a menekültügyi hatóság értesítése. Az Ápt. korábbi módosítása miatt már menedékes és befogadott jogállású személyek is szerezhetnek magyar állampolgárságot. A magyar állampolgárság megszerzése megszűnési ok, e tényt a menekültügyi nyilvántartásba is be kell jegyezni, ezért nélkülözhetetlen az értesítés.

A 2. §-hoz

A menekültügyi hatóság által nyújtott támogatások jogosultsági feltételeinek meghatározása érdekében indokolt az adatkérés. A menekültügyi hatóság feladata a menekültügyi jogszabályok érvényesülését ellenőrizni. A törvény hatálya alatt állókkal kapcsolatban számos olyan körülmény felmerülhet, mely a státusz felülvizsgálatának kezdeményezését eredményezheti, illetve érdemben befolyásolja a státusz fenntartását.

A 3. §-hoz

A konzuli tevékenység ellátása érdekében indokolt a menekültügyi nyilvántartásban tárolt adatokhoz történő hozzáférés.

A 4. §-hoz

A menedékjogról szóló törvény személyi hatálya kiterjed azon ügyfelekre is, akik Magyarországon menedékjog iránti kérelmet nem terjesztenek elő és esetükben a menekültügyi őrizet elrendelésére kizárólag a dublini átadás végrehajtása érdekében kerül sor. A Jst. hatálya jelenleg nem terjed ki a fenti ügyfélkörre.

Az 5-7. §-hoz

A magyar állampolgár harmadik országbeli állampolgár családtagjának Harmtv. hatálya alá történő sorolásával indokolt a normaszöveg pontosítása.

A 8. §-hoz

Azon harmadik országbeli állampolgárok, akik nem minősülnek családtagnak, kérelmezhetik a tartózkodási kártya kiállítását, és az idegenrendészeti hatóság mérlegelése alapján családtaggá minősíthetőek. Amennyiben az idegenrendészeti hatóság elutasítja az erre vonatkozó kérelmet, aggályos a tartózkodási jog megszűnésének a megállapítása, tekintettel arra, hogy ezen személyek nem is rendelkeztek korábban sem tartózkodási joggal, mivel nem minősülnek a törvény erejénél fogva családtagnak. A kérelem elutasítása során is indokolt azonban az ország elhagyására vonatkozó kötelezettség megállapítása, annak érdekében, hogy az idegenrendészeti hatóság a nem jogkövető magatartást tanúsító személyekkel szemben hatékonyan el tudjon járni.

A 9. §-hoz

Az Szmtv. szabályai a beutazási és tartózkodási tilalom rendvédelmi szervek által történő kezdeményezése vonatkozásában kiegészítésre kerülnek a Harmtv. szabályaihoz hasonlóan atekintetben, hogy a rendvédelmi szervek javaslatától az idegenrendészeti hatóság nem térhet el.

A 10. §-hoz

Az Szmtv.-ben a kiutasítás bírósági felülvizsgálatára vonatkozó szabályok a Harmtv. szabályaihoz hasonlóan kiegészítésre kerülnek akként, hogy abban az esetben, ha a kiutasítás bírósági felülvizsgálata esetén a külföldi őrizetben van, akkor a kitoloncolás alapjául szolgáló döntés ellen benyújtott keresetlevél tárgyában a bíróság az ítélet rendelkező részét azonnal írásba foglalja és a tárgyaláson jelenlévőknek átadja, valamint elektronikus úton is közli az idegenrendészeti hatósággal. A fentiek mellett a Harmtv. alapján elrendelt kiutasításokhoz hasonlóan az Szmtv. alapján elrendelt kiutasítások esetén is indokolt a rendkívüli perorvoslat kizárása.

A 11. §-hoz

Szükséges a bíróság által elrendelt kiutasítás eredményes végrehajtása érdekében a kifogás előterjesztési határidejének megszabása, figyelemmel arra, hogy jelenleg e tekintetben nincs előírás, a bírósági végrehajtásról szóló törvény szerinti 15 nap alkalmazása viszont az eljárások indokolatlan elhúzódásához vezet.

A Bv. tv. azon módosításával összefüggésben, amely megteremti a kitoloncolási vagy az idegenrendészeti őrizetben lévő elítélt esetében a kiutasítás végrehajthatósága kizártságának megállapítására irányuló eljárás rövid időn belüli lefolytatását, szükséges rendelkezni arról is, hogy az idegenrendészeti hatóság az elítélt kérelmét a székhelye szerint illetékes ügyészség útján küldje meg a büntetés-végrehajtási bírónak. Ez esetben ugyanis a bíróságnak nem kell külön beszereznie az ügyészség indítványát a kérelemmel kapcsolatosan, ami kétségtelenül az eljárás gyorsítását szolgálja. Indokolt ugyanezt az eljárási utat előírni arra az estre is, amikor az idegenrendészeti hatóság észleli az Szmtv. 34. §-a szerinti akadály fennálltát.

A 12. §-hoz

Az Szmtv. 49. §-a nincs összhangban a büntetőjog területét szabályozó egyik kódex rendelkezéseivel sem. Indokolt e rendelkezésnek a Bv. tv. 67. §-a szerinti büntetés-végrehajtási bírói eljáráshoz való igazítása. Az Szmtv. továbbá nem tartalmaz rendelkezést arra az esetre, ha a büntetés-végrehajtási bíró a kiutasítás végrehajthatósága kizártságát állapítja meg, de még az elévülés bekövetkezte előtt a 34. § szerinti ok megszűnik, mi az idegenrendészeti hatóság feladata. A módosítás ezt a hiányt pótolja az Szmtv. 48. §-át érintő módosítással összhangban az ügyészség útján történő kezdeményezés szabályát átvéve.

A 13. §-hoz

Indokolt azon lehetőség megteremtése az Szmtv. alapján elrendelt kitoloncolások esetén, hogy amennyiben a végrehajtás során - különös figyelemmel a külföldi magatartására, együttműködési készségére - bekövetkezett változások indokolják, a kitoloncolás végrehajtásának módját meg lehessen változtatni. Számos esetben előfordul, hogy a korábban együttműködést tanúsító külföldi később rendkívüli eseményekben érintett, ezért indokolt, hogy hatósági kísérettel kerüljön végrehajtásra a kitoloncolása. Indokolt továbbá a végrehajtás során annak a lehetőségnek is a biztosítása, hogy a kiutasítás célországát módosítsa a hatóság, amennyiben például megállapításra kerül a tényleges személyazonosság.

A 14. §-hoz

Tekintettel az elektronikus ügyintézésre vonatkozó igény növekedésére, indokolt a kérelem elektronikus úton történő előterjesztését lehetővé tenni azzal, hogy a személyazonosság, a dokumentumok hitelességének ellenőrzése érdekében a kérelem benyújtottnak minősüléséhez szükséges a személyes megjelenés is. A személyes megjelenés további indoka, hogy a 2017. októberi terrorizmus elleni csomaggal összhangban a Bizottság az Európai Parlamentnek, az Európai Tanácsnak és a Tanácsnak 2018. április 17-én bemutatott valódi és hatékony biztonsági uniót előkészítő kiemelt kezdeményezések megvalósításáról szóló tizennegyedik előrehaladási jelentésében javaslatot tett többek között a személyazonosító igazolványok biztonságának fokozása és az okmányokkal való visszaélés visszaszorítása érdekében az okmányok biztonsági elemeinek megerősítésére.

A személyi igazolványok és a tartózkodási dokumentumok biztonsági jellemzőinek fejlesztése ugyanis nehezebbé teszi a bűnözők számára az ilyen dokumentumokkal való visszaéléseket vagy hamisításokat. A biztonságosabb személyazonosító okmányok ezért hozzájárulnak az EU külső határigazgatásának megerősítéséhez (ideértve a külföldi terroristák és családtagjaik visszatérésével kapcsolatos kihívásokat is), ugyanakkor a biztonságosabb és megbízhatóbb dokumentumok megkönnyítik az uniós polgárok számára a szabad mozgás jogának gyakorlását.

A 2016-os cselekvési tervben szereplő, az úti okmányokkal kapcsolatos csalásokra adott európai válasz részeként a Bizottság az előrehaladási jelentéssel együtt egy rendeletjavaslatot fogadott el az uniós polgárok számára kiállított személyazonosító igazolványok és az uniós polgárok és családtagjaik számára kiadott tartózkodási okmányok biztonsági elemeinek megerősítéséről, melynek a vitája folyamatban van. A rendelet elfogadása esetén az uniós polgárok és családtagjaik részére is biometrikus okmányok kerülnének kiállításra.

A kérelem csak akkor tekinthető az idegenrendészeti hatósághoz érkezettnek - tekintettel az eljárások személyazonosság ellenőrzését kívánó speciális voltára - ha a kérelmezők az idegenrendészeti hatóságnál megjelentek a személyazonosság megállapítása érdekében. Emellett a kérelem benyújtásának további feltétele a kérelem díjának a megfizetése. Ezzel kiszűrhetőek a „fantom kérelmek”, és az olyan kérelmek, amelyek mögött nem az adott külföldi áll, ezen célt szolgálja az is, hogy a kérelem rögzítését követően az ügyfélnek legkésőbb 15 napon belül az idegenrendészeti hatóság előtt személyesen is meg kell jelennie. Annak érdekében, hogy a rögzített és visszaigazolt kérelmek lezárhatóak legyenek, szükséges jogszabályban kimondani, hogy a rögzített és visszaigazolt, de a személyes megjelenés elmaradása miatt be nem nyújtott kérelmeket az idegenrendészeti hatóság törli, így a hatóságnak sem jelent adminisztratív terhet a be nem nyújtott kérelmek megszüntetése. Ez felel meg a jogbiztonság elvárásának is.

A 15. §-hoz

Az egyes bírósági eljárások elhúzódásával kapcsolatos vagyoni elégtétel érvényesítésével összefüggő egyezségkötési eljárás és az alaptalanul alkalmazott szabadságkorlátozással összefüggő egyszerűsített kártalanítási eljárás során az igazságügyért felelős miniszter az eljárással kapcsolatos feladatai ellátása céljából adatot igényelhet a központi idegenrendészeti nyilvántartásból.

A 16. §-hoz

Az idegenrendészeti hatóság feladata az idegenrendészeti jogszabályok érvényesülését ellenőrizni. A magyarországi tartózkodási jogcímek bővülésével számos olyan körülmény felmerülhet, ami a tartózkodási jogot megalapozza, illetve amelyek hiánya az engedély visszavonását kell hogy maga után vonja. Tekintettel arra, hogy az ilyen körülmények sokszor túlmutatnak az állami nyilvántartásokon, valamint arra, hogy a tartózkodás jogcímétől függően rendkívül sokféle lehet, indokolt az idegenrendészeti hatóság számára kötelezettségként előírt adatszolgáltatáshoz hasonlóan rögzíteni, hogy az idegenrendészeti hatóság a feladatainak ellenőrzéséhez adatot kérhet a törvényben megjelölt szervektől. Az adatkérés feltétele, hogy az az ügyfél által előadottak alátámasztását, vagy az idegenrendészeti hatóság törvényben rögzített feladatainak teljesítését kell, hogy szolgálja, így a megkeresésben is minden esetben pontosan meg kell határozni azt az adatkört, amire a megkeresés vonatkozik.

A 17. §-hoz

A magyar állampolgár harmadik országbeli állampolgár családtagjának a Harmtv. hatálya alá kerülésével indokolt szabályozni átmeneti rendelkezések között, hogy a már korábban szabad mozgás jogával rendelkező kérelmezők, azon külföldiek, akik kérelme a jogszabály hatálybalépésekor folyamatban van, illetve a folyamatban lévő kiutasítási, kitoloncolási és végrehajtási szabályokra, mely jogszabályok legyenek irányadóak.

A Harmtv. szabályait a módosító jogszabály hatályba lépését követően indult és megismételt eljárásokra kell alkalmazni.

Azon személyek, akik a módosító jogszabály hatályba lépésekor már rendelkeznek tartózkodási kártyával vagy állandó tartózkodási kártyával, az okmány érvényességi ideje alatt kérelmezhetik a nemzeti letelepedési engedélyt. A nemzeti letelepedési engedély kiadására bizonyos feltételek teljesítésülése esetén további feltételek vizsgálata nélkül kerülhet sor. A hatóság vizsgálata így arra terjed ki, hogy a tartózkodási jog megszerzése érdekében történt-e valótlan adat vagy tényközlés, illetve a családi kapcsolat a tartózkodási jog megszerzése érdekében jött-e létre. Nem állhat fent a letelepedést kizáró ok, vagyis nem jelenthet a harmadik országbeli állampolgár veszélyt Magyarország köz- és nemzetbiztonságára, valamint nem állhat kiutasítás vagy beutazási és tartózkodási tilalom, illetve beutazási és tartózkodási tilalmat elrendelő SIS figyelmeztető jelzés hatálya alatt. A külföldi nem lehet büntetett előéletű. Vizsgálandó az is, hogy a külföldi nem hagyta el Magyarországot 6 hónapnál hosszabb időre, vagy a magyar állampolgár a külföldi letelepedés szándékával nem távozott Magyarországról stb.

A fenti, nemzeti letelepedési engedélyre történő okmányváltást kizáró okok egyébként megalapozzák a korábban kiadott tartózkodási kártya vagy állandó tartózkodási kártya visszavonását, annak érvényességi idején belül is.

Amennyiben a magyar állampolgár harmadik országbeli családtagja rendelkezik tartózkodási kártyával vagy állandó tartózkodási kártyával, de a fenti okok miatt nem kaphat nemzeti letelepedési engedélyt, akkor a Harmtv. általános szabályai szerint terjeszthet elő tartózkodási engedély kérelmet, de annak érdemi vizsgálata egyedileg történik, a feltételek teljesítése esetén.

A 18. §-hoz

A harmadik országok állampolgárai tartózkodási engedélye egységes formátumának megállapításáról szóló 1030/2002/EK tanácsi rendelet módosításáról szóló (EU) 2017/1954 európai parlamenti és tanácsi rendelettel összefüggésben szükséges az Szmtv. jogharmonizációs klauzulájának a rendeletre vonatkozó hivatkozással történő kiegészítése.

A 19. §-hoz

A magyar állampolgár harmadik országbeli állampolgár családtagjának Harmtv. hatálya alá történő sorolásával indokolt a normaszöveg pontosítása.

A 20. §-hoz

A hatályon kívül helyezést a magyar állampolgár harmadik országbeli állampolgár családtagjának Harmtv. hatálya alá történő sorolása indokolja.

A 21. §-hoz

Indokolt annak szabályozása, hogy ha egy külföldi eltérő státuszt szerez, akkor a korábbi státusza megszűnik, és a korábbi státuszt igazoló okmánya az idegenrendészeti hatóság által érvénytelenítésre kerül.

A 22. §-hoz

Tekintettel arra, hogy a magyar állampolgárok harmadik országbeli állampolgár családtagjai a Harmtv. hatálya alá kerülnek, indokolt a Harmtv. családtag fogalmának a kiterjesztése ezen személyi körre is.

A 23., 29. és a 39. §-hoz

Az Európai Parlament és a Tanács (EU) a harmadik országbeli állampolgárok kutatás, tanulmányok folytatása, gyakorlat, önkéntes szolgálat, diákcsereprogramok vagy oktatási projektek, és au pair tevékenység céljából történő beutazásának és tartózkodásának feltételeiről szóló 2016/801 irányelvének (2016. május 11.) történő megfelelés érdekében indokolt módosítások, melyek a gyakornokokat fogadó szervezet jóváhagyásának feltételeit határozzák meg.

Az a szervezet, amely gyakornokokat kíván fogadni, előzetes bejelentést tesz az idegenrendészeti hatóság felé. A „gyakornokokat fogadó szervezet” egyes kategóriái taxatíve meghatározásra kerültek.

A bejelentést az idegenrendészeti hatóság abból a szempontból vizsgálja meg, hogy a bejelentő a jogszabály szerint gyakornokokat fogadó szervezetnek minősül-e, és a gyakornokok fogadása a szervezet tevékenységének megfelelő tevékenység keretében történik-e, illetve a gyakornoki program alkalmas-e a tanulmányokhoz kapcsolódó gyakorlat megszerzésére.

A 24. §-hoz

Indokolt annak a szabálynak a kimondása, hogy a tartózkodási engedéllyel történő tartózkodás esetén a tényleges huzamos (kilencven napot meghaladó) tartózkodás feltétele legyen a tartózkodási engedély meghosszabbításának. A jelenlegi tapasztalatok alapján számos olyan tartózkodási engedéllyel rendelkező harmadik országbeli állampolgár van, aki ténylegesen nem tartózkodik az országban huzamos ideig, hanem a magyar engedélyt arra használja, hogy a schengeni területen szabadon mozogjon, mely közbiztonsági kockázatot jelenthet. A három hónapot meg nem haladó tartózkodás, többszöri beutazás, valamint a schengeni térségen belüli szabad mozgás rövid időtartamú vízum birtokában megvalósítható, mely vízum érvényességi ideje akár 5 éves is lehet, ez hatékonyabb ellenőrzési lehetőséget is biztosít.

A 25. §-hoz

A Tanács családegyesítési jogról szóló 2003/86/EK irányelvének (2003. szeptember 22.) történő megfelelés érdekében indokolt a kógens szabályozást a hatóság mérlegelési hatáskörébe utalni.

A 26. §-hoz

Tekintettel arra, hogy a magyar állampolgárok harmadik országbeli állampolgár családtagjai családi együttélés célú tartózkodási engedélyre lesznek jogosultak, indokolt a családegyesítő fogalmának a bővítése a magyar állampolgárral, valamint indokolt a letelepedett családtagokhoz hasonlóan legfeljebb 5 éves érvényességi idejű tartózkodási engedély biztosítása.

A 27. §-hoz

Jelenleg számos külföldi, valamint külföldön működtetett cég él vissza azzal a lehetőséggel, hogy magyarországi folyamatos tartózkodást nem igénylő, megvásárolt felügyelőbizottsági vagy társasági tagsággal akár három éves érvényességű tartózkodási engedélyhez juthatnak. Külföldön számos erre alapított cég létezik, amely anyagi ellenszolgáltatásként, mintegy befektetési célú beutazásként kínál ilyen típusú engedélyeket, és a külföldiek ezt követően valójában a tartózkodási engedélyüket nem Magyarországi tartózkodásra használják fel, Magyarország gazdasági érdekeit nem szolgálják. Az állandó jelenlétet nem igénylő esetekben a három hónapot meg nem haladó tartózkodás, többszöri beutazás, valamint a schengeni térségen belüli szabad mozgás rövid időtartamú vízum birtokában megvalósítható, mely vízum érvényességi ideje akár 5 éves is lehet. Indokolt emiatt a jövedelemszerzési cél meghatározásának pontosítása, valamint a jogi szabályozás szigorítása arra figyelemmel, hogy azok a harmadik országbeli állampolgárok kapjanak ilyen célból tartózkodási engedélyt, akik a Magyarországon bejegyzett és működő gazdasági társaságukban vezető tisztségviselőként, ténylegesen, folyamatos, három hónapot meghaladó magyarországi tartózkodást kívánó tevékenységet végeznek.

A visszaélésekre tekintettel szűkítésre került a tartózkodási cél tartalma és ennek megfelelően felügyelőbizottsági tagsággal és társasági tagsággal jövedelemszerzés céljából tartózkodási engedély nem kérhető. E célból tartózkodási engedélyt gazdasági társaság vezető tisztségviselője kérhet.

A harmadik országbeli állampolgárok kutatás, tanulmányok folytatása, gyakorlat, önkéntes szolgálat, diákcsereprogramok vagy oktatási projektek, és au pair tevékenység céljából történő beutazásának és tartózkodásának feltételeiről szóló (EU) 2016/801 európai parlamenti és tanácsi irányelv (a továbbiakban: irányelv) 27. cikk (2) bekezdése szerint a mobilitás keretében a kutatók a kutatási tevékenységek mellett oktathatnak is, a hallgatók pedig a tanulmányaik mellett munkát is vállalhatnak a második tagállamban. A megfeleléshez szükséges a Harmtv. 20. § (4) bekezdésében foglalt felsorolás kiegészítése a kutatói mobilitási tartózkodási engedéllyel vagy a kutatói rövid távú mobilitási igazolással rendelkező, továbbá a hallgatói mobilitási tartózkodási engedéllyel vagy hallgatói mobilitási igazolással rendelkező harmadik országbeli állampolgárokkal. Annak érdekében, hogy a Magyarországra, mint első tagállamba tanulmányi céllal érkezett harmadik országbeli állampolgárokra vonatkozó feltételekkel azonos feltételek mellett végezhessenek kereső tevékenységet, a második személyi kör szerepeltetése a Harmtv. 20. § (5) bekezdésében is indokolt.

A 28. §-hoz

Az Európai Parlament és a Tanács (EU) a harmadik országbeli állampolgárok kutatás, tanulmányok folytatása, gyakorlat, önkéntes szolgálat, diákcsereprogramok vagy oktatási projektek, és au pair tevékenység céljából történő beutazásának és tartózkodásának feltételeiről szóló 2016/801. irányelvének (2016. május 11.) történő megfelelés érdekében indokolt a jogszabály pontosítása. Az Irányelv nem tartalmaz arra vonatkozó korlátozást, hogy a tartózkodási engedély érvényességének a kérelem benyújtásától kell kezdődnie, a többi tartózkodási engedélyhez hasonlóan indokolt a szabályozás szigorítása, hogy az engedélyező döntéstől kezdődjön a tartózkodási engedély érvényessége.

A 30. §-hoz

Amennyiben a kérelmező nem tudja bizonyítani, hogy letelepedése Magyarország érdekeivel összhangban áll és emiatt kerül sor a kérelem elutasítására, az elutasítás közigazgatási jogi felülvizsgálata nem értelmezhető, nem ítélhető meg. A bíróság felülvizsgálati jogköre kizárólag a lényeges, az ügy érdemére kiható eljárásjogi szabályok megtartásának ellenőrzésére irányulhat, az anyagi jogi kérdések tekintetében - például a nemzeti érdek tartalma - azonban a bíróság a döntés megváltoztatására nem jogosult.

A 31. §-hoz

A gyakorlatban számos alkalommal fordul elő, hogy a harmadik országbeli állampolgárok jelzik, hogy a letelepedett státuszukkal nem kívánnak élni (pl. az ország végleges elhagyása okán) ezért indokolt, hogy a bejelentés alapján a státusz is visszavonható legyen.

A 32. és a 34. §-hoz

A büntetőeljárásról szóló 1998. évi XIX. törvény (régi Be.) 170. § (6) bekezdése szerinti, nyomozás megindítási akadály a büntetőeljárásról szóló 2017. évi XC. törvényben már nem szerepel, így jelenleg minden közokirat-hamisítással elkövetett illegális határátlépés esetén meg kell indítani a büntetőeljárást, amely akadályát jelenti a visszairányításnak, illetve kiutasításnak. A módosítás célja annak biztosítása, hogy azokban az esetekben, ha a harmadik országbeli a beutazás érdekében használ fel hamis vagy hamisított, illetve más nevére szóló valódi közokiratot, úgy csak akkor kelljen az észlelő hivatalos személynek feljelentést tennie, ha a külföldi visszairányítására, kiutasítására vagy idegenrendészeti kiutasítására nem kerül sor.

A 33. §-hoz

Az Európai Parlament és a Tanács (EU) a harmadik országbeli állampolgárok kutatás, tanulmányok folytatása, gyakorlat, önkéntes szolgálat, diákcsereprogramok vagy oktatási projektek, és au pair tevékenység céljából történő beutazásának és tartózkodásának feltételeiről szóló 2016/801 irányelvének (2016. május 11.) történő megfelelés érdekében indokolt a jogszabály kiegészítése. Az Irányelv tágabban határozza meg a belépésre jogosító feltételek körét a jelenleg hatályos jogszabályhoz képest, ezért indokolt, hogy a mobilitást gyakorló hallgatók és kutatók, valamint családtagjaik számára ne csak a már kiadott mobilitási igazolás, hanem a mobilitási értesítés, vagy ha ezt egy másik tagállam nem követeli meg, a mobilitási terv bemutatásával is lehetséges legyen a külső határ átlépésének, a beléptetésnek az engedélyezése.

A 35. §-hoz

Szükséges a bíróság által elrendelt kiutasítás eredményes végrehajtása érdekében a kifogás előterjesztési határidejének megszabása, figyelemmel arra, hogy jelenleg e tekintetben nincs előírás, a bírósági végrehajtásról szóló törvény szerinti 15 nap alkalmazása viszont az eljárások indokolatlan elhúzódásához vezet.

A módosítást a kitoloncolási eljárás felgyorsítása, az idegenrendészeti őrizetben töltött idő, ekként a Magyar Állam által megelőlegezett költségek minimalizálása indokolja. A törvény alapján a büntetés-végrehajtási intézetben lévő olyan harmadik országbeli állampolgárok esetén, ahol a bíróság mellékbüntetésként kiutasítást is kiszabott, lehetőség lesz a büntetés végrehajtása alatt a kiutasítás végrehajtására vonatkozó előzetes intézkedéseket, a személyazonosság megállapítása esetén megtenni, ami a kiutasítások végrehajtásának hatékonyságát hivatott növelni. A kiutasítás végrehajtására a büntetőjogi szabályoknak megfelelően csak a szabadságvesztés kiállása után kerül sor.

A 36. §-hoz

Az Szmtv. 48. §-át érintő módosítással összefüggésben, az ott megjelölt indokok alapján célszerű a Harmtv.-ben is előírni, hogy az idegenrendészeti hatóság az elítélt kérelmét a székhelye szerint illetékes ügyészség útján küldje meg a büntetés-végrehajtási bírónak. Indokolt továbbá ugyanezt az eljárási utat előírni arra az estre is, amikor az idegenrendészeti hatóság észleli a non-refoulement szerinti akadály fennálltát.

A Harmtv. továbbá nem tartalmaz rendelkezést arra az esetre, ha a büntetés-végrehajtási bíró a kiutasítás végrehajthatósága kizártságát állapítja meg, de még az elévülés bekövetkezte előtt a non-refoulement akadálya megszűnik, mi az idegenrendészeti hatóság feladata. A módosítás ezt a hiányt pótolja, az Szmtv. 48. §-át érintő módosítással összhangban az ügyészség útján történő kezdeményezés szabályát.

A 37. §-hoz

A harmadik országok állampolgárai tartózkodási engedélye egységes formátumának megállapításáról szóló 1030/2002/EK tanácsi rendelet módosításáról szóló (EU) 2017/1954 európai parlamenti és tanácsi rendelet (a továbbiakban: rendelet) célja a harmadik országok állampolgárai tartózkodási engedélyének biztonságosabbá tétele, és a hamisítás megelőzése érdekében ezen engedélyek tekintetében egy modernebb biztonsági elemekkel rendelkező, új közös mintát határoz meg. A rendelet 2017. november 21-én lépett hatályba, emiatt szükséges a Harmtv. 53. § (1a) bekezdésének technikai jellegű módosítása, azaz a rendeletre vonatkozó hivatkozással történő kiegészítése.

A 38. §-hoz

A gyakorlatban előfordulnak olyan esetek, amikor a tényállás az előállítási időn belül megnyugtatóan nem tisztázható, vagy folyamatban lévő büntetőeljárására tekintettel kiutasításának nincs helye, így megalapozott döntés sem hozható az idegenrendészeti kiutasításra irányuló eljárásban, ugyanakkor a külföldivel szemben a későbbiekben várható idegenrendészeti hatósági döntés. A módosítás alapján biztosított a külföldiek rendelkezésre állása az idegenrendészeti eljárás idejére is, tekintettel arra, hogy vonatkozásukban a kiutasítást előkészítő őrizet elrendelésének feltételei nem minden esetben állnak fenn.

A 40. §-hoz

A hatályos jogszabály a hontalanság megállapítására irányuló eljárásban szakhatóságként kijelöli az Alkotmányvédelmi Hivatalt és a Terrorelhárítási Központot. Erre tekintettel indokolt a jogszabály egyértelmű kiegészítése atekintetben, hogy a hontalanság megállapítására irányuló kérelmet el kell utasítani, ha a kérelmezővel szemben nemzetbiztonsági kifogás merül fel. A szakhatóság számára indokolt az általánostól hosszabb véleményadási határidő megállapítása is, tekintettel a hontalanság megállapítására irányuló eljárás bonyolultságára, valamint azért, hogy - a kérelmezők személyi összetételére figyelemmel - alaposabb vizsgálatra legyen lehetőség.

A 41. §-hoz

Tekintettel az elektronikus ügyintézésre vonatkozó igény növekedésére, valamint a gyors és hatékony ügyintézés követelményeire, a kifejezetten erre a célra létrehozott idegenrendészeti ügyindítási elektronikus felületen keresztül kérelmet előterjesztő ügyféllel a kapcsolattartás az idegenrendészeti hatóság részéről elektronikus úton történik. Ez nem érinti az ügyfél személyes megjelenési jogát és a jogszabály által lehetővé tett egyéb kapcsolattartást.

A 42. §-hoz

Tekintettel az elektronikus ügyintézésre vonatkozó igény növekedésére, - a külképviseleten előterjesztett, valamint a méltányossági kérelmet is tartalmazó kérelmek kivételével - indokolt a kérelem elektronikus úton történő előterjesztését lehetővé, illetve egyes esetekben kötelezővé tenni azzal, hogy a személyazonosság, a dokumentumok hitelességének ellenőrzése, valamint a biometrikus adatok rögzítése érdekében a kérelem benyújtottnak minősüléséhez szükséges a személyes megjelenés is.

A kérelem tehát csak akkor tekinthető az idegenrendészeti hatósághoz érkezettnek - tekintettel az eljárások személyazonosság ellenőrzését kívánó speciális voltára - ha a kérelmezők a biometrikus adataikat személyesen megadták, vagyis az idegenrendészeti hatóságnál megjelentek az arcképmás és ujjnyomat rögzítése, valamint a személyazonosság megállapítása érdekében. Emellett a kérelem benyújtásának további feltétele a kérelem díjának a megfizetése. Ezzel kiszűrhetőek a „fantom kérelmek”, és az olyan kérelmek, amelyek mögött nem az adott külföldi áll, ezen célt szolgálja az is, hogy a kérelem rögzítését követően az ügyfélnek legkésőbb 15 napon belül az idegenrendészeti hatóság előtt a biometrikus adatok rögzítése érdekében személyesen is meg kell jelennie. Annak érdekében, hogy a rögzített és visszaigazolt kérelmek lezárhatóak legyenek, szükséges jogszabályban kimondani, hogy a rögzített és visszaigazolt, de a személyes megjelenés elmaradása miatt be nem nyújtott kérelmeket az idegenrendészeti hatóság törli, így a hatóságnak sem jelent adminisztratív terhet a be nem nyújtott kérelmek megszüntetése. Ez felel meg a jogbiztonság elvárásának is.

A kiemelt foglalkoztatók általi kérelem előterjesztés esetén - ahogy eddig is - a külföldiek a kérelem engedélyezése esetén jelennek meg a regionális igazgatóságon vagy a külképviseleteken a fenti személyazonosítási folyamat céljából. A kiemelt foglalkoztatók általi kérelmek benyújtásának is feltétele a díj lerovása, az aláírt és fotóval ellátott kérelem nyomtatvány feltöltése, valamint az, hogy a foglalkoztató vagy fogadó szervezet jogosult legyen kérelem előterjesztésére.

A 43. §-hoz

Indokolt a hiánypótlási felhívásokra csatolt iratok elektronikus úton történő benyújtását is lehetővé tenni az ügyfelek, és meghatározott esetben a kiemelt foglalkoztatók részére. Fontos arról is rendelkezni, hogy a benyújtás joghatása a következő munkanapon áll be, tekintettel arra, hogy a munkaszüneti napokon beküldött hiánypótlások az ügyintézési határidő megtartását ellehetetlenítik, abban az esetben, mikor a hiánypótlás benyújtásának napján lejárna a határidő.

A 44. §-hoz

A 87/A. § új bekezdésének bevezetése miatt indokolt kiegészíteni a kérelem megszűnésének eseteit.

A 45. §-hoz

Indokolt a szabályozás kiegészítése azzal az esettel, ha a szakhatóság hiánypótlásának az ügyfél nem tesz eleget, és a szakhatóság nem tud szakhatósági állásfoglalást kiadni, akkor az idegenrendészeti hatóság az eljárását megszüntesse. Ez az eljárások ügyfélbarátabb és korrektebb lezárását teszi lehetővé.

A 46. §-hoz

A képviseleti jogosultság igazolásának módjára vonatkozó szabályok pontosítása érdekében indokolt annak meghatározása, hogy a rendelkezési nyilvántartásban szereplő meghatalmazásra az idegenrendészeti eljárásban az ügyfélnek, illetve az eljáró képviselőnek hivatkoznia kell.

A 47. §-hoz

Tartózkodási engedélyt a külföldi a tartózkodás céljához igazodó időre kaphat, a törvény emellett minden esetben meghatározza a tartózkodási engedély érvényességi idejének maximumát. Azokban az esetekben, amikor az idegenrendészeti hatóság a kérelemnek helyt adva kiállítja a tartózkodási engedélyt, nem indokolt jogorvoslati kérelmet biztosítani a kérelemnek helyt adó döntéssel szemben.

A 48. §-hoz

Indokolt, hogy az iratbetekintési jog gyakorlására irányuló kérelem tárgyában kizárólag a korlátozó, vagy az elutasító elsőfokú végzés ellen legyen helye önálló fellebbezésnek.

A 49. §-hoz

A hatályos jogszabály szerint a magyar állam által megtérítési kötelezettséggel megelőlegezett költség végrehajtására irányuló eljárás, az ahhoz fűzött jogkövetkezmény kiüresedik, amennyiben az ügyfél beutazási és tartózkodási tilalom hatálya alatt áll, tekintettel arra, hogy sok esetben annak leteltével a pénzügyi követelés már elévül és annak behajtására, vagy a meg nem fizetés szankcionálására nincs mód. Annak érdekében, hogy az állam által megelőlegezett költségek megfizetésére, vagy ennek okán a beutazási és tartózkodási tilalom, mint szankció elrendelésére lehetőség legyen, indokolt annak szabályozása, hogy addig, amíg a korábban elrendelt beutazási és tartózkodási tilalom hatálya fennáll, a megelőlegezett költségek végrehajtása felfüggesztésre kerüljön, azáltal, hogy az az elévülési időt félbeszakítja. Indokolt, hogy a korábbi beutazási és tartózkodási tilalom hatályának lejártát követően induljon csak el a megelőlegezett költségek tekintetében az elévülési idő, melynek időtartama az elrendelhető beutazási és tartózkodási tilalom időtartamával ez esetben megegyezne. Tekintettel a végrehajtás felfüggesztésének kógens jellegére, valamint arra, hogy a felfüggesztés megtámadása az ügyfélnek előnyt nem hozna abban az esetben, ha a költséget megfizetni nem tudja, nem indokolt a jogorvoslat biztosítása.

Az 50. §-hoz

Indokolt az illetékekről szóló törvényre való utalással egyértelművé tenni, hogy azon eljárásokban, ahol a speciális szabályok nem határoznak meg díjat, az illetékekről szóló törvény szerinti díjakat kell alkalmazni.

Az 51. §-hoz

Az egyszerűsített végzések alaki kellékeinek meghatározása érdekében szükséges az Ákr. szabályára történő utalásokat kiegészíteni.

Az 52. §-hoz

A hallgatói és kutatói mobilitásra vonatkozó eljárásokra figyelemmel indokolt az adatkezelési szabályok kiegészítése.

Az 53. §-hoz

A rendelkezés megteremti a jogalapját a gyakornokot fogadó szervezetek nyilvántartásának vezetésére.

Az 54. §-hoz

Az egyes bírósági eljárások elhúzódásával kapcsolatos vagyoni elégtétel érvényesítésével összefüggő egyezségkötési eljárás és az alaptalanul alkalmazott szabadságkorlátozással összefüggő egyszerűsített kártalanítási eljárás során az igazságügyért felelős miniszter az eljárással kapcsolatos feladatai ellátása céljából adatot igényelhet a központi idegenrendészeti nyilvántartásból.

A körözési nyilvántartáshoz történő közvetlen hozzáférés célja, hogy a Bevándorlási és Menekültügyi Hivatal jogosult legyen rendszer-rendszer kapcsolat útján átvenni a közérdekből nyilvános adatokat és azokat a személyazonosítást elősegítő informatikai rendszer alkalmazása során az idegenrendészeti hatóság eljárásában személyazonosság megállapítása céljából felhasználni.

mAz idegenrendészeti hatóság feladata az idegenrendészeti jogszabályok érvényesülését ellenőrizni. A magyarországi tartózkodási jogcímek bővülésével számos olyan körülmény felmerülhet, ami a tartózkodási jogot megalapozza, illetve amelyek hiánya az engedély visszavonását kell hogy maga után vonja. Tekintettel arra, hogy az ilyen körülmények sokszor túlmutatnak az állami nyilvántartásokon, valamint arra, hogy a tartózkodás jogcímétől függően rendkívül sokféle lehet, indokolt az idegenrendészeti hatóság számára kötelezettségként előírt adatszolgáltatáshoz hasonlóan rögzíteni, hogy az idegenrendészeti hatóság a feladatainak ellenőrzéséhez adatot kérhet a törvényben megjelölt szervektől. Az adatkérés feltétele, hogy az az ügyfél által előadottak alátámasztását vagy az idegenrendészeti hatóság törvényben rögzített feladatainak teljesítését kell, hogy szolgálja, így a megkeresésben is minden esetben pontosan meg kell határozni azt az adatkört amire a megkeresés vonatkozik.

Az 55. §-hoz

Indokolt a felhatalmazó rendelkezésben szereplő differenciálást a közbiztonsági okkal kiegészíteni, tekintettel arra, hogy a közbiztonsági érdekek érvényesülése alapvető elvárás. Ezáltal kezelhetőek azon országokra vonatkozóan is a korlátozások, amelyeknél nemzetbiztonsági ok nem áll fenn.

Az 56. §-hoz

A törvény helyesbíti az irányelvre történő - jelenleg hiányos - hivatkozást a Harmtv. jogharmonizációs klauzulájában.

A harmadik országok állampolgárai tartózkodási engedélye egységes formátumának megállapításáról szóló 1030/2002/EK tanácsi rendelet módosításáról szóló (EU) 2017/1954 európai parlamenti és tanácsi rendelettel összefüggésben szükséges a Harmtv. jogharmonizációs klauzulájának a rendeletre vonatkozó hivatkozással történő kiegészítése.

Az 57. §-hoz

Az elutasítási okként jelölt két hivatkozás között jelenleg használt „és” szó logikailag azt követeli, hogy mindkét feltétel egyszerre teljesüljön, azonban bármelyik elutasítási ok esetén indokolt az önkéntes távozási határidő korlátozásának megállapítása.

A módosítás a büntetőeljárásról szóló 2017. évi XC. törvény 449. § (1) bekezdés a) pontjára és 456. § (1) bekezdésére figyelemmel pontosítja a bíróság ügydöntő határozatának véglegességére és végrehajthatóvá válására vonatkozó terminológiát.

Az elektronikus ügyintézés bevezetésével szükségessé válik az ügyintézési határidő szabályainak a pontosítása. Indokolt - figyelemmel az esetlegesen tömeges hétvégi kérelem benyújtásokra - hogy az ügyintézési határidő a kérelem hatósághoz érkezését követő munkanapon kezdődjön, arra is figyelemmel, hogy az eljárások nagy részében rendkívül rövid (soron kívüli, nyolc napos) határidőkkel dolgozik az idegenrendészeti hatóság, mely határidő nagy része egy több napos munkaszünet esetén eltelne anélkül, hogy az idegenrendészeti hatóság vagy a szakhatóságok érdemben vizsgálni tudnák az ügyet.

A döntés közlésére vonatkozó szabályok pontosításával a duplikált közlések - amikor az ügyfél mellett jogi képviselő is részt vesz az eljárásban - esetén egyértelműsíteni szükséges, hogy a döntés közlésének joghatásai mikor állnak be. Az eljárások mielőbbi lezárását szolgálja, hogy a joghatás a legelső tényleges közléssel beáll. Korábban problémát okozott, hogy az ügyfelek részére sokszor nem kézbesíthetőek az iratok, így a közlések sokszor több hónapig húzzák az eljárások tényleges lezárásának lehetőségét.

Az 58. §-hoz

Hatályon kívül helyező rendelkezés.

Az 59. §-hoz

Egyértelműsítő rendelkezés, mely az ugyanazon ügyben a menekültügyi és idegenrendészeti hatáskörök közötti átfedéseket szabályozza.

A 60. §-hoz

Pontosító rendelkezés, melynek révén egyértelművé válik, hogy az elismerését kérőnek nem csak az okmányait, hanem minden olyan nála lévő dokumentumot át kell adni, ami segíti a személyazonosság és más, a menekültügyi eljárás szempontjából releváns kérdések tisztázását.

A 61-64. §-hoz

Az Európai Unió Bírósága 2018. szeptember 13-án kelt, C-369/17. számú ügyben hozott ítéletében megállapította, hogy a menedékjogról szóló 2007. évi LXXX. törvény (a továbbiakban: Met.) azon rendelkezése, amely szerint a külföldi által elkövetett bűncselekményre irányadó, nemzeti jog szerinti büntetési tétel önmagában kizárja a kiegészítő védelem lehetőségét anélkül, hogy az egyedi ügy sajátos körülményei vizsgálhatóak lennének, ellentétes az uniós joggal. A Met. módosítása biztosítja annak lehetőségét, hogy a kétszeres értékelés tilalmának sérelme és a menekültügyi eljárásban eljáró szerv parttalan mérlegelése nélkül biztosított legyen az arányos megítélés.

A 65. §-hoz

A harmadik országok állampolgárai tartózkodási engedélye egységes formátumának megállapításáról szóló 1030/2002/EK tanácsi rendelet módosításáról szóló (EU) 2017/1954 európai parlamenti és tanácsi rendelet (a továbbiakban: rendelet) célja a harmadik országok állampolgárai tartózkodási engedélyének biztonságosabbá tétele, és a hamisítás megelőzése érdekében ezen engedélyek tekintetében egy modernebb biztonsági elemekkel rendelkező, új közös mintát határoz meg. A rendelet 2017. november 21-én lépett hatályba, emiatt szükséges a Met. 22. § (3) bekezdésének technikai jellegű módosítása, azaz a rendeletre vonatkozó hivatkozással történő kiegészítése.

A 66. §-hoz

Hatásköri kérdéseket egyértelműsítő rendelkezés.

A 67. §-hoz

A menekültügyi hatóság által indítható megkeresésre vonatkozó szabályok hiányoznak a Met. hatályos szövegéből, ezek pótlása indokolt.

A kérelemnek teljes egészében helyt adó döntések kapcsán felesleges adminisztratív terhet jelent a döntések részletes indokolása. Tekintettel arra, hogy a státusz megadásával az ügyfél kérelme teljesül, nincs ellenérdekű ügyfél, ez okból nincs jogorvoslati lehetőség, szükségtelen a döntés indokolása.

A menedékkérők és menedékjogot élvezők általában nem rendelkeznek közokiratokkal, hatósági igazolványokkal, ezért biztosítani indokolt részükre azt a lehetőséget, hogy az eljárásokhoz szükséges okiratokat, okmányokat személyes nyilatkozattal pótolják.

A 68. §-hoz

A Met. jelenleg hatályos szövege nem tartalmaz rendelkezést pénzügyi kötelezettség fennállása esetén a részletfizetés vagy a fizetési halasztás lehetőségére. A közigazgatási perben a bíróság a döntést nem változtathatja meg.

A 69. §-hoz

A tolmácsok kirendelése tekintetében a költséghatékonysági és egyszerűségi szempontok alapján a tolmácsolás képet és hangot biztosító zárt informatikai rendszeren keresztül is történhet. Ebben az esetben is biztosítani kell, hogy a jogi képviselő az ügyféllel azonos helyen jelen lehessen.

A 70. §-hoz

A státusz visszavonási eljárásokban az esetleges visszavonásra okot adó körülmények alaposabb felderíthetősége érdekében indokolt a kérelemre induló eljárások során alkalmazandó 60 napos határidő alkalmazása.

A 71. §-hoz

A jelenlegi hivatkozás korábban hatályon kívül helyezett rendelkezés értelmében hatálytalan. Emellett a státusz felülvizsgálati eljárásokban az esetleges visszavonásra okot adó körülmények alaposabb felderíthetősége érdekében indokolt a kérelemre induló eljárások során alkalmazandó 60 napos határidő alkalmazása.

A 72. §-hoz

Nem egyértelmű, hogy a Met. 83. § (1) bekezdés n) pontja a külföldi vagy a magyar hatóságok által kiállított okmányokra vonatkozik-e, ezért szükséges a kiegészítés, pontosítás.

Figyelembe véve, hogy menekülteljárással, az elismerés megszűnésével kapcsolatos hatósági iratok nem selejtezhetőek, indokolatlanul rövid a 10 év, ami után a menekültügyi nyilvántartásból ugyanezen adatokat törölni kell.

A 73. §-hoz

A Metvhr. a támogatással kapcsolatosan a visszafizetési igény érvényesítéséről és a jegyző tájékoztatási kötelezettségéről rendelkezik. Nincs nevesítve a törléssel kapcsolatosan a hatáskör címzettje. A rendelkezés ezt pótolja.

A 74. §-hoz

A menekültügyi hatóság által nyújtott támogatások jogosultsági feltételeinek meghatározása érdekében indokolt az adatkérés.

A menekültügyi hatóság feladata a menekültügyi jogszabályok érvényesülését ellenőrizni. A törvény hatálya alatt állókkal kapcsolatban számos olyan körülmény felmerülhet, mely a státusz felülvizsgálatának kezdeményezését eredményezheti, illetve érdemben befolyásolja a státusz fenntartását. Tekintettel arra, hogy az ilyen körülmények sokszor túlmutatnak az állami nyilvántartásokon, indokolt a menekültügyi hatóság számára kötelezettségként előírt adatszolgáltatáshoz hasonlóan rögzíteni, hogy a menekültügyi hatóság a feladatainak végrehajtásához adatot kérhet a törvényben megjelölt szervektől. Az adatkérés feltétele, hogy annak az ügyfél által előadottak alátámasztását vagy a menekültügyi hatóság törvényben rögzített feladatainak teljesítését kell hogy szolgálja, így a megkeresésben is minden esetben pontosan meg kell határozni azt az adatkört, amire a megkeresés vonatkozik.

A 75. §-hoz

Az anyakönyvi eljárásról szóló törvény anyakönyvezést végző hatóság helyett már anyakönyvvezetőről és anyakönyvi szervről rendelkezik, így indokolt ezen kifejezések pontosítása.

A konzuli védelemről szóló törvény módosítása indokolttá teszi, hogy a konzuli szolgálat is kérhessen adatot a menekültügyi nyilvántartásból.

A 76. §-hoz

A közigazgatási hatósági eljárás és szolgáltatás általános szabályairól szóló törvény hatályon kívül helyezésével megszűnt a külföldi jogsegély teljesítésére vonatkozó egyértelmű jogszabályi felhatalmazás, így az Infotv. és a GDPR általános rendelkezésein túl szükséges pontosan rögzíteni, hogy a menekültügyi hatóság milyen adatokat milyen külföldi hatóságok számára adhat át.

A 77. §-hoz

Átmeneti rendelkezés.

A 78. §-hoz

A harmadik országok állampolgárai tartózkodási engedélye egységes formátumának megállapításáról szóló 1030/2002/EK tanácsi rendelet módosításáról szóló (EU) 2017/1954 európai parlamenti és tanácsi rendelettel összefüggésben szükséges a Met. jogharmonizációs klauzulájának a rendeletre vonatkozó hivatkozással történő kiegészítése.

A 79. §-hoz

Pontosító rendelkezések.

A 80. §-hoz

Hatályon kívül helyező rendelkezés. A hatósághoz „ismeretlen” és „elköltözött” jelzéssel visszaérkezett iratra vonatkozó kézbesítési vélelemmel kapcsolatos szabályok miatt a rendelkezés már kézbesítettnek tekintendő irat vonatkozásában ír elő hirdetményi úton történő közlési kötelezettséget is, így a szabályozás koherenciája érdekében indokolt a már kézbesítettnek tekintendő irat közlésére vonatkozó rendelkezés hatályon kívül helyezése.

A 81-82. §-hoz

A menekültügyi és idegenrendészeti hatóság által végzett, közrend, közbiztonsági veszély értékeléséhez elengedhetetlen az első-, másod- és harmadfokon, valamint a perújítás, a felülvizsgálat, továbbá a törvényesség érdekében bejelentett jogorvoslat során eljárt bíróság megnevezésének, határozat számának és keltének, továbbá a büntetőeljárás-, valamint a külföldre utazási korlátozás hatálya alatt állók nyilvántartásában kezelt egyes adatok megismerése, mely adatokhoz történő közvetlen hozzáférést biztosítja a jogszabály módosítása. A jogszabály módosítás célja, hogy az idegenrendészeti hatóság közvetlenül férjen hozzá azokhoz az adatokhoz, melyek ismeretének hiánya, késedelmes megismerése az eljárás hatékony lefolytatását és az esetleges jogsértés megfelelő szankcionálását akadályozza.

A 83. §-hoz

Az anyakönyvi eljárásról szóló törvény pontosítása.

A 84-86. §-hoz

A rendelkezés pontosítására irányul. Mivel a külföldi hatóságok által kiállított okmányokra más szabályok vonatkoznak, indokolt egyértelművé tenni, hogy jelen rendelkezés csak a magyar hatóságok által kiállított személyazonosító okmányokra vonatkozik. Indokolt továbbá a kiegészítés a szabad mozgás és tartózkodás jogával rendelkező elhaltak okmányának a halálesetet bejelentő vagy a temetkezési szolgáltató általi beszolgáltatásával összefüggésben.

Közbiztonsági okból indokolt, hogy az elhalt magyarországi tartózkodásra jogosító okmányai a haláleset bejelentőjétől bevonásra kerüljenek az eljáró anyakönyvvezető által, hogy azokat a kiállító szervek érvényteleníthessék és más illetéktelen személy ne tudja felhasználni.

Jelenleg az idegenrendészeti és menekültügyi hatóság nem értesül az anyakönyvvezető által elvégzett érvénytelenítés tényéről, így azt az okmánynyilvántartásokban sem tudja átvezetni.

A meglévő rendelkezés kiegészítése szükséges a menekültügyi nyilvántartásnak a haláleset vonatkozásában történt bővítése miatt.

A menekültügyi nyilvántartásnak a jövőben adattartama lesz a benne szereplő személy halálesete is. A Magyarországon történt halálesetekről adatszolgáltatás következtében értesül a nyilvántartás. Célszerű, hogy azon külföldön történt halálesetekről is értesüljön, amelyek adatváltozásként bekerülnek az elektronikus anyakönyvbe.

Mivel az egy magyar állampolgárral fennálló családi kapcsolat megalapozhatja a magyarországi tartózkodási jogosultságot, indokolt, hogy a családi kapcsolat megszűnéséről, az anyakönyvi adatváltozásokról az idegenrendészeti hatóság értesüljön.

A 87. §-hoz

A kiutasítás végrehajthatósága kizártságának megállapítására irányuló eljárás lefolytatása a büntetés-végrehajtási bíró hatáskörébe tartozik. A hatályos szabályozások nem tesznek különbséget a kitoloncolási vagy az idegenrendészeti őrizetben lévő elítélt esetében. Indokolt, hogy ha az elítélt kérelme alapján indul meg az eljárás, azt a bíróság rövid idő alatt bírálja el, mivel ez a kitoloncolások gyors és hatékony végrehajtásához fűződő érdek, kiemelten a szabadság elvonás alatt álló személyek esetén. Szükséges, hogy a Bv. tv. az eljárás gyors lefolytatása érdekében erre az esetkörre speciális szabályokat állapítson meg. Ennek érdekében a módosítás megteremti az őrizetben lévő idegenrendészeti hatóságon keresztül történő idézés lehetőségét, ami által biztosítható a megjelenése a büntetés-végrehajtási bíró előtti meghallgatáson.

A módosítás továbbá egyszerűsíti a büntetés-végrehajtási bírói eljárását, ha a kiutasítás végrehajthatósága kizártságának megállapítását az ügyész indítványozza. Ebben az esetben, tekintve, hogy ez az elítélt érdekét szolgáló indítvány, szükségtelen az elítélt meghallgatása, az ügyben a döntés iratok alapján is meghozható. Tekintettel a Bv. tv. 50. § (3) bekezdése szerinti főszabályára, szükséges kimondani azt is, hogy ezekben az ügyekben bírósági titkár nem járhat el.

-----STARTING---POINT---VEGE---

A 88. §-hoz

Hatályba léptető rendelkezések.

A 89. §-hoz

Sarkalatosságról szóló rendelkezések.

A 90. §-hoz

Jogharmonizációs rendelkezések.