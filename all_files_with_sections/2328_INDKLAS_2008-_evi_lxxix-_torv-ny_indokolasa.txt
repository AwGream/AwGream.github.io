2008. évi LXXIX. törvény indokolása

a közrend, valamint az igazságszolgáltatás működésének védelme érdekében szükséges egyes törvénymódosításokról

-----STARTING---POINT---ALTALANOS--- 

A közrend - ezen belül is a közbiztonság és a köznyugalom -, valamint a hatóságok, a bíróságok és az ügyészségek zavartalan működésének védelme kiemelkedő társadalmi érdek. A lakosság nyugalmát és a békés együttélést zavaró egyes cselekményekkel szemben az állam a büntetőjog és a szabálysértési jog eszközeivel biztosít védelmet. A jelenlegi elkövetési magatartásokhoz képest azonban az elmúlt időszakban olyan új magatartások is megjelentek, amelyek súlyosan zavarják az említett védendő érdeket.

Kiemelkedően fontos tehát, hogy a társadalomra veszélyes elkövetési formákra a jogalkotó reagáljon.

A törvény célja ezért az, hogy a közelmúltban tapasztalt, a gyülekezési jogot, valamint további alapjogokat érintő jogellenes cselekmények elkövetőivel szemben a jövőben olyan jogkövetkezményeket helyezzen kilátásba, amelyek alkalmasak a jogsértő magatartások visszaszorítására. Ennek érdekében a törvény módosítja a Büntető Törvénykönyvről szóló 1978. évi IV. törvényt (a továbbiakban: Btk.) és a szabálysértésekről szóló 1999. évi LXIX. törvényt (a továbbiakban: Sztv.).

A Btk. törvény szerinti módosítása többirányú. A közrend hatékonyabb büntetőjogi védelme érdekében változik többek között a közérdekű üzem működésének megzavarását, illetve a garázdaságot büntetni rendelő törvényi tényállás. A garázdaság tényállása egyebek mellett kiegészül egy értelmező rendelkezéssel, amely egyértelművé teszi, hogy a tényállás alkalmazásában mi minősül erőszakos magatartásnak.

A nemzeti, etnikai, faji vagy vallási csoport tagja elleni erőszak megnevezése közösség tagja elleni erőszakra módosul, egyúttal a büntetőjogi védelmet kiterjeszti a törvény a lakosság egyes csoportjaira is.

A törvény az egyesülési és gyülekezési szabadság megsértése elnevezésű tényállás újrafogalmazásával (amelynek megnevezése a törvény szerint az egyesülési, a gyülekezési szabadság, valamint a választási gyűlésen való részvétel jogának megsértése), valamint a garázdaságnál és a rendbontásnál irányadó értelmező rendelkezés (nyilvános rendezvény fogalma) módosításával a választási gyűlésen elkövetett jogellenes magatartásokat is büntetni rendeli.

Módosul a közveszéllyel fenyegetés törvényi tényállása is, tekintettel arra, hogy az utóbbi időben megszaporodtak azok az esetek, amelyek olyan postai küldeményeket juttattak el a címzetteknek, amelyekben az ismeretlen küldők állítása szerint egészségkárosító anyag van.

A törvény büntetni rendeli továbbá számos olyan cselekmény előkészületét, amely ez idáig nem tartozott a büntetendő cselekmények körébe (pl. közösség tagja elleni erőszak, testi sértés, hivatalos személy elleni erőszak stb.).

A gyülekezési jog mások számára félelemkeltő módon történő gyakorlása elleni hatékony fellépés érdekében a törvény módosítja a garázdaság szabálysértését, így lehetővé válik a hatósági fellépés azokkal szemben, akik nyilvános rendezvényen - azaz a bárki számára azonos feltételek mellett nyitva álló helyen - olyan csoportban vesznek részt, amelynek a megjelenése (például a csoport vezetője által használt vezényszavak, a csoport tagjai által alkotott formáció, stb.) másban vagy másokban félelmet kelt.

A törvény célja az is, hogy a közelmúltban tapasztalt, az igazságszolgáltatási és egyéb hatósági eljárási működési rendet zavaró cselekmények elkövetői ellen a jövőben hatékonyabb fellépést biztosítson a hatóságok számára. Ennek érdekében a törvény módosítja a Btk.-t, illetve a Polgári perrendtartásról szóló 1952. évi III. törvényt (a továbbiakban: Pp.).

Az igazságszolgáltatás és egyéb hatósági eljárások zavartalanságának biztosítása érdekében kiegészül a Btk. egy új rendelkezéssel, amely szigorú büntetéssel fenyegeti a bírósági vagy az egyéb hatósági eljárásban kihívóan közösségellenes, vagy erőszakos magatartást tanúsítókat, ha az ilyen magatartás a bíróság vagy egyéb hatóság eljárását megzavarja vagy akadályozza.

A törvény létrehozza a központi szabálysértési nyilvántartást, amely többek között azt is lehetővé teszi, hogy a büntetés kiszabásánál a szabálysértést elkövető előéletét figyelembe lehessen venni. Ha ugyanaz az eljárás alá vont személy két éven belül ugyanolyan vagy hasonló jellegű szabálysértést követ el, ezt a büntetés kiszabásakor figyelembe kell venni.

A központi nyilvántartásra azért is szükség van, mert egyes jogszabályok [pl. a fegyverekről és lőszerekről szóló 253/2004. (VIII. 31.) Korm. rendelet 3. §-a (1) bekezdésének f) pontja, valamint a polgári felhasználású robbanóanyagok forgalmazásáról és felügyeletéről szóló 191/2002. (IX. 4.) Korm. rendelet 6. §-a (1) bekezdésének e) pontja] az engedélyek kiadását szintén a szabálysértési előélethez kötik. Ennek ellenőrzésére a jelenlegi szabályozás mellett egyáltalán nincs reális lehetőség.

A törvény szerint a szabálysértési nyilvántartást szabályozó rendelkezések 2010. január 1-jén lépnek hatályba.

-----STARTING---POINT---RESZLETES---

Az 1. §-hoz

A Btk. 18. §-ának (1) bekezdése értelmében, ha a törvény külön elrendeli, előkészület miatt büntetendő, aki a bűncselekmény elkövetése céljából az ehhez szükséges vagy ezt könnyítő feltételeket biztosítja, az elkövetésre felhív, ajánlkozik, vállalkozik, vagy a közös elkövetésben megállapodik. A jogalkotó ilyen rendelkezést - tekintettel arra, hogy a bűncselekmény még a kísérleti szakba sem jutott el - csak a legsúlyosabb bűncselekményeknél (az állam és az emberiség elleni bűncselekmények többségénél, valamint az olyan kiemelkedő súlyú köztörvényi bűncselekményeknél, mint amilyen az emberölés, a közveszélyokozás, vagy a terrorcselekmény) alkalmaz.

Az utóbbi időszakban tapasztalt erőszakos események elszaporodottsága, a növekvő társadalmi agresszió ugyanakkor felhívta a figyelmet arra, hogy a társadalmi együttélés rendjének védelme érdekében a fentieken kívül további a leginkább elterjedt és legsúlyosabb bűncselekmények (jellemzően személy vagy vagyon elleni erőszakos, illetve közveszélyt okozó magatartások) esetében is indokolt a büntetőjogi felelősségre vonás határát kiszélesíteni, és e bűncselekmények előkészületét is büntetendővé nyilvánítani.

Erre tekintettel a törvény a testi sértésre irányuló előkészületet két évig terjedő szabadságvesztéssel rendeli büntetni, ha az előkészületi cselekmény

- nyolc napon túl gyógyuló sérülés vagy betegség okozására (súlyos testi sértés),

- testi sértés aljas indokból vagy célból történő elkövetésére,

- testi sértés védekezésre vagy akaratnyilvánításra képtelen személlyel szemben történő elkövetésére,

- maradandó fogyatékosságot vagy súlyos egészségromlást okozó testi sértésre, vagy

- súlyos testi sértés különös kegyetlenséggel történő elkövetésére

irányul.

A 2. §-hoz

1. A nemzeti, etnikai, faji vagy vallási csoport tagja elleni erőszak tényállása - a korábbi 156. § szerinti nemzeti, népi, faji vagy vallási csoport elleni bűncselekmény újrafogalmazásaként - 1996. június 15. óta szerepel a Btk.-ban. Az új tényállás megalkotásának indoka akkor az volt, hogy a jogalkotó szélesebb körben vonja meg a büntetendő magatartások körét, és bizonyos esetekben (pl. csoportos elkövetés) súlyosabb büntetést helyezzen kilátásba.

A sértetti kört a hatályos Btk. szerint a nemzeti, etnikai, faji vagy vallási csoport tagjai (vagy vélt tagjai) alkotják, ugyanakkor a több mint tízéves jogalkalmazási tapasztalat bebizonyította, hogy nem csak e csoportok tagjai vannak kitéve támadásnak a csoporthoz való vélt vagy valós tartozás okán. A társadalomban további csoportosulások, közösségi formák is léteznek, amelyek tagjaival szembeni diszkriminatív és erőszakos megnyilvánulásokat hasonlóan szigorú büntetéssel kell fenyegetni.

Erre figyelemmel a törvény a Btk. 174/B. §-ában foglalt bűncselekmény megnevezését közösség tagja elleni erőszakra változtatja, és büntetendővé nyilvánítja a nemzeti, etnikai, faji vagy vallási csoport tagja elleni erőszakon túl a lakosság egyes csoportjai elleni erőszakot is.

Ez a szélesebb megfogalmazás lehetővé teszi, hogy a büntetőjogi védelem valamennyi olyan közösség, csoportosulás tagjára kiterjedjen, akit a csoporthoz való tartozása vagy annak vélelmezése miatt bántalmaztak, avagy erőszakkal vagy fenyegetéssel kényszerítettek valaminek a megtételére, meg nem tételére vagy eltűrésére. Amint azt a közösség elleni izgatás tényállását vizsgáló 30/1992. (V. 22.) AB határozat kifejtette, az Alkotmánybíróság értelmezésében a lakosság egyes csoportjai kitétel mögött „az eltérő nézetrendszer (párttagok, egyesületek, mozgalmak stb. résztvevői) vagy egyéb, tulajdonképpen bármely ismérv szerint elkülönülő személyek védelmének szándéka húzódik meg”.

A lakosság egyéb csoportjai, mint speciális jogi tárgyak, a lehetséges sokféleségük miatt még példálódzó jelleggel sem sorolhatók fel. A tényállásszerűséghez azonban minden esetben szükséges, hogy a bántalmazás, illetve az erőszakkal vagy fenyegetéssel történő kényszerítés a valamely tekintetben együvé tartozó személyek összessége ellen irányuljon. Tehát, ugyanúgy, ahogy a közösség elleni izgatás tényállásánál a gyűlöletre uszításnak sem több, azonos ismérv alapján elkülönülő csoport ellen kell irányulnia, hanem elegendő egy csoport, a közösség tagja elleni erőszaknál is elegendő a tényállás megvalósításához, ha egy, azonos ismérv alapján elkülönülő csoporthoz tartozás, vagy vélt tartozás miatt bántalmazzák vagy kényszerítik valamire a csoporthoz tartozó személyt.

2. A Btk. 170. §-ának törvény szerinti új (5) bekezdéséhez fűzött indokolásban kifejtettekre figyelemmel a törvény büntetendővé nyilvánítja és két évig terjedő szabadságvesztéssel fenyegeti a közösség tagja elleni erőszakra irányuló előkészületet.

A 3. §-hoz

1. A gyülekezési és egyesülési szabadság kiemelten fontos alkotmányos alapjog, amelynek gyakorlásához és büntetőjogi védelméhez jelentős érdek fűződik. A törvényhely alkalmazását nehezítette, hogy a bűncselekmény rendszertanilag a hivatali bűncselekmények között helyezkedik el, ezért a jogalkalmazók arra az álláspontra helyezkedtek, hogy e bűncselekményt csak hivatalos személy követheti el, annak ellenére, hogy a tényállás az „aki” általános alanyt tartalmazza. Ezért a törvény a bűncselekményt Btk. XII. fejezetének III. címében, a szabadság és az emberi méltóság elleni bűncselekmények körében helyezi el.

2. A törvény a tényállás megnevezését az egyesülési, a gyülekezési szabadság, valamint a választási gyűlésen való részvétel jogának megsértése megjelölésre változtatja. Ennek indokai az alábbiak szerint foglalhatók össze.

A gyülekezési jogról szóló 1989. évi III. törvény (a továbbiakban: Gytv.) 3. §-ának a) pontja értelmében a választási gyűlésekre ez a törvény nem vonatkozik. A pártok ugyanis az egyesülési jogról szóló 1989. évi II. törvény, valamint a pártok működéséről és gazdálkodásáról szóló 1989. évi XXXIII. törvény alapján jönnek létre. Ugyanakkor a választási gyűlésen való részvétel a választójognak, mint szintén alkotmányos alapjognak a részét képezi. A választójog konkrét gyakorlásában történő akadályozást a Btk. a választás, a népszavazás és a népi kezdeményezés rendje elleni bűncselekmény körében megfelelően szankcionálja, azonban a választási gyűlésen való részvétel jogának védelmét ez utóbbi tényállás nem biztosítja, rendszertanilag nem is biztosíthatja. Erre tekintettel a törvény ezen újonnan beiktatni kívánt tényállásban a választási gyűlésen való részvétel jogának megsértését is szankcionálja.

Azt, hogy az adott esetben mi minősülhet a joggyakorlás jogtalan akadályozásának, minden esetben a büntető ügyben eljáró szervnek kell az eset minden körülményét mérlegelve eldönteni, ilyen jellegű felsorolás a törvényben nem lehetséges, és nem is szükséges.

Ezen alkotmányos alapjogokat védő bűncselekmény megelőzése, illetve a hatóságok eredményes fellépése érdekében a törvény az előkészületet is büntetni rendeli.

A 4. §-hoz

Az utóbbi időben megszaporodtak azon esetek, amelyek során olyan postai küldeményeket juttattak el a címzettekhez, amelyekben az ismeretlen küldők állítása, illetve önmagában a küldemény jellegéből levonható következtetés szerint egészségkárosító anyag (például a lépfene kórokozójaként ismert anthrax baktérium) van. Az eddigi magyarországi esetek szerencsére ártalmatlannak bizonyultak, sem halálesettel, sem fertőzéssel nem jártak, azt azonban sikerült elérniük az elkövetőknek, hogy megfélemlítsék az érintetteket.

A valójában ártalmatlan küldemények feladói elsősorban a sértett személyes életébe avatkoznak be fenyegetési céllal. Erre tekintettel - a hatékonyabb büntetőjogi fellépés érdekében - a törvény módosítja a szabadság és az emberi méltóság elleni bűncselekmények között elhelyezett, a zaklatást büntetni rendelő tényállást (Btk. 176/A. §). Ez alapján annak az elkövetőnek a büntetőjogi felelőssége is megállapítható lesz, aki akár ilyen jellegű küldemény küldésével, akár bármilyen más módon azt a látszatot törekszik kelteni, hogy az érintett személy vagy hozzátartozója életét, testi épségét vagy egészségét sértő vagy veszélyeztető esemény következhet be.

A zaklatás bűncselekményének ezen új fordulata is csak akkor tényállásszerű, ha a félelemkeltési célzat megállapítható.

Az 5-6. §-hoz

A bűncselekmények súlyára tekintettel a törvény az erőszakos jellegű hivatali bűncselekmények, így a bántalmazás hivatalos eljárásban és a kényszervallatás előkészületét büntetendővé nyilvánítja.

A 7. §-hoz

A törvény megállapítja a Btk. szerinti legsúlyosabb erőszakos személy vagy vagyon elleni bűncselekmények előkészületének (amelyek jelenleg nem büntetendőek) büntetését. A Btk. XV. fejezetének V. címében szabályozott hivatalos személy elleni erőszak is erőszakos jellegű magatartás, ezért a törvény az erre irányuló előkészületet is szankcionálja.

A 8. §-hoz

A bírósági és más hatósági épületek rendjének biztosítása, a tárgyalások, illetve a hatósági eljárások zavartalan folytatása érdekében szükség van az ítélkezést és a hatósági eljárást megzavaró cselekmények büntetőjogi megállapítására. E körben a Btk. törvény szerinti új 242/B. §-a az elkövetőt két évig terjedő szabadságvesztés büntetéssel fenyegeti, ha az olyan kihívóan közösségellenes, vagy erőszakos magatartást tanúsít, amely megzavarja, vagy akadályozza a bíróság, vagy egyéb hatóság eljárását. Az eljárás megzavarása vagy akadályozása az eljárás lefolytatásának átmeneti lehetetlenné tételét jelenti. Ha az eljárás lefolytatása a kihívóan közösségellenes vagy erőszakos magatartás következtében meghiúsul, a bűncselekmény súlyosabban minősül.

A minősített esetek büntetési tétele az alapcselekmény jellegétől, súlyosságától függ. Azt az elkövetőt, aki a magatartásával a bíróság, vagy egyéb hatóság eljárását meghiúsítja, három évig terjedő szabadságvesztéssel rendeli büntetni a törvény, ha pedig a hatóság eljárásának megzavarását csoportosan vagy felfegyverkezve követik el, a büntetés öt évig terjedő szabadságvesztés.

A hatóság eljárásának megzavarása szubszidiárius bűncselekmény, azaz megállapítására csak akkor kerülhet sor, ha súlyosabb bűncselekmény nem valósul meg. A szubszidiaritás az alaki halmazat megállapítását zárja ki. Az alaki halmazatnak azokban az eseteiben, amikor a hatóság eljárásának megzavarása mellett megvalósult más bűncselekmény büntetési tétele nem súlyosabb, mint a hatóság eljárásának megzavarásáé, akkor ez utóbb említett bűncselekménnyel halmazatban a másik bűncselekményt is meg kell állapítani.

A törvény az egységes jogalkalmazási gyakorlat kialakítása érdekében akként rendelkezik, miszerint - a garázdaság tényállásánál használt értelmező rendelkezésnek megfelelően - erőszakos magatartásnak minősül a más személyre gyakorolt támadó jellegű fizikai ráhatás is, akkor is, ha a ráhatás nem alkalmas testi sérülés okozására.

A 9. §-hoz

A gazdaság egészének szempontjából alapvető jelentőségű termelő üzemek és a lakosság közszolgáltatásokkal való ellátását biztosító közüzemek működésének megzavarását a Btk. 260. §-a a közérdekű üzem működésének megzavarása elnevezésű tényállással rendeli büntetni.

Jelenleg a Btk. 260. §-ának (4) bekezdése határozza meg, hogy közérdekű üzem alatt a közmű, a közforgalmú tömegközlekedési üzem, a távközlési üzem, valamint a hadianyagot, energiát, vagy üzemi felhasználásra szánt alapanyagot termelő üzem értendő.

Bármely, a közérdekű üzem működésének megzavarására alkalmas magatartás tényállásszerű. A törvény csak példálódzóan emeli ki a berendezések, vezetékek megrongálását, mint kétségtelenül leggyakoribb elkövetési formát. Az elkövetői magatartás eredménye a működésben bekövetkezett zavar, aminek jelentősnek kell lennie, ezért a térben és időben korlátozott, szűkebb kört érintő, könnyen elhárítható zavar okozása nem ad alapot az e bűncselekmény miatti büntetőjogi felelősség megállapítására.

A jelenleg hatályos rendelkezések alapján az ilyen rongálási jellegű, vagy más módon jelentős mértékű zavart okozó cselekményt csoportosan, fegyveresen vagy felfegyverkezve elkövető személyeket az alapesetben meghatározottak szerint, azaz öt évig terjedő szabadságvesztéssel rendeli büntetni a törvény. E cselekmények súlya azonban indokolttá teszi, hogy súlyosabb büntetéssel fenyegesse a Btk. az elkövetőt. A törvény erre tekintettel tartalmazza azt, hogy ha a bűncselekményt csoportosan, fegyveresen vagy felfegyverkezve követik el, a büntetés két évtől nyolc évig terjedő szabadságvesztés.

Mindez azt jelenti, hogy amennyiben például valamely tömegközlekedési eszköz üzemszerű működését azért akadályozzák, mert valamely csoport elfoglalja annak közlekedési útvonalát, azt a jövőben szigorúbban szankcionálja a törvény.

Ez a módosítás a színesfémmel kapcsolatos visszaélések súlyosabb büntetési tétellel történő fenyegetésének is egyik eszköze, hiszen e cselekmények nagy része alkalmas arra, hogy közérdekű üzem működését (például tömegközlekedési jármű, távközlési szolgáltató) megzavarja. A gyakorlati tapasztalatok azt mutatják, hogy a színesfémmel kapcsolatos visszaélések jelentős részét csoportosan vagy bűnszövetségben követik el.

A törvény a közrend elleni támadásokkal szembeni hatékonyabb fellépés érdekében megállapítja, hogy a közérdekű üzem működésének megzavarására irányuló előkészületi magatartások két évig terjedő szabadságvesztéssel büntetendőek.

A Btk. 260. §-át érintő további módosítások technikai jellegűek, azok nem érintik a közérdekű üzem működése különösen nagy vagyoni hátrányt okozó megzavarása bűntettének, a közérdekű üzem működése gondatlan megzavarása vétségének, valamint a közérdekű üzem működése különösen nagy vagyoni hátrányt okozó gondatlan megzavarása vétségének büntetési tételeit. Ily módon továbbra is öt évtől tizenöt évig terjedő szabadságvesztéssel lesz büntethető az, aki a közérdekű üzem működésének szándékos megzavarását különösen nagy, vagy ezt meghaladó - azaz ötvenmillió forintot meghaladó - vagyoni hátrányt okozva követi el. Változatlan marad az a rendelkezés is, amely három évig terjedő szabadságvesztéssel rendeli büntetni a bűncselekmény gondatlan elkövetését. Amennyiben pedig a gondatlanságból elkövetett bűncselekménnyel különösen nagy, vagy ezt meghaladó vagyoni hátrányt okoztak, a büntetés öt évig terjedő szabadságvesztés.

A 10. §-hoz

A Btk. 176/A. §-ának (2) bekezdésének módosításán kívül, a zavart keltő híresztelésektől mentes társadalmi együttélés biztosítása érdekében a törvény kiegészíti a közveszéllyel fenyegetés tényállását is.

A rendkívül gyors információ-áramlást felhasználva ugyanis a megtévesztésre irányuló cselekmények nem csak egyes meghatározott személyek zaklatását célozhatják, hanem alkalmasak lehetnek arra, hogy konkrét címzett hiányában a köznyugalmat zavarják meg. Ezért a törvény azzal szemben, aki a köznyugalom megzavarására alkalmas módon azt a látszatot kelteni törekszik, hogy közveszéllyel járó esemény közvetlenül bekövetkezik, két évig terjedő szabadságvesztés-büntetést helyez kilátásba.

A 11. §-hoz

A Btk. 271. §-a a garázdaság tényállását rögzíti, amely szerint aki olyan kihívóan közösségellenes, erőszakos magatartást tanúsít, amely alkalmas arra, hogy másokban megbotránkozást vagy riadalmat keltsen, ha súlyosabb bűncselekmény nem valósul meg, vétséget követ el és két évig terjedő szabadságvesztéssel, közérdekű munkával vagy pénzbüntetéssel büntetendő.

A garázdaság szubszidiárius bűncselekmény, tehát megállapítására akkor kerülhet sor, ha az adott magatartás súlyosabb bűncselekményt nem valósít meg. Bűnhalmazat létesül viszont, ha az elkövető egy cselekménnyel a garázdaság, valamint a testi sértés, vagy a rongálás törvényi tényállását is megvalósítja, és ez utóbbiak törvényi büntetési tétele azonos vagy enyhébb a garázdaságénál. Egyébként súlyosító körülményként értékelendő a garázda elkövetés.

1. Súlyosabban - három évig terjedő szabadságvesztéssel - büntetendő, ha a garázdaságot csoportosan, illetve a köznyugalmat súlyosan megzavarva követik el. E rendelkezés fontos eleme a kihívó közösségellenesség, amely a bírói gyakorlat szerint akkor állapítható meg, ha az elkövető az együttélés szabályainak leplezetlen, gátlástalan semmibevételével valósítja meg cselekményét.

Nem szerepel ugyanakkor a minősített esetek között a nyilvános rendezvényeken, illetve a csoportosan és a köznyugalmat súlyosan megzavaró módon elkövetett garázdaság. A gyakorlatban ugyanakkor mind többször fordul elő, hogy a garázdaság két jelenlegi minősített esete (tehát a csoportos, illetve a köznyugalmat súlyosan megzavaró elkövetés) együttesen valósul meg, ezért indokolt a tényállás ilyen irányú módosítása. Ennek eredményeképpen a büntetés öt évig terjedő szabadságvesztés lesz, ha a garázdaságot csoportosan és a köznyugalmat súlyosan megzavarva, illetve nyilvános rendezvényen követik el. A törvény szerinti rendelkezés nemcsak a Gytv. hatálya alá tartozó, hanem bármely más nyilvános, azaz mindenki számára azonos feltételek mellett nyitva álló rendezvényen elkövetett garázda jellegű magatartásokra is vonatkozik.

A cselekményekre meghatározott büntetési tételek beleilleszthetők a Btk. jelenlegi szankciórendszerébe, különösen, ha figyelembe vesszük, hogy a csoportos elkövetés már önmagában is fokozottan veszélyes a társadalomra, hiszen az növeli az elkövetők agresszivitását, bátorítja őket az a tudat, hogy nem egyedül cselekszenek. Ha pedig fegyverrel vagy felfegyverkezve valósítják meg az adott cselekményt, az tovább fokozhatja az agresszivitásukat, erőteljesebben hathat a cselekmény észlelőire, és azokra, akik e nélkül esetleg még meg tudnák fékezni az elkövetőket.

2. A törvény a joggyakorlatban felmerült értelmezési probléma orvoslása érdekében kimondja, hogy erőszakos magatartásnak minősül a más személyre gyakorolt támadó jellegű fizikai ráhatás is, akkor is, ha a ráhatás nem alkalmas testi sérülés okozására. A megfogalmazásából egyértelműen kiderül, hogy a garázdaság megállapításához nem szükséges a testi sérülés okozására való alkalmasság, a személy elleni erőszakos magatartás akár már a sértett testének támadó jellegű érintésével is megvalósulhat - amint ezt a hatályon kívül helyezett BK 93. számú állásfoglalás felülvizsgálatáról szóló 34/2007. BK vélemény is megállapítja.

Az új értelmező rendelkezés megalkotására azért van szükség, mert a garázdaság elkövetési magatartásai értelmezésében korábban egységes gyakorlat az utóbbi időben megbomlott. A törvény erre tekintettel megerősíti a bírói gyakorlat fentiekben is kifejtett álláspontját, kétséget sem hagyva afelől, hogy a jogalkotó továbbra is a hosszabb ideje töretlen bírói gyakorlatot tekinti irányadónak a garázdaság megállapításához szükséges erőszakos magatartás tekintetében. Az értelmező rendelkezés természetesen nem szűkíti az erőszakos magatartás kialakult értelmezését, mindösszesen annyit rögzít, hogy az ilyen testi sértés okozására nem alkalmas támadó jellegű fizikai ráhatás is erőszakos magatartásnak minősül.

A 12. §-hoz

A rendezvény szervezőjének, rendezőjének, illetve a rendőrségnek is érdeke, hogy a rend fenntartása céljából minden jogszerű lépést megtegyenek. Indokolt azon személyek büntetőjogi felelősségre vonása lehetőségének megteremtése, aki a szervező, a rendező rend fenntartása érdekében tett jogszerű intézkedésével szemben erőszakos, fenyegető módon tanúsít ellenállást. Tekintettel az ilyen jellegű cselekmények súlyára (társadalomra veszélyességére), nem szabálysértési, hanem büntetőjogi eszköz alkalmazása célszerű.

A Btk. 271/A. §-a jelenleg is büntetni rendeli azt, aki nyilvános rendezvény rendezőjének a rend fenntartása érdekében tett intézkedésével szemben erőszakkal vagy fenyegetéssel tanúsít ellenállást. E rendelkezést a törvény kiegészíti a nyilvános rendezvény szervezője által tett jogszerű intézkedéssel szembeni erőszakos jellegű magatartással is.

A 13. §-hoz

A törvény újrafogalmazza a nyilvános rendezvény Btk.-beli meghatározását. A Btk. 271/A. §-ának jelenleg hatályos (4) bekezdése a rendzavarás tényállásának alkalmazásában nyilvános rendezvénynek tekinti a Gytv. hatálya alá tartozó rendezvényt, továbbá az olyan kulturális és sportrendezvényt, amely a közönség számára azonos feltételek mellett nyitva áll. A törvény ezt a fogalmat kiterjeszti a garázdaság tényállására is, tekintettel arra, hogy a törvény a nyilvános rendezvényen elkövetett garázdaságot új minősített esetként vezeti be.

Az új rendelkezés mindemellett elhagyja a fogalom-meghatározásból a kulturális és sportrendezvény szövegrészt, de ezzel nem szűkíteni kívánja a fogalmat, hanem azt a rendezvény jellegére tekintet nélkül minden olyan rendezvényre ki kívánja terjeszteni, amely azonos feltételek mellett mindenki számára nyitva áll, függetlenül attól, hogy az adott rendezvény sport, kulturális, vallási, hagyományőrző vagy állami ünnephez kapcsolódó esemény, vagy választási gyűlés.

A 14. §-hoz

A bűncselekmények súlyára, és a vagyon elleni erőszakos jellegre tekintettel a törvény a rablás előkészületét két évig terjedő szabadságvesztés-büntetéssel fenyegeti.

A 15. §-hoz

A törvény létrehozza a központi szabálysértési nyilvántartást, amely egyúttal lehetővé teszi azt is, hogy a büntetés kiszabásánál a szabálysértést elkövető előéletét figyelembe lehessen venni. Ennek megfelelően a törvény olyan új szabályt iktat az Sztv.-be, amely szerint, ha az eljárás alá vont személy két éven belül ugyanolyan vagy hasonló jellegű szabálysértést követett el, ezt a büntetés kiszabásakor terhére kell értékelni.

A 16. §-hoz

Az európai uniós kötelezettségek, valamint a szabálysértési szankciók hatékonyabb érvényesítése és végrehajtása szükségessé teszi egy olyan központi nyilvántartás létrehozását, amely egységesen tartalmazza minden szabálysértési hatóság által megállapított szabálysértési szankcióra és annak végrehajtására vonatkozó adatokat. Az e nyilvántartás felállítására, az abban szereplő adatok kezelésére vonatkozó rendelkezések törvényi szabályozást igényelnek, figyelemmel a személyes adatok védelméről és a közérdekű adatok nyilvánosságáról szóló 1992. évi LXIII. törvényben előírt alkotmányos követelményekre.

A törvény értelmében e nyilvántartás adatkezelője a Kormány által kijelölésre kerülő szerv, amely független a szabálysértési hatóságoktól. A nyilvántartással kapcsolatos eljárás nem a szabálysértési eljárás része, tehát erre vonatkozóan nem az Sztv., hanem a Ket.-nek a hatósági nyilvántartásokra vonatkozó szabályait kell alkalmazni. A törvény a nyilvántartás kezelésével kapcsolatosan további garanciális szabályt tartalmaz, miszerint annak törvényességi felügyeletét - a bűnügyi nyilvántartáshoz hasonlóan - a Legfőbb Ügyészség látja el.

A 17. §-hoz

A szabálysértési szankciók hatékony végrehajtásának egyik jelentős akadálya az, hogy jelenleg nincs egységes, központi szabálysértési nyilvántartás. A törvény ezt a hiányosságot pótolja, és megteremti a központi szabálysértési nyilvántartás alapjait.

A központi szabálysértési nyilvántartásra azért is szükség van, mert egyes jogszabályok [pl. a fegyverekről és lőszerekről szóló 253/2004. (VIII. 31.) Korm. rendelet 3. §-a (1) bekezdésének f) pontja, valamint a polgári felhasználású robbanóanyagok forgalmazásáról és felügyeletéről szóló 191/2002. (IX. 4.) Korm. rendelet 6. §-a (1) bekezdésének e) pontja] az engedélyek kiadását szintén a szabálysértési előélethez kötik. Ennek ellenőrzésére a jelenlegi szabályozás mellett egyáltalán nincs reális lehetőség.

A törvény tartalmazza a szabálysértési nyilvántartás részletes adatkörét, valamint azt, hogy az adatokat a nyilvántartásba történő felvétel céljából mely szerv köteles szolgáltatni. A törvény elektronikus nyilvántartás létrehozását feltételezi és az abba történő adatszolgáltatást, illetőleg a megváltozott adatok jelentését is elektronikus módon írja elő. Az egységes, központi szabálysértési nyilvántartás jogszabályi alapjainak megállapítása mellett tehát meg kell teremteni az infrastrukturális és az informatikai hátterét is. Erre figyelemmel e rendelkezések 2010. január 1-jén lépnek hatályba. 2010. január 1-jén lép hatályba a törvény azon rendelkezése is, amely megteremti annak a lehetőségét, hogy a nyilvános közzétételt ne a szabálysértési hatóság internetes oldalán, vagy a helyben szokásos módon tegye közzé, hanem központilag.

A nyilvántartásba szereplő személyek személyazonosító és lakcím adatainak mindenkori pontosságának és időszerűségének biztosítása érdekében a törvény az adatoknak a személyiadat- és lakcímnyilvántartás, illetőleg külföldiek esetében az idegenrendészeti nyilvántartással való összevétését írja elő. Ez mind az állampolgárok érdekét (a valódi elkövető ellen legyen lefolytatva az eljárás, illetve végrehajtva a szankció), valamint az eljárások gyors lefolytatásának és végrehajtásának érdekét szolgálja.

A törvény tartalmazza, hogy a központi nyilvántartásból mely szerv jogosult adatokat átvenni. E szervek elsősorban a bűnüldöző és nemzetbiztonsági szervek, valamint a szabálysértési hatóságok, továbbá mindazok, akiket törvény felhatalmazott a szabálysértési nyilvántartás adatainak megismerésére (pl. valamely engedély kiadásának feltétele, hogy a kérelmező nem követett el szabálysértést).

Az adatvédelmi követelmények teljesítésére vonatkozó garanciális szabály az adatszolgáltatási nyilvántartás vezetésének kötelezettsége, valamint a szabálysértési nyilvántartásba az adatvédelmi biztos és a szakmai felügyeletet ellátó miniszter által kijelölt személy - ellenőrzési jogosultságának gyakorlása céljából történő - betekintési jogosultságának biztosítása.

A 18. §-hoz

A törvény kiegészíti az Sztv. 31. §-át egy új bekezdéssel, amely meghatározza a hasonló jellegű szabálysértések fogalmát. Ennek indoka, hogy az Sztv. törvény szerint módosított 23. §-a előírja, hogy az ilyen jellegű szabálysértéseket figyelembe kell venni a büntetés kiszabása, vagy intézkedés alkalmazása során.

A 19. §-hoz

A törvény az eljárási törvényekkel és az igazságügyi szakértői tevékenységről szóló 2005. évi XLVII. törvénnyel való összhang megteremtése érdekében pontosítja a szabálysértési eljárásban kirendelhető szakértők körét. Az Sztv.-t ki kell egészíteni a szakértővel kapcsolatos eljárási szabályokkal. A hatályos szabályozás nem rendelkezik például az igazságügyi szakértői névjegyzékben szereplő gazdasági társaság vagy igazságügyi szakértői intézmény kirendelése esetén követendő eljárásról, a szakvélemény alaki követelményeiről, a szakértői tevékenységért járó díjazásról, a díj megállapításáról és kifizetéséről. Erre figyelemmel a módosítás az Sztv.-ben nem szabályozott kérdésekben - a szabályozás megismétlése helyett - utalást tartalmaz az igazságügyi szakértőkre vonatkozó jogszabályoknak a szakértő kirendelésére, a szakértő eljárására, a szakvélemény elkészítésére és előterjesztésére, valamint a szakértő díjazására vonatkozó rendelkezéseire.

A 20. §-hoz

A törvény lehetőséget biztosít arra, hogy a szabálysértési hatóságok közvetlenül ellenőrizhessék az eljárás alá vont adatait a polgárok személyi adatainak és lakcímének nyilvántartásában. Erre eddig csak a rendőrségi szabálysértési hatóságoknak volt lehetősége.

A 21. §-hoz

A közúti közlekedésről szóló 1988. évi I. törvény (a továbbiakban: Ktv.) 21/B. §-a arról rendelkezik, hogy a közigazgatási bírság kiszabására irányuló eljárás a szabálysértési eljárás ugyanazon jogsértés miatt történő lefolytatását nem érinti, ugyanakkor szabálysértési eljárásban azzal a személlyel szemben pénzbírság nem szabható ki, akivel szemben a szabálysértési eljárás alapjául szolgáló előírás megsértése miatt közigazgatási bírság kiszabásának van helye. Ezekre figyelemmel a törvény összhangba hozza a Ktv. és az Sztv. rendelkezéseit mind a pénzbírság, mind a helyszíni bírság vonatkozásában.

A 22. §-hoz

A kitiltás intézkedés bevezetésével korábban nem került módosításra az Sztv., ezért a törvény megteremti a lehetőséget arra, hogy amennyiben a szabálysértési hatóság kitiltás intézkedést alkalmaz az eljárás alá vont személlyel szemben, úgy az eljárás alá vont személynek lehetősége legyen kifogás benyújtására.

A 23. §-hoz

A törvény megteremti annak a lehetőségét, hogy szabálysértési eljárásban a feljelentő a számára elfogadhatatlan bírósági határozattal szemben az eljárás alá vont személy terhére fellebbezzen. A hatályos Sztv. nem teszi lehetővé azt, hogy a bíróság előtt induló eljárásokban a feljelentő jogorvoslattal éljen a határozattal szemben. Ez pedig indokolatlan egyoldalú jogorvoslati jogosultságot eredményez.

A 24. §-hoz

A törvény az Sztv. 121. §-a (1) bekezdésének módosításával lehetőséget biztosít a feljelentőnek, hogy a bíróság által hozott határozattal szemben fellebbezést nyújtson be. A törvény értelmében a megyei bíróság a fellebbezés elbírálása során az eljárás alá vont személy terhére a bíróság határozatában megállapított rendelkezéseknél hátrányosabb rendelkezést nem hozhat, kivéve, ha a feljelentő az eljárás alá vont személy terhére bejelentett fellebbezést. A feljelentő tekintetében azért indokolt kivételt tenni, mert ellenkező esetben a fellebbezés benyújtásának biztosítása felesleges lenne.

Meghatározza továbbá a törvény azt is, hogy mit jelent az eljárás alá vont személy terhére bejelentett fellebbezés, ilyennek minősül a szabálysértési felelősségének megállapítására, szabálysértésének súlyosabb minősítésére, a büntetésének súlyosítására, illetve a vele szemben büntetés helyett alkalmazott intézkedésnél súlyosabbnak a megállapítására, vagy az ilyen intézkedés helyett büntetés megállapítására irányuló fellebbezést.

A 25. §-hoz

Az állampolgári jogok országgyűlési biztosa - konkrét esetre hivatkozva -kifogásolta a büntetés-végrehajtásért felelős miniszternél, hogy az Sztv.-ben az elzárás félbeszakítása ellen nincs jogorvoslatnak helye. A törvény ezt a hiányosságot, illetve ennek eljárási rendjét pótolja.

A 26. §-hoz

Ha a terheltet elzárással is sújtható szabálysértés elkövetésekor tetten érik, a gyorsított bírósági eljárás céljából a rendőrség őrizetbe veheti, és bíróság elé állíthatja. A feljelentő minden esetben a rendőrség, a feljelentői jogokat a rendőrség képviselője gyakorolja a tárgyaláson, ezért a törvény Sztv. 121. §-ának (1) bekezdését érintő módosítása szerint ilyen ügyekben a rendőrség tárgyaláson eljáró képviselőjét illetik meg a feljelentői jogok. A törvény ennek megfelelően módosítja az Sztv. 126. §-ának (4) és (5) bekezdését.

A 27. §-hoz

Az Sztv.-ben hatálybalépése óta megoldatlan kérdés a bíróság által kiszabott pénzbírság végrehajtása, hiszen a büntetőügyekben kiszabott pénzbírságot a Bírósági Gazdasági Hivatal (BGH) hajtja végre, azonban bíróság által szabálysértési eljárásban kiszabott pénzbírság végrehajtása a BGH-nak nem feladata. A törvény szerint e feladat végrehajtása az általános hatáskörrel rendelkező szabálysértési hatóság, az illetékes települési önkormányzat jegyzőjének hatáskörébe tartozik.

A 28. §-hoz

A Ktv. 21/B. §-ának (2) bekezdése nem egyértelmű abban a vonatkozásban, hogy a rendelkezés a helyszíni bírságra is kiterjed-e, ezért a törvény az Sztv. 87. §-ának módosításán kívül kimondja azt is, hogy a közigazgatási bírság kiszabása mellett helyszíni bírság kiszabására nincs lehetőség.

A 29. §-hoz

A nyilvános rendezvény fogalma megegyezik a Btk. garázdaság, rendbontás tényállásainál meghatározott fogalommal, azaz itt is kiemelendő, hogy a sportrendezvények változatlanul a kibővített fogalom alá értendők, mivel azonos feltételek mellett mindenki számára nyitva állnak.

A 30. §-hoz

A társadalom szinte minden tagjának (a rendezvényen résztvevőknek és mindenki másnak, akit a rendezvény megtartása akár csak közvetett módon is érint, például a rendezvény színhelyén vagy ahhoz közel élő, dolgozó, közlekedő személyeknek is) alapvető érdeke, hogy a gyűléseket rendezett keretek között szervezzék és tartsák meg. Az elmúlt másfél évben egyes rendezvények alkalmával egyre súlyosabb, több esetben félelemkeltő magatartásokat valósítottak meg.

Az Sztv. 142/A. §-ában meghatározott garázdaság tényállása jelenleg is elzárással, vagy százötvenezer forintig terjedő pénzbírsággal fenyegeti azt, aki olyan kihívóan közösségellenes magatartást tanúsít, amely alkalmas arra, hogy másokban megbotránkozást vagy riadalmat keltsen, ha azonban a másokban félelmet keltő, kihívóan közösségellenes magatartás egyidejűleg erőszakos is, akkor már nem szabálysértés, hanem a Btk. szerinti garázdaság bűncselekménye valósulhat meg.

1. A közelmúlt tapasztalatai azonban azt mutatják, hogy a garázdaságot szankcionálni rendelő tényállás nem biztosít kellő védelmet a gyülekezési jog másokban félelmet keltő gyakorlásával szemben. Erre figyelemmel a törvény módosítja a garázdaság szabálysértése törvényi tényállását oly módon, amely lehetővé teszi a hatósági fellépést azokkal szemben, akik nyilvános rendezvényen, azaz a bárki számára azonos feltételek mellett nyitva álló helyen olyan csoportban vesznek részt, amelynek a megjelenése - például a csoport vezetője által használt vezényszavak, a csoport tagjai által alkotott formáció, stb. - másban vagy másokban félelmet kelt.

A törvény szerint az így megvalósított garázdaság szabálysértése miatt elzárással vagy százötvenezer forintig terjedő pénzbírsággal sújtható az elkövető. A törvény a Btk.-hoz hasonlóan rögzíti azt, hogy csoportosan követik el a cselekményt, ha az elkövetésben legalább három személy vesz részt.

2. A törvény megállapítja, hogy a garázdaság elkövetőjével szemben - a rendzavaráshoz hasonlóan - kitiltásnak is helye van. A kitiltásra, mint szabálysértési intézkedésre az Sztv. 22/A. §-ának (1) bekezdésére figyelemmel a sportrendezvényen való részvétellel összefüggő szabálysértés elkövetőjével szemben kerülhet sor.

A 31. §-hoz

A törvény átfogó módon alakítja át a gyülekezési joggal visszaélés szabálysértési tényállását. Erre elsősorban az Alkotmánybíróság 75/2008. (V. 29.) AB határozata (a továbbiakban: Abh.) ad okot, amely a gyülekezési jog gyakorlásával kapcsolatban számos lényeges, jogszabályi szinten eddig nem kellően tisztázott kérdésben állást foglalt. Így a testület többek között kimondta, hogy a békés gyülekezéshez való jog magában foglalja a spontán módon, szervezés nélkül történő gyülekezés jogát, illetve a gyors vagy azonnali tüntetések szervezésének a jogát is. Ezen kívül az Alkotmánybíróság döntése alapján a jövőben nem lehet feloszlatni egy rendezvényt sem azon az alapon, hogy azt nem jelentették be, vagy az előzetesen bejelentett időponttól, helyszíntől, illetőleg útvonaltól, illetve céltól és napirendtől eltértek. Az Alkotmánybíróság ugyanis megsemmisítette a Gytv.-nek a rendezvények feloszlatására vonatkozó 14. §-a (1) bekezdésének erről rendelkező részeit. Ezen kívül azt is rögzítette az Abh., hogy önmagában a késedelmesen tett bejelentés miatt a Gytv. alapján nem lehet megtiltani egy rendezvény megtartását, a bejelentésnek, mint adminisztratív kötelezettségnek a késedelme tehát a Gytv. eszközeivel nem szankcionálható.

Emellett az elmúlt időszakban történt számos esettel, illetve korábban fel nem merült részletkérdéssel kapcsolatos dilemma is rámutatott arra, hogy a gyakorlatban olyan helyzetek is előfordulnak, amelyekre a jelenlegi jogszabályi rendelkezések - így a hatályos Sztv. szabályai is - nem vagy csak bonyolult jogértelmezéssel adnak választ. A törvény ezért az eddigi szabályok pontosítását, az egyértelműbb jogalkalmazási gyakorlat kialakítását is célozza.

Az Abh. hangsúlyozta továbbá, hogy a Sztv. 152. §-ának (1) bekezdésében foglalt tényállás megfelelő súlyú szankciót tartalmaz a bejelentési kötelezettséggel kapcsolatos szabályok be nem tartása esetére. Ezen kívül az Alkotmánybíróság arra is felhívta a figyelmet, hogy például közlekedési szabálysértések miatt felelősségre vonhatók azok a személyek, akik „a rendőrség közreműködése nélkül veszik igénybe a közúti gépjármű-közlekedés útvonalait, vagy más módon nem tartják be a közlekedési szabályokat”. Mindezekből következik, hogy az Alkotmánybíróság álláspontja szerint is a szabálysértési jog megfelelő és arányos szankciókat nyújthat a gyülekezési jog gyakorlásával kapcsolatos olyan szabályszegések esetében, amikor a normasértés súlya és jellege nem teszi indokolttá és lehetségessé a Gytv.-ben vagy a Rendőrségről szóló 1994. évi XXXIV. törvényben (a továbbiakban: Rtv.) rögzített eszközök alkalmazását.

Mindezeknek megfelelően a törvény öt pontba szedve tartalmazza a Sztv. új 152. §-ának (1) bekezdésében foglalt szabálysértési tényállás egyes fordulatait.

1. Az Sztv. új 152. §-a (1) bekezdésének a) pontja az Sztv.-ben eddig is szereplő azon esetkört kívánja szankcionálni, amikor egy, a Gytv. hatálya alá tartozó rendezvény esetében elmulasztják a bejelentési kötelezettség teljesítését. Fontos körülmény, hogy a törvény csak a „szervezetten megvalósuló rendezvény” esetében rendeli büntetni a bejelentési kötelezettség elmulasztását. Ezzel a törvény egyértelművé teszi, hogy ez a fordulat nem követhető el az ún. spontán tüntetéseken, hiszen azok lényegi eleme, hogy nem szervezetten valósulnak meg. Ezzel kapcsolatban az Abh. indokolása rámutatott, hogy a valóban spontán tüntetéseket egyrészt „nem készítik elő szervezők, és nincsen előre meghatározott útvonaluk, napirendjük, rendezőik stb.”, másrészt „nem előre eltervezett és megszervezett módon jönnek létre, hanem több személy egymástól többé-kevésbé független cselekvése eredményeként”. Ezekre a spontán tüntetésekre tehát nem vonatkozik a fordulat.

2. Az Sztv. új 152. §-a (1) bekezdésének b) pontja büntetni rendeli azt, ha valaki a bejelentési kötelezettségét a Gytv.-ben előírt háromnapos határidőt megsértve teljesíti. Az Abh. ugyanis egyértelművé tette, hogy a háromnapos bejelentési határidő megsértése esetén sem megtiltásnak, sem érdemi vizsgálat nélküli elutasításnak nem lehet helye, az elkésett bejelentéseket is meg kell vizsgálnia a rendőrségnek, és a Gytv. szabályai alapján vagy tudomásul kell vennie az ilyen bejelentést vagy meg kell tiltania azt. Ugyanakkor ez nem jelenti azt, hogy ilyen esetekben a szabályszegést ne fenyegethetné más, így például szabálysértési jogi szankció. Ezen kívül ez az új rendelkezés módot ad arra is, hogy fel lehessen lépni az olyan visszaélésszerű magatartások elkövetésével szemben, amikor szándékosan nagyon rövid idővel a rendezvény tervezett bejelentése előtt tesznek bejelentést, akár kifejezetten azzal a szándékkal, hogy a rendőrségnek ne legyen lehetősége a rendezvény biztosítására való felkészülésre. Rendkívül fontos körülmény, hogy a törvény az Sztv. új 152. § (2) bekezdésével ez alól a fordulat alól kivonja az ún. gyors tüntetéseket. Ez alatt azokat a rendezvényeket kell érteni, amelyek esetében a szervezők azért sértik meg a Gtyv.-ben előírt háromnapos bejelentési határidőt, mert az esemény, amellyel kapcsolatban a véleményüknek hangot kívánnak adni, kevesebb, mint három nappal a rendezvényt megelőzően derül ki, jut a tudomásukra, és az általuk szervezni kívánt rendezvény későbbi megtartása értelmetlen volna. Így a törvény az Abh.-val összhangban nem bünteti a spontán tüntetések szervezését.

3-4. Az Sztv. új 152. §-a (1) bekezdésének c) és d) pontjai gyakorlatilag megfelelnek az Sztv. 152. §-ának (1) bekezdésében eddig is szereplő, „a tervezett új időpontról való előzetes tájékoztatás nélkül vagy a rendőrség tiltó határozata ellenére szervez vagy tart” fordulatoknak. A törvény ezekkel kapcsolatban csak technikai jellegű pontosításokat végez el.

5. Az Sztv. új 152. §-a (1) bekezdésének e) pontja új elemként büntetni rendeli, ha valaki a bejelentésben megjelölttől eltérő helyre vagy időpontra szervezi a rendezvényt, illetve a bejelentésben megjelölttől eltérő helyen vagy időpontban megtartott rendezvényen vesz részt. Az új fordulat bevezetésének az indoka az a tény, hogy az Abh. megsemmisítette a Gytv.-nek a kötelező feloszlatási okokat tartalmazó 14. §-a (1) bekezdésének azt az elemét, amely abban az esetben is elrendelte a rendezvény feloszlatását, ha a bejelentettől eltérő időpontban, helyszínen, útvonalon rendeztek meg egy rendezvényt, illetve a bejelentésben eltérő céllal vagy napirenddel tartották meg azt. Ugyanakkor az továbbra sem engedhető meg, hogy a rendezvények bejelentésében szándékosan hamis információk szerepeljenek, vagy hogy a rendezvény bejelentése adott esetben csak a rendőrség félrevezetésére szolgáljon.

Ezen kívül a törvény az Sztv. 152. §-a alapján kiszabható pénzbírság legmagasabb összegét a jelenlegi százezer forintról százötvenezer forintra emeli, így a várhatóan magasabb összegű bírságok nagyobb visszatartó erőt jelentenek majd az ilyen jellegű szabályszegések esetében is.

A gyülekezési joggal visszaélés szabálysértése miatt indult eljárások lefolytatása továbbra is a rendőrség hatáskörébe tartozik.

A 32. §-hoz

A Btk. hatályos rendelkezése csak abban az esetben rendeli büntetni az egyesülési és a gyülekezési szabadság megsértését, ha az elkövető mást e jogok gyakorlásában erőszakkal vagy fenyegetéssel jogtalanul akadályoz. A gyakorlatban rendszeresen előfordul, hogy a békés gyülekezést jogtalanul megzavarják olyan módon azonban, amely nem minősülhet sem erőszakosan elkövetettnek, sem fenyegetéssel megvalósítottnak (például hangszóróval vagy más zajkeltő eszközzel), ennek ellenére az adott rendezvény megtartását meggátolják. A békés rendezvényeken az állampolgárok az esetek meghatározó részében véleménynyilvánítási szabadságukkal kívánnak élni, véleményüket kívánják meghatározott formában megismertetni.

A véleménynyilvánítás szabadsága kommunikációs anyajog, és mint ilyen kiemelt védelmet élvez az Alkotmánybíróság gyakorlatában, amint azt a 30/1992. (V. 26.) AB határozat is hangsúlyozza: „A szabad véleménynyilvánításhoz való jog a fentiek szerint nem csupán alapvető alanyi jog, hanem e jog objektív, intézményes oldalának elismerése egyben a közvélemény, mint alapvető politikai intézmény garantálását is jelenti. A szabad véleménynyilvánítás jogának kitüntetett szerepe ugyan nem vezet arra, hogy ez a jog - az élethez vagy az emberi méltósághoz való joghoz hasonlóan - korlátozhatatlan lenne, de mindenképpen azzal jár, hogy a szabad véleménynyilvánításhoz való jognak valójában igen kevés joggal szemben kell csak engednie, azaz a véleményszabadságot korlátozó törvényeket megszorítóan kell értelmezni. A vélemény szabadságával szemben mérlegelendő korlátozó törvénynek nagyobb a súlya, ha közvetlenül másik alanyi alapjog érvényesítésére és védelmére szolgál, kisebb, ha ilyen jogokat csakis mögöttesen, valamely „intézmény” közvetítésével véd, s legkisebb, ha csupán valamely elvont érték önmagában a tárgya (pl. a köznyugalom).”

Ezen alkotmánybírósági határozat alapján egyértelmű, hogy a véleménynyilvánítás joga a véleménynyilvánítás jogának védelmében - lévén ugyanazon alanyi alapjog védelméről szó - korlátozható. Úgy nem nyilváníthat senki véleményt, hogy ezzel lehetetlenné teszi más személy véleménynyilvánítását.

Az erőszakkal, fenyegetéssel történő akadályozást a Btk. törvény szerinti 174/C. §-a megfelelően szankcionálja, a teljes körű védelem érdekében a törvény szabálysértésként szankcionálja az ilyen magatartást, ha azt nem erőszakkal vagy fenyegetéssel követik el.

A 33-34. §-hoz

1. A törvény a végrehajtás hatékonyabbá tétele érdekében létrehozza a központi szabálysértési nyilvántartást, és felhatalmazást ad a Kormány részére, hogy kijelölje a szabálysértési nyilvántartás tekintetében az adatkezelői feladatokat ellátó szervet. A központi szabálysértési nyilvántartás részére történő adatközlés formájának és módjának, valamint a nyilvános közzététel részletes szabályainak kidolgozására pedig a törvény értelmében a szabálysértési szabályozásért felelős miniszter kap felhatalmazást.

2. A büntetőeljárásról szóló 1998. évi XIX. törvény (a továbbiakban: Be.) 74. §-ának (5) bekezdése szerint az elővezetéssel, valamint a külön jogszabályban meghatározott rendőri kíséréssel okozott költség nem bűnügyi költség, e költség megtérítésére külön jogszabály irányadó. Ez a külön jogszabály az elővezetés és a rendőri kísérés végrehajtásával felmerült költség megtérítéséről szóló 2/1986. (IV. 21.) BM-IM-PM együttes rendelet, amelynek kiadására egyebek mellett a szabálysértésekről szóló 1968. évi I. törvény 118. §-ának (2) bekezdésében foglalt felhatalmazó rendelkezés alapján került sor. Tekintettel arra, hogy az 1968. évi I. törvényt az Sztv. 2000. március 1-jével hatályon kívül helyezte, a felhatalmazásról az új Sztv.-ben szükséges rendelkezni. A törvény ezért felhatalmazást ad a szabálysértési szabályozásért felelős miniszternek, hogy az igazságügyért felelős miniszterrel és az államháztartásért felelős miniszterrel együttesen rendeletben szabályozza a szabálysértési eljárásban elrendelt elővezetés végrehajtásával felmerült költség megtérítésének részletes szabályait. A 2/1986. (IV. 21.) BM-IM-PM együttes rendelettel összefüggésben szükséges a Be.-t és az Rtv.-t is kiegészíteni, amely módosításokról külön előterjesztések fognak gondoskodni.

3. Az Sztv. 167. §-ának (4) bekezdése felhatalmazza a pénzügyminisztert és az igazságügy minisztert, hogy a törvény végrehajtásával összefüggő további, az (1)-(3) bekezdésben nem szabályozott kérdésekben, a jogalkalmazási feladatok ellátása érdekében rendeletet adjon ki.

A 35. §-hoz

Az Alkotmány 57. §-ának (1) bekezdése rögzíti a tárgyalás nyilvánosságának alapelvét azzal, hogy kimondja, az állampolgárok jogait és kötelességeit a törvény által felállított független és pártatlan bíróság igazságos és nyilvános tárgyaláson bírálja el. Az eljárásjogi törvények - a Pp. és a Be. - is megismétlik ezt az alapelvet, meghatározva azokat a kivételes eseteket, amikor a bíróság a tárgyalásról a nyilvánosságot - például államtitokra, szolgálati vagy üzleti titokra hivatkozással, az eljárásban részt vevő személyek érdekében, illetve erkölcsi vagy egyéb okból indokolt határozattal - kizárhatja.

Büntető ügyekben az eljárási törvény emellett kimondja, hogy - a nyilvánosság elvének sérelme nélkül - a tanács elnöke a tárgyalás szabályszerű lefolytatása, méltóságának és biztonságának megőrzése érdekében, helyszűke esetén meghatározhatja a hallgatóság létszámát. Ez nem jelenti a nyilvánosság korlátozását, mivel az ahhoz való jog címzettje a terhelt, akinek jogi érdeke fűződik ahhoz, hogy ügyében a bíróság a nyilvánosság kontrollja mellett tisztességes eljárásban járjon el. Azaz nem a nyilvánosságnak van joga a fél ügyében döntő bíróságot ellenőrizni, hanem a félnek van joga ahhoz, hogy az ő ügyében döntő bíróságot a nyilvánosság kontrollja alá vesse, így ez a szabályozás megfelel az alkotmányos elveknek.

A tárgyalások nyilvánosságának elvéből következően a tárgyalóteremben a rendfenntartás körében nemcsak az ügyben érdekelt felekkel, hanem a hallgatóság tagjaival szemben is foganatosíthatók az eljárási törvények által lehetővé tett intézkedések. Ezen rendelkezések nagy része már most is hatályosak a Be.-ben, Pp.-beli hiányuk azonban gyakran problémát okoz, főleg a tárgyalótermi kapacitásra tekintettel.

A fentiekben kifejtettekre tekintettel a törvény módosítja a Pp.-nek a tárgyalás rendjének fenntartásáról szóló 134. §-át. A bíróság feladata lesz a jövőben - a polgári ügyekben is - ez által a rendfenntartáson felül a tárgyalás méltóságának a megőrzése. Az elnök a tárgyalás szabályszerű lefolytatása, méltóságának és biztonságának megőrzése érdekében, helyszűke esetén meghatározhatja a hallgatóság létszámát. A törvény kimondja, hogy a tárgyalóterembe fegyverrel, vagy rendbontásra alkalmas eszközzel nem lehet belépni, eltávolíthatóak lesznek továbbá a tárgyalóteremből azok, akik állapotuk vagy megjelenésük folytán a tárgyalás méltóságát sértik.

A Pp. felhatalmazó rendelkezéseinek módosítása azért szükséges, mert az 1989. október 23-át megelőzően alkotott rendeleti szintű jogszabályok rendezéséről szóló 383/2007. (XII. 23.) Korm. rendelet 2. §-a (2) bekezdésének t) pontja 2009. január 1-jével hatályon kívül helyezi az elővezetés és a rendőri kísérés végrehajtásával felmerült költség megtérítéséről szóló 2/1986. (IV. 21.) BM-IM-PM együttes rendeletet, ezért az új rendelet megalkotásához feltétlenül szükséges új felhatalmazó rendelkezés Pp.-be történő illesztése.

A 36-37. §-hoz

A törvény a pénzbírság meg nem fizetése esetén irányadó Sztv.-ben foglalt eljárási rend újraszabályozásával összefüggésben módosítja a polgárok személyi adatainak és lakcímének nyilvántartásáról szóló 1992. évi LXVI. törvényt és a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvényt. Ez biztosítja a szabálysértési hatóság és a szabálysértési nyilvántartó szerv számára, hogy az eljárás alá vont személy személyazonosságának ellenőrzéséhez a személyiadat- és lakcímnyilvántartásból közvetlen adatigénylésre, valamint a személyi azonosító kezelésére lehetőség legyen.

-----STARTING---POINT---VEGE---

A 38. §-hoz

1. A törvény - a szabálysértési nyilvántartásra vonatkozó egyes rendelkezések kivételével - 2009. február 1-jén lép hatályba. A törvény elvégzi az ezzel összefüggő szükséges módosításokat a Btk.-ban, a Be.-ben és az Sztv.-ben.

2. A törvény szerint az Sztv. 23. §-ának új (2) bekezdése, 27. §-a, újonnan bevezetett 27/A-H. §-ai, 31. §-ának új (5) bekezdése a központi szabálysértési nyilvántartás bevezetésével egy időben, 2010. január 1-jén lép hatályba.

3. Tekintettel arra, hogy a törvény kizárólag módosító rendelkezéseket tartalmaz, a legkésőbb hatályba lépő módosító rendelkezést követő napon, azaz 2010. január 2-án hatályát veszti.