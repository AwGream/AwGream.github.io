2020. évi LVI. törvény végső előterjesztői indokolása

az Egészségügyi Világszervezet Dohányzás-ellenőrzési Keretegyezménye dohánytermékek illegális kereskedelmének felszámolásáról szóló Jegyzőkönyvének kihirdetéséről

-----STARTING---POINT---ALTALANOS---

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

A törvény célja az Egészségügyi Világszervezet Dohányzás-Ellenőrzési Keretegyezménye dohánytermékek illegális kereskedelmének felszámolásáról szóló Jegyzőkönyvének (a továbbiakban: Jegyzőkönyv) kihirdetése. A Jegyzőkönyvhöz való csatlakozás hozzájárulhat a dohányzás visszaszorításáért folytatott nemzetközi munkafolyamatokban való részvétel erősítéséhez. Az Európai Unió 2016. június 24-én hagyta jóvá a Jegyzőkönyvhöz való csatlakozást, és azóta folyamatosan szorgalmazza annak tagállamok általi ratifikációját.

Magyarországon a dohányzás súlyos népegészségügyi és nemzetgazdasági probléma. Becslések szerint a tüdőrák okozta halálozások 90%-a a dohányzás számlájára írható. Ugyancsak a dohányzás következményének tekinthető a szív- és érrendszeri betegségek miatti halálesetek egynegyede is. A Kormány megalakulását követően e kérdés kapcsán tette meg az első fontosabb lépéseket a népegészségügy területén és a dohányzás visszaszorítása továbbra is az egyik legfőbb célkitűzésnek tekinthető. Ennek egyik iránya a nemdohányzók védelmén, a rászokás megelőzésén, valamint a leszokás támogatásán túl a dohánytermékek illegális kereskedelmének visszaszorítása.

A Jegyzőkönyvet az Egészségügyi Világszervezet Dohányzás-Ellenőrzési Keretegyezménye részes feleinek ötödik konferenciája fogadta el 2012. november 12-én, majd ezt követően a negyvenedik tagállami ratifikációt követő 90. napon, 2018. szeptember 25-én lépett hatályba. A Jegyzőkönyv célja a dohánytermékek kereskedelmének és nyomonkövetésének szabályozása az illegális kereskedelem visszaszorítása érdekében.

A Jegyzőkönyv III. része rendelkezik egy, a dohánytermékek és gyártóberendezések gyártásával, behozatalával és kivitelével foglalkozó természetes vagy jogi személyekre kiterjedő engedélyezési, illetve ezzel egyenértékű jóváhagyási vagy ellenőrzési rendszer bevezetéséről. Előírja továbbá egy globális árukövetési és nyomonkövetési rendszer létrehozását is, amely olyan, a részes felek által irányított nemzeti árukövetési és nyomonkövetési rendszerekből áll, amelyek a felek területén gyártott vagy oda importált valamennyi dohánytermékre kiterjednek.

További rendelkezések vonatkoznak a távközlési eszközök útján történő értékesítésre, a dohánytermékek vámmentes értékesítésére és a dohányt és a dohánytermékeket illetően a vámszabad területeken végrehajtott hatékony ellenőrzésekre vonatkozó kötelezettségre.

A Jegyzőkönyv IV. része meghatározza a dohánykereskedelem tekintetében jogellenesnek minősülő magatartásokat, valamint rendelkezik a természetes és jogi személyek kötelező felelősségre vonásáról az említett magatartások kimerítése esetén. További rendelkezések vonatkoznak a lefoglalt áruval kapcsolatos kifizetésekre, az elkobzott dohány kezelésére és a különleges nyomozási technikákra.

A Jegyzőkönyv V. része rendelkezéseket tartalmaz a részes felek közötti információcserére, együttműködésre és a kölcsönös jogsegélyre vonatkozóan.

A Jegyzőkönyv VI-X. részei tartalmazzák a Jegyzőkönyv végrehajtására vonatkozó működtetési szabályokat, a részes felek jelentéstételi követelményeit, a Jegyzőkönyvvel kapcsolatban felállított nemzetközi szervezeteket, a részes felek döntési és vitarendezési fórumait, a Jegyzőkönyvhöz való csatlakozás, illetve a Jegyzőkönyv módosításának, kiegészítésének szabályait.

A tagállamoknak a dohánytermékek és kapcsolódó termékek gyártására, kiszerelésére és értékesítésére vonatkozó törvényi, rendeleti és közigazgatási rendelkezései közelítéséről és a 2001/37/EK irányelv hatályon kívül helyezéséről szóló 2014/40/EU európai parlamenti és tanácsi irányelvvel, valamint annak végrehajtási jogi aktusaival felállított globális árukövetési és nyomonkövetési rendszer előírásai rendelkeznek a dohánytermékek csomagolási egységeinek egyedi és biztonságos jelöléssel való ellátásáról, a dohánytermékek eredetiségének megállapítását megkönnyítő biztonsági elemek használatáról, valamint a mozgásuk nyomonkövetéséről. A Jegyzőkönyv III. részében szereplő előírások megfeleltethetőek a fentebb felvázolt uniós rendszernek, illetve a Jegyzőkönyv több esetben annál kevésbé szigorú feltételeket ír elő. Az árukövető és nyomonkövetési rendszert a cigaretta és a cigarettadohány tekintetében 2019. május 20-tól, más dohánytermékek tekintetében pedig 2024. május 20-tól kell alkalmazni az Európai Unióban.

Mivel a Jegyzőkönyv cikkeinek egy része, így a vámunió, a közös kereskedelempolitika kizárólagos uniós hatáskörbe tartozik - EUMSZ 3. cikke -, más kérdések viszont megosztott, illetve támogató hatáskört érintenek - EUMSZ 4. és 6. cikkei -, azok megfelelő érvényesüléséhez szükséges, hogy mind az Európai Unió, mind a tagállamok csatlakozzanak hozzá.

A hazai jogi szabályozás szintén megfeleltethető a IV-V. részekben foglalt rendelkezéseknek. A nyomonkövetéssel kapcsolatosan nincs szükség olyan intézkedésre, amelyet az uniós nyomonkövetési rendszernek való megfelelés ne tenne szükségessé.

-----STARTING---POINT---RESZLETES---

Részletes indokolás

Az 1. §-hoz

A Jegyzőkönyv kötelező hatályának elismerésére vonatkozó felhatalmazás megadása az Országgyűlés által.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv) 9. § (1) bekezdése értelmében a Jegyzőkönyvet törvényben kell kihirdetni.

A 3. §-hoz

A jegyzőkönyv eredeti angol nyelvű szövege és annak hiteles fordítása.

A 4. §-hoz

A Jegyzőkönyv egyes részeinek hatálybalépésére vonatkozó rendelkezések.

Az 5. §-hoz

Annak meghatározása, hogy a Jegyzőkönyv egyes rendelkezéseinek végrehajtása mely miniszterek feladatkörébe tartozik.