1997. évi CI. törvény indokolása

a köztisztviselők jogállásáról szóló 1992. évi XXIII. törvény módosításáról

-----STARTING---POINT---ALTALANOS--- 

A köztisztviselők jogállásáról szóló 1992. évi XXIII. törvény (Ktv.) hazánkban is megteremtette a jogi alapjait a fejlett országokban leginkább elterjedt, modern, karrier-típusú közszolgálati rendszernek. Az állami tulajdon lebontása gyökeres változásokat igényelt a foglalkoztatás területén is, amelynek eredményeként már törvényi szinten vált el a közjogi alapú szabályozás a piaci viszonyokhoz igazodó munkajogias szabályozástól. A Ktv. hatályba lépése óta eltelt öt év igazolta, hogy a végrehajtói közhatalom gyakorlásában közvetlenül közreműködő közigazgatási szervek köztisztviselőinek jogállását önállóan kell szabályozni, mert csak ily módon lehetséges a kormány közigazgatási személyzetpolitikai szempontjait megfelelően érvényesíteni.

Az önálló, törvényi szintű szabályozásnak köszönhetően stabilizálódott a személyi állomány helyzete, s a politikai rendszerváltozást, valamint a kormányváltást követő időszakban is sikerült fenntartani a közigazgatás szakszerű működését. A Ktv. ugyanis következetesen elválasztotta a szakmaiságot s ezzel együtt a folyamatosságot képviselő köztisztviselők jogi helyzetét a választásokon mandátumot szerzett, s ezért csak meghatározott ideig hatalmi pozícióba kerülő politikusokétól. A kinevezési és képesítési feltételek érvényesítése, valamint a felmentési okok taxatív törvényi felsorolása mind ezt a célt szolgálták.

A Ktv. életbe lépése óta eltelt időszak azonban azt is nyilvánvalóvá tette, hogy a törvény korszerűsítésre, felülvizsgálatra szorul. A jogalkalmazási tapasztalatok kodifikációs korrekciót, míg a kormány közigazgatási reformprogramjában meghatározott személyzetpolitikai célok érdemi módosítást tesznek szükségessé. A változtatásokat néhány esetben hazánk európai integrációjából fakadó követelmények is indokolják.

A felülvizsgálat fő célkitűzése, hogy a demokratikusabb, hatékonyabb, valamint magasabb színvonalon működő közigazgatás személyi feltétele hosszú távon biztosított legyen. Ennek érdekében a törvény - összhangban a közigazgatási reformprogrammal - az eddiginél határozottabban különbözteti meg a szakmai alapon kiválasztott köztisztviselőket és az elsődlegesen bizalmi szempontok szerint alkalmazott politikai szakértőket; a tartalékállomány bevezetésével irányítottá, s ezáltal hatékonyabbá kívánja tenni a feladatváltozásokat követő létszám-átcsoportosításokat, valamint segítséget akar nyújtani az állásukból elbocsátott köztisztviselőknek ahhoz, hogy ott folytathassák közigazgatási karrierjüket, ahol valóban szükség van rájuk, jelentős költségvetési megtakarítást remélve ettől; megszünteti a közigazgatási szakvizsga általános jellegét, s csak abban a körben tartja fenn, amelyben személyzetpolitikailag feltétlenül indokolt. Ha az e körbe nem tartozók szakvizsgát tesznek, külön pótlékra válnak jogosulttá. Egyidejűleg nagyobb hangsúlyt helyez a köztisztviselők rendszeres szakmai továbbképzésére.

A Ktv. elfogadásával a törvényalkotó a közigazgatás társadalmi elismerésének javítását, illetve szakmai színvonalának emelését is célul tűzte ki. Az előmeneteli szabályokkal olyan díjazási rendszert alakított ki, amelyben a szakmai követelmények teljesítése általában összekapcsolódik az anyagi elismeréssel, s bár még a közigazgatás bérviszonyai elmaradnak a kívánatos szinttől, elmondhatjuk, hogy az anyagi ösztönzés, valamint a teljesítmény szerinti rugalmas díjazás eszközei megfelelő alapot nyújtanak ahhoz, hogy egy kisebb létszámú, de hatékonyabb és anyagilag megbecsültebb személyi állomány alakuljon ki hosszú távon. Ugyanakkor óvakodni kell attól, hogy az „ellenőrzés” és a korlátozás nélküli munkáltatói hatalom túlsúlyba kerüljön a garanciát biztosító normatív szabályozással szemben, mivel ez újra felerősítheti a nem kívánatos szubjektivizmust. Ezért a törvény hangsúlyosabb szerepet ad a minősítésnek.

Az illetményrendszer változásai érthetően központi helyet foglalnak el a módosítások között, s elsősorban az önkormányzatoknál foglalkoztatott köztisztviselők helyzetének rendezésére irányulnak. A törvény korlátok közé szorítja az önkormányzatok illetményalap-megállapítását, garantálva ezáltal minden köztisztviselő számára az állami illetményalaphoz közel eső minimumot. A jegyző és az aljegyző díjazását differenciáltan, a település lakosságszámához igazítva állapítja meg, továbbá elismeri a körjegyzői munka sajátos jellegét, és bevezeti a körjegyzői pótlékot.

Bizonyos esetekben más törvények változása miatt van szükség a módosításra. Így a nyugdíjkorhatár emelkedése feltétlenül indokolttá teszi az előmeneteli pálya meghosszabbítását újabb besorolási fokozattal mindkét pályaúton. Enélkül a karrier „idő előtti” lezárulásával kellene számolni olyanok esetében, akik még több évet töltenek a közigazgatásban nyugdíjkorhatáruk eléréséig.

Várhatóan a rugalmasabb belső személyzeti igazgatást segíti elő a próbaidő bevezetése, amelynek alkalmazását csak bizonyos korlátozások között teszi lehetővé.

A társadalmi változások hatása alól a közigazgatás sem vonhatja ki magát, az erőforrások szűkössége e területen is nem egyszer fájdalmas intézkedések meghozatalához vezet. Az átszervezés, létszámcsökkentés mély érdekkonfliktusokkal jár, ezért a törvény részletesen szabályozza az európai normáknak megfelelően a csoportos létszámcsökkentést, valamint a munkahelyi érdekegyeztetés kereteit.

A jogalkalmazás tapasztalatait felhasználva módosulnak a fegyelmi és a kártérítési eljárás szabályai, valamint szabályozásra kerül a köztisztviselő leltárfelelőssége.

-----STARTING---POINT---RESZLETES---

Az 1. §-hoz

A tisztességtelen piaci magatartás és a versenykorlátozás tilalmáról szóló 1996. évi LVII. törvény a Gazdasági Versenyhivatalnál közszolgálati jogviszonyban állókra is a versenytörvényben meghatározott eltérésekkel a Ktv.-t rendeli alkalmazni, ezért indokolt, hogy a Ktv. szervi hatályában a Gazdasági Versenyhivatal is szerepeljen. Ennek tesz eleget a törvény azzal, hogy a Ktv. 1. §-ának (2) bekezdését kiegészíti. Hasonló okból egészül ki a felsorolás más, nem kormányzati közigazgatási szervekkel is.

A 2. §-hoz

A Ktv. hatálya azokra a szervekre terjed ki, amelyek jogállása és feladata sajátos törvényi szabályozást indokol. A szervi hatály egyben behatárolja azok körét is, akik köztisztviselőnek minősülnek. Az önkormányzati igazgatásban gyakran előfordult, hogy intézményi háttér hiányában olyan munkavállalókat alkalmaztak köztisztviselőként a polgármesteri hivatalban, akik a helyi önkormányzat feladatkörébe tartozó közszolgáltatásokat láttak el (pl. háziorvos, közhasznú munkás stb.). E személyek köztisztviselői jogállásának fenntartása nem indokolt, ezért az egységes joggyakorlat kialakítása érdekében kifejezetten elő kell írni, hogy a polgármesteri hivatalban foglalkoztatott, de a helyi önkormányzat feladatkörébe tartozó közszolgáltatást ellátó munkavállalóra és a közhasznú munkavégzés vagy közmunka keretében foglalkoztatottra nem terjed ki a törvény hatálya. A helyi közszolgáltatások körét a helyi önkormányzatokról szóló többször módosított 1990. évi LXV. törvény (a továbbiakban: Ötv.) 8. §-ának (1) bekezdése példálózóan felsorolja. Ezek közé tartozik többek között a vízrendezés és a csapadékvíz elvezetés, a csatornázás, a köztemető fenntartása, a helyi közutak és közterületek fenntartása stb. Az ilyen tevékenységi körben foglalkoztatottak közszolgálati jogviszonyát az átmeneti rendelkezések körében meghatározottak szerint meg kell szüntetni, s a tevékenység jellegének megfelelően továbbfoglalkoztatásuk érdekében munkaszerződést kell velük kötni, vagy közalkalmazotti jogviszonyba kell áthelyezni őket.

A 3. §-hoz

A politikai főtanácsadói, valamint a politikai tanácsadói munkakörbe kinevezett köztisztviselők jogállásának sajátos szabályozása miatt szükség van arra, hogy a törvény pontosan meghatározza, mely törvényi rendelkezéseket kell esetükben alkalmazni. A törvény szerint ők is köztisztviselők, de rájuk a tartalékállományra, az előmenetelre és a minősítésre vonatkozó szabályok nem alkalmazhatók. Törvény eltérő rendelkezése hiányában a Ktv-t kell alkalmazni az Igazságügyi Minisztériumban beosztott bíróra is.

A 4. §-hoz

A törvény a munkáltatói jogkör gyakorlóinak a körét a testülettel kiegészíti. Ugyanakkor a testület hatásköréből át nem ruházható munkáltatói jogosítványok közül egy kivételt állapít meg, mivel ennek hiányában a fegyelmi eljáráshoz kapcsolódó összeférhetetlenségi szabályok alkalmazása miatt döntésképtelenné válna a testület.

A 5. §-hoz

A nemzetbiztonsági szolgálatokról szóló 1995. évi CXXV. törvény bevezette a fontos és bizalmas munkakört betöltő személyek biztonsági ellenőrzését, ugyanakkor nem rendelkezett a biztonsági ellenőrzés eredményéhez kapcsolódó munkajogilag releváns intézkedésekről. Ezért a törvény a közszolgálati jogviszony létesítéséhez szükséges általános alkalmazási feltételeket a fontos és bizalmas munkakört betöltő személyek biztonsági ellenőrzésével kiegészítette. Ennek megfelelően a fontos és bizalmas munkakörre a köztisztviselőt érvényesen kinevezni csak akkor lehet, ha az állami élet és a nemzetgazdaság jogszerű működéséhez szükséges biztonsági feltételeknek megfelel. A törvény a közszolgálati jogviszony létesítését megelőzően választási lehetőséget biztosít a fontos és bizalmas munkakörre kinevezendő köztisztviselőnek azzal, hogy eldöntheti; aláveti-e magát a fontos és bizalmas munkakörrel együttjáró kötelezettségeknek vagy sem. Ha a leendő köztisztviselő a nemzetbiztonsági ellenőrzésnek nem kívánja magát alávetni, akkor a törvény erejénél fogva úgy kell tekinteni, mint aki a biztonsági feltételeknek nem felel meg, emiatt vele közszolgálati jogviszony nem létesíthető.

A 6. §-hoz

A törvény új rendelkezést nem tartalmaz, csak pontosítja a törvény szövegét, mivel a „doktori” szövegrész szerepeltetése a jogalkalmazás szempontjából jelentőséggel bír. A jegyzői munka színvonalának emelése érdekében a kinevezés feltételét a törvény azáltal szigorítja, hogy a szakmai gyakorlat helyett közigazgatási gyakorlatot ír elő. Ilyen gyakorlat pedig csak a Ktv. szervi hatálya alá tartozó szerveknél szerezhető.

A 7. §-hoz

A törvény szerint az együttalkalmazás tilalma alóli felmentés jogintézményét továbbra is szükséges fenntartani a községi önkormányzat és a külszolgálat tekintetében, ha az különösen indokolt. Természetesen a felmentés joga nem korlátlan, mert más jogszabályokban előírt, esetleg szigorúbb összeférhetetlenségi szabályok alól erre való hivatkozással felmentés nem adható. Az úgynevezett „gazdasági összeférhetetlenségi” szabályoknak a Ktv.-be való felvétele miatt már a közszolgálati jogviszony létesítésekor vizsgálni szükséges, hogy a köztisztviselő gazdasági életben betöltött tisztsége összefér-e a betöltendő állásával. Amennyiben a gazdasági életben betöltött tisztség és a leendő köztisztviselői állás nem egyeztethető össze, akkor a törvény szerint a közszolgálati jogviszony létre sem jöhet.

A 8. §-hoz

A Magyar Köztársaság Alkotmánya kimondja: minden magyar állampolgárnak joga van arra, hogy közhivatalt viseljen. A tapasztalatok alapján erősíteni kell a köztisztviselők kiválasztásának demokratizmusát, a kiválasztási eljárás szakszerűségét, s vissza kell szorítani a személyi állomány körében érvényesülő kontraszelekciót. A Ktv. - szemben a klasszikus karrier típusú közszolgálati rendszerekkel - a köztisztviselő kiválasztását a munkáltatói jogkör gyakorlójának diszkrecionális hatáskörébe utalja. A pályázat kiírását a törvény csupán lehetőségként említette meg, a versenyvizsga fogalmát pedig egyáltalán nem ismerte. Ugyanakkor a kötelező pályáztatás elrendelése néhány jogszabályban már megfigyelhető (jegyzői, közigazgatási hivatalvezetői állások betöltése). A közigazgatási szervek egyre több esetben írnak ki jogszabályi kényszer nélkül is pályázatot.

A pályáztatásra vonatkozó rendelkezés alapvetően a jelenlegi szabályozást tartja fenn azzal a kiegészítéssel, hogy elrendeli a megüresedett álláshelyek nyilvános közzétételét. A pályázati kiírás költségeinek csökkentése, valamint a hirdetmények egységes kezelése miatt a pályázati kiírásokat a közigazgatási személyzetpolitikáért felelős Belügyminisztérium tárcaközlönyében kell közzétenni (a pedagógus pályázatokat közzé tevő Művelődési Közlöny mintájára) ingyenesen. Ez a rendelkezés nem zárja ki azt, hogy a pályázatokat - ha azt a munkáltató szükségesnek tartja - pl. tárcaközlönyben, helyi és országos napilapban is meghirdessék. A módosítás a munkáltatói jogkör gyakorlójának belátására bízza, hogy felállít-e külön bizottságot a pályázati eljárás lefolytatására.

A pályázati eljárással kapcsolatos kötöttségek elkerülése érdekében a törvény csupán a nyilvános közzétételről rendelkezik. Természetesen ez esetben sincs akadálya annak, hogy a munkáltatói jogkör gyakorlója pályázatot írjon ki a köztisztviselői állás betöltésére.

A 9. §-hoz

A törvény a kinevezésről szóló szabályokat részben az új jogintézmények bevezetése miatt, részben a jogalkalmazás során felvetődött problémák miatt kiegészítette, illetőleg pontosította. Főszabályként a közszolgálati jogviszony továbbra is határozatlan időre létesül, de az ez alóli kivételeket - a helyettesítés, a meghatározott feladat ellátása, a próbaidő bevezetése, a politikai főtanácsadói, tanácsadói munkakörbe történő kinevezés - a törvény pontosan meghatározza. A határozott időre kinevezett köztisztviselőnek is meg kell felelnie az általános alkalmazási feltételeknek, s ha a határozott időtartam az egy évet nem haladja meg, akkor a köztisztviselőre az előmeneteli szabályok nem alkalmazhatók, de illetményének megállapíthatósága érdekében mégis az általános szabályok szerint be kell sorolni. A törvény a közszolgálati jogviszony létesítéséhez szükséges adat, tény igazolási köztisztviselői kötelezettséget a korábbi foglalkoztatási jogviszonyban kiállított igazolás-átadási kötelezettséggel egészíti ki. A törvény - az általános munkajogi szabályokhoz hasonlóan - felsorolja a kinevezési okmány kötelező tartalmi elemeit, s lehetőséget biztosít a közszolgálati jogviszonyt érintő egyéb kérdések írásos rendezésére. A kinevezési okmány kötelező tartalmi elemei közé a képesítési előírásokról szóló kormányrendelet alapján fel kell venni a köztisztviselő feladatkörét is. A törvény elrendeli a kinevezési okmányokhoz a munkaköri leírás csatolását.

A 10. §-hoz

A politikai váltógazdálkodás hatásai közvetlenül érintik a közigazgatást, ezért természetes, hogy a személyi állomány bizonyos csoportjának kiválasztásában a bizalmi jelleg erősen dominál.

A törvény - a közigazgatási reformprogramban meghatározottak szerint - sajátos szabályokat állapít meg a politikus személyéhez kötődőkre. Fő szabályként továbbra is köztisztviselőknek tekinti őket, de speciálisan szabályozza kinevezésüket és jogviszony-megszüntetésüket. Részben átemelve a főtanácsadói és tanácsadói munkakörök létesítéséről szóló 173/1992. (XII. 23.) Korm. rendelet szabályait, kimondja, hogy a kormány döntéseinek előkészítéséhez, illetve a miniszterelnök tevékenységéhez közvetlenül kapcsolódó feladatok ellátására politikai (fő)tanácsadói munkakörök hozhatók létre a Miniszterelnöki Hivatalban, illetve ilyen munkakörök létesíthetők a miniszteri kabinetben, vagy titkárságon. Szemben a többi köztisztviselővel, velük kapcsolatban nem állapít meg képesítési feltételt, csupán felsőfokú iskolai végzettséget ír elő. Illetményük megállapításánál sincs jelentősége közszolgálati karrierjüknek, mivel „szolgálati idejüktől” függetlenül személyi illetményre jogosultak, a központi közigazgatási szervekre is érvényes 20%-os korláton felül. Kinevezésük - az OECD országok többségének gyakorlatához hasonlóan - határozott időre, a kormány, a miniszter, a képviselő-testület és bizottsága, illetve a polgármester megbízatásának idejére szól. A megbízatás lejártába beleértendő az ügyvezetőkénti feladatellátás időtartama is. Kinevezésük lejártakor két havi végkielégítésre tarthatnak igényt. Nincs akadálya annak, hogy kinevezésüket ismételten meghosszabbítsák. Minden más szempontból egy tekintet alá esnek a köztisztviselőkkel. A törvény hasonló szabályokat állapít meg az önkormányzati képviselő-testület, és bizottsága, illetve a polgármester mellett működő (fő)tanácsadókra is. A községi önkormányzatnál nem hozható létre főtanácsadói, tanácsadói munkakör.

A törvény felhatalmazza a Miniszterelnöki Hivatal közigazgatási államtitkárát és a minisztert a korábbi jogszabályi rendelkezések alapján létesített kormány-főtanácsadói, kormánytanácsadói, illetőleg miniszteri főtanácsadói, tanácsadói munkakörök átminősítésére politikai (fő)tanácsadói munkakörökké. E munkáltatói intézkedés következménye, hogy ilyen munkakörbe a törvény hatályba lépése után csak határozott időre nevezhető ki a köztisztviselő. Az önkormányzatok esetében ilyen felhatalmazásra nincs szükség, mivel ilyen munkaköröket csak a törvény hatályba lépése után létesíthetnek. A törvény a politikai (fő)tanácsadói munkakörök számának megállapítására a Kormányt hatalmazza fel és elrendeli az ilyen munkakörök feltüntetését az SZMSZ-ben, vagy ügyrendben. A politikai (fő)tanácsadói munkakörbe kinevezett köztisztviselő karrier-köztisztviselőként is folytathatja közszolgálati jogviszonyát.

A 11. §-hoz

A törvény a más foglalkoztatási jogviszonyokat szabályozó törvényekhez hasonlóan a közszolgálati jogviszonyba történő kinevezésnél is lehetővé teszi a próbaidő kikötését, mely hat hónapnál hosszabb tartamú nem lehet, pályakezdő esetében a gyakornoki időbe történő beszámítását viszont kötelezővé teszi. A kinevezéskor a próbaidő kikötése a munkáltató részéről csak lehetőség és nem általánosan kötelező. Ugyanakkor a törvény pontosan megjelöli azokat az eseteket, amikor a munkáltatói jogkör gyakorlója nem élhet ezzel a lehetőséggel, mint például ha a kiválasztás jogszabály által elrendelt pályázat útján történik, vagy olyankor, amikor a közszolgálati jogviszony létesítésekor egyúttal vezetői megbízásra vagy kinevezésre is sor kerül.

A 12. §-hoz

A fizetési fokozatban történő előrelépés nem jár automatikusan illetménynövekedéssel, ezért a törvény a két esetet különválasztja. A közigazgatás korszerűsítése körében előfordul olyan átszervezés, amely a köztisztviselő feladatkörét, illetményét, munkavégzése helyét nem érinti, de a közigazgatási szerv személyében jogutódlás miatt mégis változás következik be, amelyet a törvény nem tekint kinevezési okirat módosítására okot adónak. Ugyanezt a megoldást tartalmazza a törvény a közigazgatási szerven belüli átszervezés esetére is.

A 13. §-hoz

A törvény jogtechnikai megfontolásból a közszolgálati jogviszony megszűnését és megszüntetésének eseteit különválasztva sorolja fel. A jogtechnikai különválasztás mellett érdemi változást is tartalmaz a törvény, mert a megszűnés esetei közé felveszi a hivatalvesztés fegyelmi büntetést, a megszüntetés eseteit pedig kiegészíti a közszolgálati jogviszony próbaidő alatti azonnali hatályú megszüntetésének a lehetőségével.

A 14. §-hoz

A törvény a felmentési jogcímekhez fűződő szabályokat több ponton érinti, a tervezett változtatás a jelenleg hatályos rendelkezéseket pontosítja, illetőleg további garanciákat épít be a rendszerbe.

A törvény továbbra is lehetőséget biztosít a közigazgatási szerv részére a köztisztviselő felmentésére, ha egészségi alkalmatlansága következtében nem képes feladatai ellátására. A közigazgatási szervnek ebben az esetben is vizsgálni szükséges a köztisztviselő továbbfoglalkoztatásának a lehetőségét, elsősorban az egészségi állapotának, képzettségének és besorolásának megfelelő betöltetlen munkakör felajánlásával. A köztisztviselőnek ilyenkor is megmarad a választási lehetősége, hogy az áthelyezéshez hozzájárul-e vagy sem. Az utóbbi esetben felmentésére kerül sor, s az egyébként irányadó végkielégítés felére szerez jogosultságot. A törvény kötelezővé teszi az olyan betöltetlen álláshely felajánlását is, amelyik a köztisztviselő képzettségének és egészségi állapotának ugyan megfelel, a besorolásának viszont nem, mert például az I. besorolási osztályba tartozó köztisztviselőnek ügykezelői és fizikai alkalmazotti munkakör is felajánlható. Ha a köztisztviselő az ilyen munkakörbe való áthelyezéséhez nem járul hozzá, akkor felmentésekor a végkielégítés egészére lesz jogosult.

A törvény a felmentésre vonatkozó szabályokat - részben garanciális okokból - bővíti, s előírja, hogy szakmai alkalmatlanság címén akkor lehet a köztisztviselőt felmenteni, ha „alkalmatlan” minősítést kapott. E rendelkezésben a köztisztviselő védelme abban nyilvánul meg, hogy a munkáltató a minősítési eljárás keretében az ahhoz kapcsolódó garanciális szabályok betartásával köteles a köztisztviselőt szakmailag alkalmatlannak minősíteni.

A közszolgálati jogviszony megszüntetése felmentéssel - öregségi vagy rokkantsági nyugdíjra jogosultság jogcímén - a közigazgatási szerv részéről lehetőség és nem kötelezettség. Emiatt az öregségi nyugdíjra jogosult, vagy rokkantsági nyugdíjban részesülő köztisztviselők között diszkriminációra nyílna lehetőség, s ezt viszont indokolt kizárni. Ilyen esetben a köztisztviselő kezdeményezésére a közigazgatási szerv köteles felmentéssel megszüntetni a közszolgálati jogviszonyt.

A közigazgatási szerv jogutód nélküli megszűnése esetén a törvény pontosan megjelöli a közszolgálati jogviszony megszüntetésével, a tartalékállományba helyezéssel kapcsolatban a munkáltatói intézkedések meghozatalára jogosult közigazgatási szervet.

A 15. §-hoz

A törvény a munkáltató szervezeti vagy jogállás-változása miatti közszolgálati jogviszony megszüntetésének jogcímét pontosítja abban az esetben, ha a köztisztviselő a továbbfoglalkoztatásához nem járul hozzá, vagy a meghatározott határidő alatt ebben a kérdésben nem nyilatkozik.

A 16. §-hoz

A hatékonyan működő közigazgatás feltétele, hogy a létszám alakulását a változó feladatokhoz lehessen igazítani. Ez egyszerre nagyobb számú köztisztviselő elbocsátását is szükségessé teheti, ezért főleg garanciális okok miatt szabályozni kell a csoportos létszámleépítés feltételeit. A külön szabályozásra egyrészt azért van szükség, mert az ide vonatkozó szabályok a foglalkoztatási törvényből a Munka Törvénykönyvébe kerülnek át, másrészt azért, mert rendezni kell a Köztisztviselői Érdekegyeztető Fórum, valamint a helyi közszolgálati érdekegyeztetés szerepét a csoportos létszámleépítésre vonatkozó döntések meghozatalában.

A 17. §-hoz

A törvény egyértelműbbé teszi a felmentési időre járó díjazás szabályát, meghatározza, hogy a felmentési időn belül a munkavégzési kötelezettség alóli mentesítés időszakára is illetményre, s nem átlagkeresetre vagy távolléti díjra jogosult a köztisztviselő. A pontosítást az e téren megmutatkozó jogbizonytalanság teszi szükségessé.

A 18. §-hoz

A törvény rögzíti a végkielégítés összegének meghatározásához alapul vett illetményt. A pontosítás a meglévő jogbizonytalanságot számolja fel, amely a felmentési idő alatti bármilyen jogcímű illetmény-változáshoz kapcsolódott. A tervezett módosítás egyaránt előre kiszámíthatóvá teszi a végkielégítés összegét mind a közigazgatási szerv, mind a köztisztviselő számára. A törvény a szolgálati nyugdíjban részesülővel kiegészítette a végkielégítésből kizártak körét.

A 19. §-hoz

Tapasztalati tény, hogy a köztisztviselők létszáma bizonyos esetekben aránytalanul oszlik meg a közigazgatási szervek között, ezért az elmúlt időszakhoz hasonlóan a jövőben is kisebb-nagyobb létszámmozgásokkal kell számolni a közigazgatáson belül. Fontos személyzetpolitikai és költségvetési érdek, hogy ezekben az esetekben végkielégítés kifizetésére csak akkor kerüljön sor, ha a köztisztviselő végleg elhagyja a közszolgálati szférát. Ehhez azonban jól működő információs bázisra van szükség, amely egyszerre képes naprakészen nyilvántartani a közigazgatás létszámigényeit és a feleslegessé váló köztisztviselők adatait. A „kínálati és keresleti oldal” összekapcsolásával valódi tartalommal tölthető meg az áthelyezés jogintézménye és jelentős költségvetési megtakarítás remélhető a végkielégítések kifizetésének kiiktatásától. A tartalékállomány bevezetése ezt a célt szolgálja.

Külön hangsúlyozni kell, hogy nem egy új szervezet, intézmény létrehozásáról van szó, hanem csupán egy már működő személyzeti információs rendszer funkciójának kibővítéséről. A módosítás előírja, hogy a Belügyminisztériumban kezelt központi közszolgálati nyilvántartás számára a közigazgatási szervek tájékoztatást adnak az „üres” álláshelyeikről, az azok betöltésével kapcsolatos szakmai követelményekről, illetve a létszámleépítés, feladatmegszűnés, átszervezés, jogutód nélküli megszűnés miatt felmentett köztisztviselő adatairól abból a célból, hogy a felmentett vezető, köztisztviselő számára másik közigazgatási szervnél másik vezetői, illetve ügyintézői állást lehessen felajánlani. Konszenzus esetén a köztisztviselőt át kell helyezni anélkül, hogy a végkielégítés kifizetésére sor kerülne.

Az „állásközvetítés” időtartama legfeljebb hat hónapig tarthat, ami megegyezik a felmentési idővel. Ha ez alatt az idő alatt nem sikerül a nyilvántartás segítségével másik állást felajánlani, a végkielégítést ki kell fizetni. Ha a felajánlott állást a köztisztviselő nem fogadja el, a Ktv. jelenlegi szabályai szerint csupán a végkielégítés felére tarthat igényt. A tartalékállomány nem terjed ki a közigazgatási államtitkárokra, illetve helyettes államtitkárokra, mivel az ő helyzetüket az államtitkárok jogállásáról szóló törvény rendezi.

A 20. §-hoz

A törvény az összeférhetetlenségi szabályok körében a munkavégzéssel járó egyéb jogviszony létesítésének engedélyhez kötése, illetőleg tiltása helyett tágabb fogalmat, a további jogviszonyt használja. Ez alatt valamennyi foglalkoztatási és egyéb, még egy másik közszolgálati jogviszonyt is érteni kell. A Ktv. 72. §-ának (3) bekezdése e törvény alkalmazásánál pontosan megjelöli az egyéb jogviszonyok körét, melyek között a foglalkoztatási jogviszonyok nem szerepelnek, így lehetetlenné vált az ún. részmunkaidős foglalkoztatás. Ez a kibővítés felel meg egyébként az eredeti jogalkotói szándéknak is.

A Ktv. alapján a köztisztviselő csak a munkáltatói jogkör gyakorlójának engedélyével létesíthet munkavégzésre irányuló egyéb jogviszonyt, a vezető pedig egyáltalán nem. A törvény azt is előírja, hogy a köztisztviselő nem folytathat olyan tevékenységet, amely befolyástól mentes tevékenységét veszélyeztetné. E két rendelkezés azonban nem szabályozza megnyugtatóan, hogy a köztisztviselő milyen esetekben vállalhat gazdasági társaság igazgató tanácsában, felügyelő bizottságában tagságot, illetve láthat el egyéb vezetői tisztséget, ezért a törvény részletesen szabályozza a köztisztviselők gazdasági összeférhetetlenségét.

A törvény továbbra sem kívánja megtiltani az igazgatótanácsi, felügyelő bizottsági tagságot, illetve a gazdasági társaság vezetői tisztségviselését, korlátozást vezet be azonban arra az esetre, amikor a köztisztviselő által ellátott funkció, valamint a felsorolt tisztségek együttes betöltése veszélyeztetné a köztisztviselő befolyástól mentes tevékenységét. Ennek érdekében már a közszolgálati jogviszony létesítésekor vizsgálni kell, hogy a gazdasági tisztség összefér-e az ellátandó tevékenységgel. Erről a munkáltatói jogkör gyakorlója mérlegelési jogkörében dönt. Ha a munkáltató nem járul hozzá a gazdasági tisztség betöltéséhez, és a köztisztviselő ennek ellenére nem szünteti meg az összeférhetetlenséget, a köztisztviselői jogviszony a törvény erejénél fogva szűnik meg.

A 21. §-hoz

Az összeférhetetlenség felszámolására irányuló hatályos törvényi szabályok pontosításra szorulnak. Mint a közszolgálati jogviszonyt érintő lényeges kérdést, indokolt az összeférhetetlenség megszüntetésére irányuló munkáltatói felszólítást írásbeliséghez kötni. A bizonytalanság megszüntetése érdekében pontosan meg kell határozni a 30 napos határidő kezdő időpontját. Ennek tesz eleget a törvény, amikor azt a felszólítás kézhezvételéhez köti.

A 22. §-hoz

A törvény a köztisztviselő előmeneteli lehetőségét mind a felsőfokú végzettségűek, mind a középiskolai végzettségűek tekintetében egy besorolási fokozattal bővíti. Ennek megfelelően az I. besorolási osztályban a pályaelőmenetel gyorsítása nélkül 37 évig biztosított a köztisztviselő előmenetele, míg a középiskolai végzettségűek esetében ez 34 évre emelkedik.

A 23. §-hoz

A törvény a köztisztviselő magasabb besorolási fokozatba sorolásához előírt feltételeket pontosítja. A magasabb besorolási fokozatba sorolás egyik elemi feltétele a köztisztviselő legalább „alkalmas” minősítésének a megléte. Ugyanakkor előfordul, hogy a nem pályakezdő köztisztviselőt kinevezését követően viszonylag rövid idő eltelte után magasabb besorolási fokozatba kell sorolni, de éppen az eltelt idő rövidsége miatt a minősítésre jogosult vezető a köztisztviselő munkáját megalapozottan értékelni még nem tudja. Ez viszont akadálya lenne a köztisztviselő előbbre sorolásának. Ezért a törvény a minősítésre vonatkozó szabályokkal összhangban kiveszi a magasabb besorolási fokozatba sorolás feltételei közül azt az esetet, amikor a minősítésre jogosult vezető irányítása alatt a köztisztviselő legalább egy évet még nem dolgozott. Ilyenkor tehát minősítés hiányában is magasabb besorolási fokozatba kell sorolni a köztisztviselőt.

A besorolásnál és a magasabb besorolási fokozatba sorolásnál figyelembe vehető közszolgálati jogviszonyban töltött idő számítását a törvény az Alkotmánybíróság erre vonatkozó határozatának megfelelően kiegészítette, s ebbe az időbe be kell számítani a sor- és tartalékos katonai, valamint a polgári szolgálatban eltöltött idő teljes tartamát. Más megfontolásból ugyancsak figyelembe kell venni a tartós külszolgálatot teljesítő dolgozó házastársa által igénybe vett fizetés nélküli szabadság teljes időtartamát.

A közigazgatási alapvizsga letételére vonatkozó törvényi rendelkezéseket a törvény alapvetően nem változtatta meg, de az alapvizsga alól mentesítő iskolai végzettségek teljes körét felsorolja, s nem ad a Kormány részére felhatalmazást, hogy további képesítéseket feleltethessen meg mentesítési okként.

Közigazgatási alapvizsgát a hatályos Ktv. szerint csak köztisztviselő tehetett. Ugyanakkor jogszabályi előírás alapján nem közszolgálati jogviszonyban álló esetében is alkalmazási feltétel a közigazgatási alapvizsga megléte. Ezért a törvény a közigazgatási alapvizsga letételét a nem közszolgálati jogviszonyban álló részére is lehetővé teszi.

Az érdemeken alapuló előmenetel lényege, hogy a köztisztviselő nemcsak a szolgálati időtől függően, hanem a jogszabály vagy a munkáltató által meghatározott feltételek teljesítése esetén halad előre pályáján. A mérhető „érdemnek” azonban az átlagoshoz képest kedvezőbb következményekkel kell járnia, ezért a módosítás megszünteti a közigazgatási szakvizsga általános kötelezettségét, és csak azokban az esetekben tartja fenn, amelyekben a vizsga teljesítése tényleges pozíciójavulást jelent. Az ösztönzést szolgálja a közigazgatási szakvizsgapótlék bevezetése. A vezetői megbízás, kinevezés, valamint a szakmai tanácsadói, főtanácsadói cím feltétele továbbra is a közigazgatási szakvizsga, ezért e személyi kör külön nem jogosult a pótlékra.

A 24. §-hoz

A Ktv. szűk körben lehetőséget biztosított az alkalmazási feltételként előírt iskolai végzettség hiányában is a kinevezésre, azzal a megszorítással, hogy ilyen esetben a kinevezés csak ideiglenes lehetett, s az egyébként irányadónál eggyel alacsonyabb besorolási fokozatba történhet. A törvény pontosítja az ilyen besorolás szabályát azzal, hogy az alacsonyabb besorolási fokozat felső fizetési fokozatába történhet a kinevezés.

A jegyző is köztisztviselő, rá is vonatkoznak az előmenetel szabályai, ezért a törvényben előírt képesítés hiányában kinevezett jegyzőt is az egyébként irányadónál eggyel alacsonyabb besorolási fokozat felső fizetési fokozatába kell kinevezni még akkor is, ha ez az illetményét nem érinti.

A 25. §-hoz

A törvény e módosítással összhangot teremt a köztisztviselő magasabb fokozatba sorolásának feltételeivel, ugyanis a jogszabályban előírt feltétel teljesítése és a közigazgatási szerv által előírt feltétel teljesítése egymással vagylagos viszonyban állnak, együtt a kettő nem szerepelhet.

A 26. §-hoz

Az előmeneteli feltételek közötti vagylagosság miatt e szakasz esetében is szükséges a normaszöveg módosítása anélkül, hogy tartalmilag a rendelkezés megváltozna.

A 27. §-hoz

A közigazgatási szakvizsga letétele általánosan kötelező jellegének a megszüntetése okafogyottá teszi a köztisztviselő besorolásának (ideiglenes vagy végleges) jellegét, ezért a törvény a nem pályakezdőként kinevezett köztisztviselő besorolását, előmenetelét az általános szabályok szerint határozza meg. Az így kinevezett és közigazgatási alapvizsga letételére kötelezett köztisztviselő számára pontosan megjelöli az alapvizsga letételének határidejét, megtartva a vizsga nem teljesítésének illetőleg elmulasztásának jogkövetkezményét, a közszolgálati jogviszony megszüntetését a törvény erejénél fogva. A határozott időre kinevezett köztisztviselőre az előmenetel szabályait csak akkor kell alkalmazni, ha a határozott idő az egy évet meghaladja. Jogbizonytalanság volt tapasztalható abban a kérdésben, hogy a határozott idő meghosszabbítása, illetőleg egymást követő több határozott idejű kinevezés esetén mikortól kell számítani az egy évet, ezért a törvény ezeknek az időtartamoknak egybeszámítását rendeli el.

A 28. §-hoz

A nyugdíjkorhatár változása miatt szükség van az előmeneteli pálya meghosszabbítására, valamint az adományozható címek bővítésére. A módosítás mindkét előmeneteli pályaúton egy új besorolási fokozat (szakfőtanácsos, főmunkatárs) bevezetését javasolja.

A besorolási fokozatok bővítése új címek bevezetésével jár együtt (címzetes szakfőtanácsos, címzetes főmunkatárs). A cím adományozása egyszeri előnyt jelent, mert a köztisztviselő magasabb besorolási fokozatba akkor sorolható, ha a közszolgálati jogviszonyban töltött idő számítása alapján a címmel járó besorolási, fizetési fokozatot eléri.

A 29. §-hoz

A közigazgatási szakvizsga újraszabályozása szükségessé teszi a szakmai (fő)tanácsadói cím adományozásának részletesebb rendezését. Az eddigiekhez képest a törvény differenciáltan határozza meg azokat a feltételeket, amelyek birtokában szakmai (fő)tanácsadói címre jogosultság szerezhető. A közigazgatási gyakorlat feltételként való meghatározása azt kívánja elősegíteni, hogy azok a köztisztviselők részesüljenek e címben, akik szakmai tapasztalatuk, szaktudásuk alapján valóban rászolgáltak. Tekintettel arra, hogy a jogi szakvizsga is mentesít a közigazgatási szakvizsga letétele alól, a törvény e vizsgát megfelelteti a címadományozás feltételeinek. Ugyancsak kaphat címet az a köztisztviselő is, aki közigazgatási jellegűnek minősített tudományos fokozattal rendelkezik. A törvény rendezi díjazásukat, s kötelezővé teszi a cím visszavonását „kevéssé alkalmas” minősítés esetén.

A 30. §-hoz

A törvény a vezetői szinteket változatlanul hagyja, ugyanakkor a főosztályvezető helyettesítésére egy főosztályvezető-helyettesi megbízásra lehetőséget ad elkülönült szervezeti egység hiányában is, s ezáltal nem ösztönöz látszatszervezetek létrehozására.

A vezetőkre vonatkozó szabályozás a jegyző előmenetelére vonatkozó rendelkezéssel egészült ki. Ennek megfelelően a jegyzőt is be kell sorolni, s az előírt feltételek teljesítése esetén őt is magasabb besorolási fokozatba kell sorolni. Ebből az is következik, hogy a jegyzőt is legalább négyévente minősíteni kell, s neki is le kell tennie a közigazgatási szakvizsgát.

A 31. §-hoz

A politikus személyéhez kötődő köztisztviselőkre vonatkozó sajátos szabályok kialakítása szükségessé teszi a karrier-köztisztviselői körbe tartozó kormány- (fő)tanácsadókra, miniszteri (fő)tanácsadókra vonatkozó munkajogi szabályok módosítását is. A törvény szerint ilyen munkakörök továbbra is létesíthetők a korábbi szabályozásnak megfelelően, a módosítás a javadalmazásukat nem érinti. Ugyanakkor a törvény az ilyen munkakörbe kinevezés feltételeit differenciáltan állapítja meg az iskolai végzettség és a szakmai gyakorlat tekintetében. Lehetőséget teremt a törvény (fő)tanácsadói munkakörök létesítésére a nem kormányzati közigazgatási szerveknél is [Ktv. 1. § (2) bekezdés].

A 32. §-hoz

A törvény az eddigieknél nagyobb hangsúlyt helyez a köztisztviselő továbbképzésére. Ez főleg abban mutatkozik meg, hogy előírja : a Kormány az iskolarendszeren kívüli továbbképzés pénzügyi feltételeit évente határozza meg a költségvetési törvényben a Belügyminisztérium fejezeti kezelésű célelőirányzataként. Kormányrendeletben kell intézkedni az előirányzat felhasználásának módjáról és feltételeiről. A rendszerességet és a tervszerűséget szolgálja a középtávú és éves tervek készítésének kötelezettsége.

A 33. §-hoz

A Ktv. 34. §-ának (1) bekezdése szerint a köztisztviselőt minden magasabb fokozatba sorolása előtt minősíteni kell. E szabály nincs tekintettel arra az esetre, amikor a minősítésre jogosult vezető még - különböző okok miatt - nem ismerhette meg alaposan a köztisztviselő munkáját. A törvényi rendelkezések alapján ebben az esetben is el kellene készítenie a minősítést. Ez aligha felelhetne meg a (3) bekezdésben foglalt célnak. Hasonló nehézségekbe ütközik pl. a gyermek 10 éves koráig igénybe vehető fizetés nélküli szabadságon lévő köztisztviselő magasabb besorolási fokozatba sorolását megelőző minősítés elkészítése. Az érintett ekkor ténylegesen nem végez munkát, de azt a törvény alapján értékelni kellene. Indokolt ezért az (1) bekezdést kiegészíteni a legalább egyévi „együttdolgozási” feltétellel. Fontos azonban megjegyezni, hogy a minősítés hiánya sem gátolhatja a köztisztviselő magasabb besorolási fokozatba sorolását, ezért ezt mint kivételt be kell építeni a 25. § (1) bekezdésének a) pontjába.

A törvény a köztisztviselő érdekében a minősítés írásos indokolását írja elő.

A 34. §-hoz

A törvény az utasítás teljesítésével kapcsolatos köztisztviselői magatartás szabályait pontosítja. A jelenlegi szabályozáshoz képest bővíti az utasítás végrehajtása megtagadásának eseteit, pontosabbá teszi annak megtagadhatóságát. A megtagadhatóság nem jelenti azt, hogy - amennyiben az utasítást adó ragaszkodik annak teljesítéséhez, s azt írásba is foglalja - akkor a köztisztviselő az utasítást ne hajtsa végre. Ez a rendelkezés a felelősség megállapíthatóságát teszi egyértelműbbé. Az utasítás írásba foglalásának szabályát összhangba kellett hozni az e körben módosuló szabályokkal.

A 35. §-hoz

A törvény a túlmunkavégzésre vonatkozó hatályos szabályozást több ponton érinti, alapvetően fenntartva hatályában a jelenlegi szabályozást. Meghatározza a túlmunka idejének megfelelő mértékű szabadidőre való jogosultságot. A szabadnap elhagyásával összhangot teremt a többi foglalkoztatási jogviszonyt szabályozó törvények rendelkezéseivel. A törvény továbbra is fenntartja azt a főszabályt, hogy a túlmunkát végző köztisztviselő szabadidőre jogosult. Ugyanakkor a szabadidő tárgyévi megváltására is lehetőséget teremt.

A törvényi szabályozás hiányát pótolja a törvény azzal, hogy előírja a túlmunka elrendelésének, nyilvántartásának és elszámolásának belső szabályozását. Ezt a hatáskört a hivatali szervezet vezetőjéhez utalja. Más törvényi rendelkezésekhez hasonlóan nem jár ellentételezés a vezetőknek az elvégzett túlmunkáért.

A 36. §-hoz

A törvény a módosításokkal összhangban több ponton megváltoztatja a pótszabadság mértékét. Ennek megfelelően meghatározza a szak-főtanácsost és a főmunkatársat megillető pótszabadság mértékét.

Az aljegyző, a jegyző, főjegyző pótszabadságának mértékét a törvény differenciáltan határozza meg.

A köztisztviselők egy része ionizáló sugárzásnak kitett munkahelyen dolgozik, ezért a törvény részükre külön pótszabadságot állapít meg. Megemelt mértékű pótszabadságra lesz jogosult az a köztisztviselő, akit kettős egészségi ártalomnak kitett munkakörben foglalkoztatnak, s ebből az egyik sugárártalom.

A 37. §-hoz

A Munka Törvénykönyvében meghatározott kötelező jogcímen adandó fizetés nélküli szabadságon kívül a törvény a köztisztviselő részére alanyi jogon biztosít fizetés nélküli szabadságot, ha házastársa külszolgálatot teljesít.

A 38. §-hoz

A törvény az önkormányzati illetményalap megállapítására csupán alsó korlátot ír elő, amely szerint az önkormányzat illetményalapja legfeljebb 10%-kal lehet alacsonyabb az államigazgatásban érvényesnél.

A 39. §-hoz

A törvény a +/- 20%-os eltérési lehetőséget a köztisztviselő munkájának értékeléséhez köti, a csökkentett mértékű alapilletmény megállapíthatóságának viszont feltétele a „kevéssé alkalmas” minősítés. Erre azért van szükség, mert a teljesítmény szerinti díjazás csak akkor valósulhat meg, ha az illetmény-megállapításra vonatkozó munkáltatói intézkedés tényleges értékelésen alapul, amely alól egy kivételt állapít meg, nevezetesen a közszolgálati jogviszony létesítésének esetét. Emellett rögzíti az eltérés egyéb korlátait is.

Az állami vezetők, valamint főosztályvezetők meghatározott köre esetében a törvény egyértelművé teszi, hogy az eltérésre kizárólag pozitív irányban és differenciáltan van lehetőség a vezetői munka értékelésétől függően. Ez azt jelenti, hogy a 40%-nál kisebb mértékben is el lehet térni az egyébként irányadó alapilletménytől.

A 40. §-hoz

A törvény az államigazgatáshoz hasonlóan az önkormányzatok meghatározott körénél is bevezeti az illetménykiegészítés megállapításának a lehetőségét. Szemben az államigazgatással, az illetménykiegészítés nem kötelező, annak megállapítása a képviselő-testület döntésétől függ. Mértéke nem haladhatja meg a 20%-ot felsőfokú, 10%-os mértéket pedig a középiskolai végzettségű köztisztviselőnél.

A 41. §-hoz

Megváltozik a jegyzők illetményének megállapítására vonatkozó szabály is. A törvény a település lélekszámához köti a jegyző díjazását, és bevezeti a körjegyzői illetménypótlékot, amelynek mértéke a körjegyzőségben résztvevő települések számától és lakosságszámától függ. A változtatás megszünteti a jegyzői illetmény megállapításával kapcsolatos jogalkalmazási problémákat, mivel a Ktv. jelenlegi szabályai csak a rendkívüli díjazás eszközével teszik lehetővé a jegyzők, aljegyzők vezetői felelősségének megfelelő elismerését. A törvény a Ktv. illetményrendszeréhez illeszkedő fix szorzószámos jegyzői illetményrendszert tartalmazza. Mindezek mellett a jegyzők esetében is lehetséges a +/- 20%-os mértékű eltérés alkalmazása is.

A 42. §-hoz

A törvény a Ktv. által bevezetett illetménypótlékok közül az éjszakai és a gépjárművezetési pótlékokra vonatkozó szabályokat - a mértékek változatlanul hagyása mellett - pontosítja. A Ktv. az egészségre ártalmas munkakörben foglalkoztatott köztisztviselők részére pótlék fizetését rendelte el. E rendelkezés azonban nincs kellő összhangban az 1994. január 1-jén hatályba lépett, a munkavédelemről szóló 1993. évi XCIII. törvény 18. §-ának (2) bekezdésével, mely szerint az egészséget nem veszélyeztető és biztonságos munkavégzés követelményeinek teljesítése helyett a munkáltató pénzbeli vagy egyéb megváltást a munkavállalónak nem adhat. Nyilvánvaló azonban, hogy léteznek olyan munkahelyek, illetve tevékenységi körök, ahol a köztisztviselő egészségkárosító hatásnak van kitéve. Emiatt indokolt továbbra is e pótlékfajtát más megfogalmazásban fenntartani, ami viszont nem menti fel a közigazgatási szervet az egészséges és biztonságos munkafeltételek biztosításának kötelezettsége alól. A törvény felhatalmazza a hivatali szervezet vezetőjét, hogy az e pótlékok folyósítására jogosító munkaköröket meghatározza.

A 43. §-hoz

Más foglalkoztatási jogviszonyokhoz hasonló mértékben állapítja meg a törvény a felsőfokú nyelvvizsga után járó illetménypótlékot. Ennek jelentősége a európai integrációból a közigazgatásra háruló feladatok tükrében mutatkozik meg.

A 44. §-hoz

A törvény a feladatkör szakszerűbb ellátását biztosító, valamint a feladatkörön belüli szakosodást elősegítő további szakképesítés, szakképzettség elismeréseként bevezeti a képzettségi pótlék intézményét. A mértékét tekintve különbséget téve az iskolarendszerű és azon kívüli képzés keretében megszerzett különböző végzettségek és képzettségek között. A törvény a képzettségi pótlék halmozódását kizárja azzal, hogy a több feltételnek megfelelő köztisztviselő esetében is csak egyszeres pótlék megállapítását teszi lehetővé. A képzettségi pótlék nem alanyi jogon járó illetményelem, mert bevezetéséről, a munkakörökről és képzettségekről a hivatali szervezet vezetője a közigazgatási szerv személyi juttatása előirányzatán belül dönthet. A képzettségi pótlék bevezetése esetén a feltételeknek megfelelő köztisztviselőt e juttatásból kizárni nem lehet, mivel a pótlék a munkakörhöz kapcsolódik.

A 45. §-hoz

A legalább egyhavi külön juttatásra vonatkozó rendelkezések közül az erre jogot adó idők további pontosításra szorulnak. A törvény nem változtat azon az elven, hogy a juttatásra a tárgyévi munkavégzési kötelezettség arányában lehet jogosultságot szerezni. Ugyancsak ilyen időnek tekinti továbbra is a Mt. 107. §-a szerinti időtartamokat azzal a megszorítással, hogy a sor- és tartalékos katonai, a polgári szolgálat, illetve bármilyen jogcímen igénybe vett fizetés nélküli szabadság teljes, továbbá a keresőképtelen betegség 6 hónapot meghaladó időtartamát figyelmen kívül hagyni rendeli. A felsorolt események időtartama alatt a közszolgálati jogviszony lényegében szünetel, a köztisztviselő illetményre sem jogosult, ezért a külön juttatás biztosítása nem indokolt.

A 46. §-hoz

A napidíjra vonatkozó részletes szabályokat a törvény külön szakaszban állapítja meg. Mértéke a korábbi szabályozáshoz képest nem változott. Az új szabályozás meghatározza a kiküldetés, a napidíj fogalmát, rendelkezik a napidíj átalányként történő elszámolhatóságáról, s pontosan meghatározza azokat az eseteket, amikor a köztisztviselő nem, vagy csak részben jogosult a napidíjra.

A 47. §-hoz

Kiemelt gazdaságpolitikai cél a lakossági megtakarítások ösztönzése, amelynek egyik eszköze az önkéntes kiegészítő nyugdíjpénztárak mozgalma. A közigazgatás vonzerejét növelheti, ha a köztisztviselők öreg korukra a nyugdíj mellett kiegészítő gondoskodással számolhatnak. Ezért a törvény egyéb juttatás formájában rendelkezik a nyugdíjpénztári támogatásról, amelynek részletes szabályait az éves gazdaságpolitikai céloktól függően a Kormány határozza meg.

A 48. §-hoz

A törvény a büntetési nemeket az általuk okozott hátrány súlyosságának megfelelően sorolja fel, s újként a személyi illetmény megvonását is felveszi. A büntetési nemek súlyossági sorrendbe állítása, s a személyi illetmény fegyelmi úton történő megvonhatósága miatt pontosítani kellett a fegyelmi büntetés hatályára vonatkozó rendelkezéseket is.

A 49. §-hoz

A fegyelmi eljárás megindítása objektív és szubjektív határidőinek számítására vonatkozó korábbi szabályokat a törvény kiegészítette a büntető- és szabálysértési eljárás, valamint a külföldön elkövetett kötelezettségszegés elbírálásának eseteivel. Lehetőséget teremt továbbá a munkáltatói jogkör gyakorlójának megrovás fegyelmi büntetés kiszabására fegyelmi eljárás lefolytatásának mellőzésével, amennyiben a tényállás megítélése egyszerű és a kötelezettségszegést a köztisztviselő elismeri.

Pontosítja a törvény a vizsgálóbiztos kijelölésének határidejét, rögzíti a személyére vonatkozó összeférhetetlenségi szabályokat.

A testület hatáskörébe tartozó köztisztviselők fegyelmi ügyében továbbra is a testület jár el, s ha az összeférhetetlenségi szabályok miatt a testület határozatképtelenné válna, akkor helyette egy háromtagú fegyelmi bizottságot kell tagjai sorából alakítania. A jogbiztonság érdekében a fegyelmi tanács által hozott határozatot a testület nem változtathatja meg.

Az 50. §-hoz

A törvény a vizsgálóbiztos kötelezettségeit érdemben nem változtatja meg, de a vizsgálat felfüggesztésének lehetőségét a büntető- vagy szabálysértési eljárás megindítása miatt lehetővé teszi. Erre azonban csak akkor nyílik lehetőség, ha a jelzett eljárások a kötelezettségszegés miatt indultak, s elbírálásuk nélkül a fegyelmi ügy tényállása nem tisztázható.

Az 51. §-hoz

A törvény kiegészítette az állásból való felfüggesztés szabályait. A felfüggesztés időtartamát a korábbiakhoz képest szűkítette, mert csak a fegyelmi határozat kihirdetéséig engedi meg. Alapvetően nem érinti a felfüggesztés idejére az illetmény visszatartásának korábbi szabályait, de a vizsgálat felfüggesztésének időtartamára nem teszi lehetővé az illetmény visszatartását.

Az 52. §-hoz

A törvény lehetővé teszi, hogy a kis létszámú polgármesteri hivatalok esetén köztisztviselő helyett testületi tag(ok) lehessen(ek) a fegyelmi tanács tagja(i).

Az 53. §-hoz

A törvény a fegyelmi tanács tárgyalásáról szóló értesítés kézhezvételének határidejét megemeli 48 óráról három munkanapra. E módosítás a fegyelmi tanács tárgyalására a fegyelmi eljárás alá vont köztisztviselő jobb felkészülését biztosítja.

Az 54. §-hoz

A fegyelmi eljárás megszüntetését a törvény nem szabályozta, ezért az egységes jogalkalmazás érdekében meg kell határozni, melyek azok az esetek, amikor a fegyelmi eljárás megszüntetésének van helye.

Az 55. §-hoz

A fegyelmi büntetési nemek új sorrendjének felállítása miatt összhangba kellett hozni az e bekezdésben szereplő belső hivatkozást.

Az 56. §-hoz

A törvény az „anyagi” szóhasználat helyett más foglalkoztatási jogviszonyok hasonló tartalmú szabályainál használatos „kártérítési” fogalmat veszi át. E fogalom-megfeleltetés mellett a gondatlan elkövetés esetére meghatározott három havi illetmény erejéig felelést a törvény a külszolgálatot ellátó köztisztviselő esetében a háromhavi ellátmánya erejéig való helytállással egészítette ki.

Az 57. §-hoz

A hatályos Munka Törvénykönyve a leltárhiányért fennálló felelősség szabályozását a kollektív szerződés keretébe utalja. A közigazgatásban a kollektív szerződés megkötésére nincs lehetőség, ezért ennek szabályozása is indokolt a törvényben. A törvény részletesen szabályozza a köztisztviselő leltárhiányért fennálló felelősségét, meghatározza a leltárhiány fogalmát és a felelősség megállapításának feltételeit.

Az 58. §-hoz

A törvény a korábbi szabályozáshoz képest pontosabban rendelkezik a bíróság előtti igényérvényesítésről. Felsorolja azokat az eseteket, amelyeknél a keresetindítási határidőt 15 napban állapítja meg. Megjelöli azokat az eseteket, amelyeknél a sérelmezett intézkedést a jogerős elbírálásig végrehajtani nem lehet.

Az 59. §-hoz

A szervezett és hatékony létszám- és bérgazdálkodás megköveteli, hogy a Kormány pontos és megbízható adatokkal rendelkezzen a közigazgatási szervek létszámának alakulásáról, a betöltött és üres álláshelyekről, feladatkörökről, munkakörökről, mert csak ily módon biztosítható, hogy a feladatváltozásoktól függően „feleslegessé” váló állományt szervezetten lehessen átirányítani olyan területre, ahol foglalkoztatása indokolt. Hosszú távon így elérhető, hogy megszűnjön a közigazgatás néhol aránytalan létszámstruktúrája. A törvény e cél érdekében határoz meg adatkezelési feladatokat.

A 60. §-hoz

A törvény korszerűsíti a betekintési jogosultságra vonatkozó szabályokat, mivel azok nem voltak megfelelő összhangban más jogszabályi rendelkezésekkel. Így például a jelenlegi szabályok szerint nem rendelkezik betekintési joggal a bíróság, ha munkaügyi per van folyamatban, valamint a nyomozó hatóság a köztisztviselői jogviszonnyal összefüggésben indult büntetőeljárás során. A bevezetendő törvényességi ellenőrzést végző sem tekinthet be az alapnyilvántartásba. A törvény ezekben az esetekben is lehetővé teszi a betekintési jog gyakorlását, az eljárásában indokolt mértékig.

A 61. §-hoz

A törvény a személyi anyagban tárolandó iratokat a közszolgálati igazolás másolatával kiegészítette.

A 62. §-hoz

A jogalkalmazási tapasztalatok azt mutatják, hogy a közszolgálati munkáltatói intézkedések számos esetben nem felelnek meg a jogszabályi rendelkezéseknek, s ez a besorolásokkal, illetve az illetmény-megállapításokkal kapcsolatban indokolatlan költségvetési kifizetéseket eredményez. A Kormány személyzetpolitikai döntéseinek nem kellő hatékonyságú érvényesülése szükségessé teszi a közszolgálati ellenőrzés bevezetését. A módosítás értelmében a Kormány a belügyminiszter, illetve a fővárosi, megyei közigazgatási hivatalok vezetőinek közreműködésével ellenőrzi a közszolgálati jogszabályok végrehajtását, olymódon, hogy a belügyminiszter javaslatára évente meghatározza a vizsgálati tárgyköröket, valamint a vizsgálat alá vont szervek körét. A vizsgálat tapasztalatairól tájékoztató készül a Kormány számára, amely alapján meghozhatók a szükséges intézkedések. Fontos hangsúlyozni, hogy a területi államigazgatási szervek tekintetében már a jelenlegi jogszabályok is teljes körű felhatalmazást adnak a fővárosi, illetve megyei közigazgatási hivatalok vezetőinek a köztisztviselőkkel kapcsolatos munkáltatói intézkedések ellenőrzésére.

A közszolgálati ellenőrzés külön törvényi szabályozására azért van szükség, mert szemben a munkaügyi ellenőrzéssel, a munkáltató kizárólag az állam, illetve az önkormányzat lehet, és az államigazgatási hierarchiából következően sajátos felelősségérvényesítő eszközök állnak rendelkezésre (utasítás, fegyelmi felelősség érvényesítése, felügyeleti jogkörben elrendelt vizsgálat stb.).

A 63. §-hoz

A törvény hatályon kívül helyezi a Közigazgatási és Közszolgálati Tanácsra vonatkozó szabályokat, mivel egyrészt a Köztisztviselői Érdekegyeztető Fórum más megfogalmazásban ugyan, de már részben gyakorolja azokat a hatásköröket, amelyek eddig a törvény alapján a Tanácshoz tartoztak, másrészt bizonyos jogkörök hatékonyabban gyakorolhatók az érdekegyeztetés keretében (pl. etikai normák kialakítása). A törvény külön szabályozza a helyi közszolgálati érdekegyeztetés mechanizmusát, kizárólag azokban az esetekben, amikor a normatív rendelkezések által megengedett keretek között a munkáltatói jogkör gyakorlójának szabad mozgási lehetősége van. Az érdekegyeztetés véleménynyilvánítási, tájékoztatáskérési, illetve javaslattételi jogot foglal magában.

A 64. §-hoz

A törvény a tervezett módosításoknak megfelelően pontosítja a Ktv-nek azokat a szabályait, amelyeket az ügykezelők és a fizikai alkalmazottak esetében is alkalmazni kell. Fizikai alkalmazott esetében a szakmai alkalmatlanság kimondásához nem követelmény a fizikai állományú „alkalmatlan” minősítése, mivel a Ktv. az értékelésüket sem szabályozza. Ezen állománycsoportok esetében továbbra is fenntartja az Mt. szabadságra vonatkozó rendelkezéseit.

A 65. §-hoz

A törvény az ügykezelő osztályvezetői és a fizikai alkalmazott csoportvezetői alapilletményét egyértelműen határozza meg.

A törvény főszabályként továbbra is fenntartja fizikai alkalmazott esetében az alapfokú iskolai végzettség követelményét, de különösen indokolt esetben, így például, ha egyszerű fizikai munkáról van szó, e feltételtől eltekinthet a munkáltatói jogkör gyakorlója. Erre igény elsősorban a képesítéshez nem kötött fizikai munkakörben foglalkoztatottak (pl. takarítónő, udvari munkás stb.) esetében merült fel.

A 66. §-hoz

A törvény a módosításokkal összhangban kiegészíti és pontosítja a Munka Törvénykönyvéből átvett rendelkezéseket, és július 1-jét a Köztisztviselők Napjává nyilvánítja..

A 67. §-hoz

A törvény a közszolgálati jogviszonyban töltött idő számításának módosításával eleget tesz az idevonatkozó alkotmánybírósági határozatban foglaltaknak, s a sor- és tartalékos katonai, valamint a polgári szolgálatban eltöltött idő teljes tartamát közszolgálati jogviszonyban töltött időként ismeri el. Az értelmező rendelkezések körét kiegészíti a közigazgatási gyakorlat pontos meghatározásával.

A 68. §-hoz

A nemzetbiztonsági szolgálatokról szóló 1995. évi CXXV. törvény bevezette a fontos és bizalmas munkakört betöltő személyek biztonsági ellenőrzését, ugyanakkor nem rendelkezett a biztonsági ellenőrzés eredményéhez kapcsolódó munkajogilag releváns intézkedésekről. Ezért a törvény a már közszolgálati jogviszonyban álló, fontos és bizalmas munkakört betöltő személyek biztonsági ellenőrzésével kiegészítette a szabályozást. Ennek megfelelően a fontos és bizalmas munkakörben a köztisztviselő a továbbiakban csak akkor foglalkoztatható, ha az állami élet és a nemzetgazdaság jogszerű működéséhez szükséges biztonsági feltételeknek megfelel. A törvény a közszolgálati jogviszonyban állónak választási lehetőséget biztosít azzal, hogy eldöntheti: aláveti-e magát a fontos és bizalmas munkakörrel együttjáró kötelezettségeknek vagy sem. Ha a köztisztviselő a biztonsági feltételeknek nem felel meg, akkor a képzettségének és iskolai végzettségének megfelelő enyhébb megítélésű fontos és bizalmas munkakörbe vagy fontos és bizalmas munkakörnek nem minősülő munkakörbe kell áthelyezni. Ha a köztisztviselő a nemzetbiztonsági ellenőrzésnek nem kívánja magát alávetni, akkor úgy kell tekinteni, mint aki a biztonsági feltételeknek nem felel meg, ha pedig az áthelyezéséhez nem járul hozzá, akkor a közszolgálati jogviszonya a törvény erejénél fogva megszűnik.

A 69. §-hoz

A törvény módot kíván adni arra a Kormánynak, hogy a kiemelt kormányzati feladatok ellátásában eredményesen közreműködő köztisztviselők anyagi megbecsülését az átlagoshoz képest nagyobb mértékben biztosítsa. Kiemelendő, hogy a céljuttatás nem illetményelem, hanem kifejezetten az elvégzendő többletfeladat súlyához, illetve a végrehajtás eredményességéhez igazodik.

A 70. §-hoz

A törvény új jogintézményként bevezeti a tartalékállományt. Ezzel kapcsolatban csak az alapvető szabályokat tartalmazza. Ezért hatalmazza fel a Kormányt a további szabályok megalkotására. Hasonlóan további szabályok megalkotása indokolt a pályázati eljárással, nyilvános közzététellel kapcsolatban is, amire szintén a Kormány kap felhatalmazást.

A 71. §-hoz

Az illetményrendszer fokozatai az előmeneteli rendszer változásainak megfelelően bővülnek ki, amelyet a törvény mellékletében is fel kell tüntetni.

Az ún. gazdasági összeférhetetlenségre vonatkozó módosulás miatt ki kell egészíteni a közszolgálati alapnyilvántartásban kezelhető adatköröket.

A tartalékállomány működtetésével kapcsolatban szükség van arra, hogy külön melléklet határozza meg az e jogintézményhez nélkülözhetetlen adatköröket.

-----STARTING---POINT---VEGE---

A 72-74. §-hoz

A törvénnyel együtt szükség van egyes jogszabályok, illetőleg jogszabályi rendelkezések hatályon kívül helyezésére, valamint módosítására.

Az átmeneti rendelkezések a törvény által meghatározott módosításokra figyelemmel rendezik a már közszolgálati jogviszonyban állók helyzetét.