2011. évi CXXX. törvény indokolása

az otthonvédelmi intézkedések kiterjesztése kapcsán a hitelintézetekről és a pénzügyi vállalkozásokról szóló 1996. évi CXII. törvény módosításáról

-----STARTING---POINT---ALTALANOS--- 

Az otthonvédelemmel összefüggő egyes törvények módosításáról szóló 2011. évi CXXI. törvény hatálybalépése óta eltelt időszak tapasztalatai azt mutatják, hogy a különböző pénzügyi intézmények egymástól eltérően, illetve bizonyos esetekben nem az eredeti jogalkotói szándék szerint alkalmazzák a hiteleseket segítő szabályokat. Jelen törvény célja ezért, hogy egyértelművé tegye az otthonvédelmi intézkedéseket, illetve bizonyos körre kiterjessze azok hatályát.

-----STARTING---POINT---RESZLETES---

Az 1. §-hoz

A módosítás annak az egyértelműsítését szolgálja, hogy adóst - a törvényben meghatározott feltételek fennállása esetén - abban az esetben is megilleti a rögzített árfolyamon való végtörlesztés lehetősége, ha az eredetileg hitelt nyújtó pénzügyi intézmény személyében változás állt be a hitelkövetelés engedményezése révén. Ilyen esetben a követeléssel és a kapcsolódó biztosítékokkal (pl. jelzálog) már nem az eredetileg hitelt nyújtó pénzügyi intézmény rendelkezik, így a tartolást sem az ő részére, hanem a deviza kölcsönszerződésből követeléssel rendelkező pénzügyi intézmény részére kell teljesíteni, amely pénzügyi intézmény a végtörlesztés megtörténtét követően a devizaalapú kölcsönszerződés biztosítékául szolgáló terhek törlése iránt intézkedni jogosult és köteles. Ily módon a törvény szövegének pontosításával garantálja az adósok számára, hogy a rögzített árfolyamon történő végtörlesztés teljesítését követően ingatlanuk tehermentessé váljon. Ezen indokok miatt egyértelműsíteni szükséges azt is, hogy a végtörlesztési kérelmet a követeléssel rendelkező pénzügyi intézményhez szükséges benyújtani.

A 2. §-hoz

Kimondja, hogy az egyösszegű végtörlesztéshez esetleg igénybevett áthidaló kölcsön csak forinthitel lehet.

Egyértelművé teszi azt is, hogy az egyösszegű végtörlesztés szabályai arra az esetre is vonatkoznak, amikor a végtörleszteni kívánt hitel folyósítása több részletben történt. Az ilyen jellegű végtörlesztések esetére számítási szabályt vezet be.

Az egyösszegű végtörlesztés szabályai a devizában törlesztő adósok hitelszerződéseire is vonatkoznak.

A 3. §-hoz

A pénzügyi intézmények által meghatározott általános szerződési feltételek e törvény rendelkezéseinek megfelelő módosítását teszi lehetővé.

A 4. §-hoz

A már elfogadott otthonvédelmi intézkedésekkel összefüggésben és a devizaalapú kölcsönök rögzített árfolyamon történő végtörlesztésének megkönnyítése érdekében indokolt, hogy törvényben kerüljön rögzítésre, hogy nem vélelmezhető és nem állapítható meg vagyongyarapodás, ha a magánszemély saját meglévő pénzeszközeit használja végtörlesztésre vagy az összeget végtörlesztés céljára egyenes ági hozzátartozójának ajándékba adja.

-----STARTING---POINT---VEGE---

Az 5. §-hoz

A hatálybaléptető rendelkezést tartalmazza.