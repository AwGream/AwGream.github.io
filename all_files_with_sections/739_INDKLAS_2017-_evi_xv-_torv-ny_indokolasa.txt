2017. évi XV. törvény indokolása

a közúti közlekedésről szóló 1988. évi I. törvény módosításáról

-----STARTING---POINT---ALTALANOS--- 

A törvény célja, hogy a 2003. november 4-i 2003/88/EK európai parlamenti és tanácsi irányelv (a továbbiakban: Irányelv) 17. cikkében szereplő eltérési szabályok a közlekedésben és azon belül a közúti autóbuszos személyszállításban meglévő, az általánostól eltérő munkavégzési körülményeknek megfelelően, mind a közlekedés speciális helyzetére, mind a munkavállalók elvárható pihentségére tekintettel kerüljenek kialakításra. Ezáltal biztosítva azt, hogy az Irányelv által kitűzött cél ne sérüljön, de a közlekedésben fennálló speciális igények is megfelelően érvényesülhessenek.

-----STARTING---POINT---RESZLETES---

Az 1. §-hoz

A törvény a Bizottsággal folytatott személyes egyeztetés alapján a napi pihenőidő két részletben történő kiadását tartalmazza. Ezt a személyszállítási igények ciklikussága, a döntően reggeli és esti csúcsigények kielégítésének szükségessége indokolja, amikor a megnövekedett személyszállítási igény kielégítésére több járművet, ezáltal több járművezetőt kell a szolgáltatóknak forgalomba állítani. Ezzel szemben napközben ez az igény jelentősen csökken. A folyamatosság és a nem egyenletesen fennálló utazási igények biztosításához elengedhetetlen a járművezetők osztott munkaidőben történő foglalkoztatása azzal, hogy amikor a forgalmi igények miatt nem kell munkát végezniük, biztosítva legyen a pihenőidejükkel való szabadon rendelkezés.

A járművezetők fontos szerepe rendkívüli helyzetben még inkább felértékelődik. A rendkívüli helyzetet olyan vis maiornak tekinthető körülmények okozhatják, mint az időjárás szélsőséges - egyre gyakrabban előforduló - jelenségei, a közlekedést akadályozó más természeti jelenségek, súlyos balesetek, a munkáltatónál felmerülő rendkívüli munkaszervezési problémák, a menekültkérdés kezelésével kapcsolatosan fölmerülő kivételes és azonnali jellegű és nagy létszámú személyszállítási feladatok. Az ilyen helyzetek kezelésével, a személyszállítási szolgáltatás folyamatos ellátásával kapcsolatban szükséges olyan szabályokat alkotni, amelyek egyrészt lehetővé teszik ezen feladatok megfelelő színvonalú ellátását, másrészt a gépkocsivezetők kipihentsége is biztosított.

A 2. §-hoz

Az Európai Unió jogának való megfelelés kiegészítése.

-----STARTING---POINT---VEGE---

A 3. §-hoz

Hatályba léptető rendelkezéseket tartalmaz, amely a hazai gépkocsivezetői hiány miatt a szabályozás hatályba lépését 2018. január 1-jéig indokolt elhalasztani.

A 4. §-hoz

Jogharmonizációs záradék.