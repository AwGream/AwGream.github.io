2004. évi XVIII. törvény indokolása

a szőlőtermesztésről és a borgazdálkodásról

-----STARTING---POINT---ALTALANOS--- 

Magyarországnak az Európai Unióhoz történő csatlakozásával a szőlőtermelés és borgazdálkodás vonatkozásában - más területekhez hasonlóan kettős szabályozás fog érvényesülni. Az ágazatra vonatkozó joganyag egyik részét azok a normák jelentik, amelyeket az unió közvetlenül szabályoz, vagyis közösségi rendeletek tartalmazzák a tagállamokra kötelező előírásokat. A szőlő- borágazat tekintetében ezek a közösségi normák az EU bizottság hatályos rendeletei. A csatlakozás időpontjával ezek a jogszabályok közvetlenül a magyar jogrendszer részévé válnak. A joganyag másik részét azok a normák jelentik, amelyeket közösségi jogszabályok nem határoznak meg, illetve azok lehetőséget adnak meghatározott kérdések nemzeti hatáskörben történő szabályozására.

Magyarországnak a csatlakozás időpontjában olyan szabályrendszerrel kell rendelkeznie, amely már tekintettel van a szabályozás kettősségére, s a nemzeti szabályok már nem tartalmaznak olyan normákat, amelyeket közösségi jogszabályok határoznak meg. Az új bortörvény, valamint annak végrehajtási rendeletei megalkotására elsősorban erre való tekintettel van szükség. Ezeknek a jogszabályoknak a csatlakozásunkról szóló nemzetközi szerződést kihirdető törvény hatálybalépésének napján kell hatályba lépniük, mivel ekkortól kell alkalmazni a közvetlen szabályozást jelentő közösségi rendeleteket is.

A bor közös piacszabályozása mindenekelőtt a következő területeken érvényesül közösségi normák által:

1. szőlőtermelési potenciál, beleértve a új telepítési és újratelepítési jogokat;

2. a szőlőnyilvántartás létrehozása;

3. borokra vonatkozó piaci szabályok, borászati eljárásokra és gyakorlatokra vonatkozó szabályok, beleértve az importált szőlőmustból történő borkészítést és a borok termékjellemzőit,

4. a bormegnevezések védelmére vonatkozó szabályok,

5. a bortermékek közösségen belüli szabad mozgására,

6. a borok behozatalára és kivitelére, valamint

7. a borágazatban végzett ellenőrzésekre vonatkozó szabályok.

Az ágazat sajátosságaiból, valamint az uniós szabályok összetettségéből eredően a hazai ágazati szabályozás harmonizációja nem jelenti csupán az uniós joganyag átvételét. A harmonizáció - a szabályozás jellegére való tekintettel - azt jelenti, hogy az uniós követelményekre alapozva az ágazat stratégiai érdekeit, a hazai szőlőtermesztési és borkészítési sajátosságokat figyelembe véve olyan nemzeti szabályozást kell kialakítani, amely a közösségi jog által biztosított lehetőségeket kihasználja és kedvező feltételeket teremt az ágazat szereplői számára. Egyértelmű és világos szabályozással, az ellenőrzés hatékonyabbá tételével, a szükséges és elkerülhetetlen adminisztrációs kötelezettségek pontos meghatározásával kell kialakítani azt a jogszabályi környezetet, amelyek lehetővé teszik azoknak a gazdasági és versenyfeltételeknek a kialakulását, amelyben mindenki képessége és tudása szerint boldogulhat.

A jogszabályok harmonizációja során tehát szigorúan érvényesíteni kell minden olyan kötelezettséget, amelyet a közösségi jog ránk ró, és ki kell használni minden olyan lehetőséget, amelyet számunkra lehetővé tesz. Közösségi és tagállami érdekek egyaránt megjelennek az uniós joganyagban, ennek megfelelően a jogharmonizáció során egyszerre kell szem előtt tartanunk közösségi, és nemzeti érdekeket.

A csatlakozást követően továbbra is a nemzeti szabályozás körébe tartoznak azonban azok a normák, amelyekre közösségi jogszabály nem vonatkozik, így különösen a minőségi borok szabályozása, valamint a szakigazgatás intézményrendszerének szabályai.

A törvény első fejezete fogalom-meghatározásokat tartalmaz, hivatkozva az EU vonatkozó rendelkezéseire. Csak azokat a borászattal kapcsolatos fogalmakat határozza meg a tervezet, amelyeket az EU joganyaga nem tartalmaz, vagy lehetőségünk van az Uniótól eltérő szabályozás kialakítására. Ilyen például az asztali bor, ahol hét évre felmentést kaptunk az uniós jogszabályok alkalmazása alól.

Az Európai Unióban kiemelt terület a termelési potenciál meghatározása, így 2010-ig megtiltották a szőlőterület bővítését jelentő telepítéseket. Szükségképpen a törvény részletesen szabályozza az ültetvénykataszter vezetésének rendjét és a kataszter tartalmát, s így lehetővé válik az újratelepítési jogok nyilvántartása és központi kezelése. Ezen szabályozással biztosítható lesz az EU számára a termelési potenciál figyelemmel kísérése, az engedéllyel történő kivágások nyilvántartásával pedig lehetővé válik, hogy hazánk szőlőterületét megőrizve hozzájuthasson az EU által biztosított ültetvénykorszerűsítési támogatásokhoz. Természetesen e vonatkozásban is csak olyan szabályokat tartalmaz a tervezet, amelyeket közösségi jogszabály nem határoz meg, illetve nemzeti szabályozás körébe utal.

Annak érdekében, hogy a szervezetrendszer teljes mértékben lefedje az ágazatot, kiterjedjen valamennyi termelőre, felvásárlóra, kereskedőre, a törvény felhatalmazást ad arra vonatkozóan, hogy a jövőben a végrehajtási rendeletben meghatározott hegyközségek lássák el az adatszolgáltatásra, a származási bizonyítványok kiadására, telepítéssel és kivágással kapcsolatos előterjesztésekre vonatkozó feladatokat a borvidéken kívüli területeken is. E vonatkozásban az új törvény a hatályos szabályozás legutóbbi módosításával azonos rendelkezéseket tartalmaz.

Törvényben kell szabályozni a szőlészeti és borászati ellenőrzésben, illetve szakigazgatásban résztvevő szervezeteket, intézményeket. Kiemelkedő szerepe lesz a Mezőgazdasági és Vidékfejlesztési Hivatalnak a szőlőültetvények telepítési és kivágási engedélyeinek kiadásánál, hiszen az újratelepítéseknél és esetleg a későbbiekben a kivágásoknál is uniós támogatások igénybevételére lesz lehetőség, ezért a központi nyilvántartások vezetésére is a legmegfelelőbb intézmény a Mezőgazdasági és Vidékfejlesztési Hivatal.

A törvény keretjellegű szabályozást tartalmaz; a részletes szabályokat a törvény végrehajtási rendeletei tartalmazzák.

A törvény alapjául elsősorban az Európai Tanácsnak a közös borpiaci szervezetről szóló 1999. május 17-i, 1493/1999/EK számú rendelete, valamint az ennek végrehajtásáról szóló bizottsági rendeletek szolgáltak.

-----STARTING---POINT---RESZLETES---

Az 1-2. §-hoz

A törvény pontosan meghatározza a szabályozás tárgyát.

A fogalmak körében túlnyomórészt a jelenleg is hatályos bortörvénnyel azonos fogalmakat határoz meg a törvény. Új kategória a borvidéki régió, mint a minőségi bortermelés egyik eredetvédelmi szintje. A borvidéki régió lehetőséget teremt arra, hogy több borvidéket összevonjanak és nagyobb területi egységen nagyobb mennyiségű és azonos minőségű bort lehessen előállítani és forgalmazni.

Az értelmező rendelkezések tartalmazzák a szőlőfajták csoportosításával kapcsolatos kategóriákat, amelyek szintén összefüggésben vannak a minőségi bortermeléssel. Az osztályba sorolást egyébként az uniós normák is előírják a nemzeti szabályozás számára. A telepítéssel kapcsolatos fogalmaknak az ültetvénykataszter vezetése szempontjából van mindenekelőtt jelentőssége.

A különböző borkategóriák meghatározása az eltérő minőségekre tekintettel szükséges.

A törvény új fogalmat is bevezet: a VINGIS olyan térinformatikai rendszer, amelynek alapján a szőlőterület nyilvántartására és adatainak térképen való megjelenítésére lehetőség nyílik.

A 3-4. §-hoz

A szőlő termőhelyi kataszterére vonatokozóan a törvény lényegében a hatályos bortörvénnyel azonos szabályokat tartalmaz. Kiegészülnek azonban a szabályok azzal, hogy a termőhelyi kataszterbe nemcsak bekerülhet egy terület, hanem szükség lehet a kataszterből való törlésre is, ha a területet a települési önkormányzat belterületbe vonja, s megszűnik annak mezőgazdasági hasznosítása. A kataszteri osztályokra vonatkozó szabályok is lényegében változatlanok a hatályos bortörvényhez képest, s alkalmasak arra, hogy az ország valamennyi borvidékén folytatott árutermelő tevékenység támogatásban részesíthető legyen.

Az 5-6. §-hoz

Szőlőt telepíteni csak a közösségi jogszabályok által meghatározott és a Szőlő Fajta Használati Bizottság által engedélyezett fajtákkal lehet, s bort is csak ezekből lehet előállítani. A bizottság határozza meg azt is, hogy mely fajták, mely megyékben alkalmasak minőségi bor előállítására. Ennek alapján miniszteri rendelet határozza meg a megyénként osztályba sorolt szőlőfajtákat. A megyei lista alapján a hegyközségek javaslata alapján a hegyközségi tanácsok a borvidékre, borvidéki körzetre, védett termőhelyre meghatározhatják a fajtalistát.

A hatályos magyar szabályozással, illetve az uniós normákkal egyezően a törvény szerint tilos direkt termő fajták telepítése. A meglévő, ilyen fajtákkal telepített ültetvényről származó bor nem hozható forgalomba.

A 7-10. §-hoz

A törvény a legutóbbi bortörvény módosítással egyező módon határozza meg a szőlőtelepítés és -kivágás szabályait, így az eljáró hatóságok, az eljárásban közreműködő szakhatóságok megnevezését, és eljárás legfontosabb kérdéseit. A telepítés és -kivágás nyilvántartása a termőhelyi potenciál szempontjából fontos. Ezalatt azt a területmennyiséget kell érteni, amellyel, mint szőlőültetvénnyel az Európai Unióhoz való csatlakozás időpontjában rendelkezünk. Ennek növelésére 2010-ig nem lesz lehetőségünk. A telepítésekről és a kivágásokról vezetett nyilvántartások képezik az alapját a területi adatokról az Európai Unió Bizottságához küldött jelentéseknek. Miként a telepítésekhez kapcsolódó támogatásokról, az ültetvények tényleges helyzetéről is átfogó képpel fog rendelkezni a Mezőgazdasági és Vidékfejlesztési Hivatal.

Az újratelepítési jog visszamenőleges meghatározásával a törvény arra teremt lehetőséget, hogy a Hegyközségek Nemzeti Tanácsának felmérése szerint mintegy 15.000 ha, engedéllyel kivágott szőlőültetvény az Unióhoz való csatlakozásunkat követően is betelepíthető legyen.

A 11-12. §-hoz

A szőlőültetvények kataszterével kapcsolatos szabályokat a törvény azzal egyezően szabályozza, ahogy létrehozta a bortörvény 2003. októberi módosítása. Várhatóan az új bortörvény hatálybalépésekor - az említett törvénymódosítás átmeneti rendelkezései révén - már kialakult adatbázis áll a helybírók rendelkezésére a kataszter vezetéséhez. A kataszterhez országos térinformatikai nyilvántartás (VINGIS) kapcsolódik, ami lehetővé teszi a hatékony ellenőrzést.

A 13. §-hoz

A művelésre vonatkozó előírások körében, az általános növénytermesztési szempontú szabályok mellett a törvény az ültetvény terhelésével kapcsolatos, lényegében hozamkorlátozó rendelkezéseket is tartalmaz, amelyek viszont már elsősorban a bortermelés - ezen belül a minőségi bor előállítása - szempontjából jelentősek.

A 14-16. §-hoz

A módosítás felsorolja valamennyi a törvény szabályozási körébe tartozó borászati terméket, ezen kívül az előállításuk általános szabályait tartalmazza. A részletes, technológiai szabályokat a végrehajtási rendelet szabályozási körébe utalja. Az általános szabályok körében arról is rendelkezik a törvény, hogy minden olyan terméket hamisítottnak kell tekinteni, amelyet nem a törvény (és végrehajtási rendelet) rendelkezéseinek megfelelően állítottak elő, s az ilyen termék nem hozható forgalomba.

A 17-18. §-hoz

A törvény a must és bor cukortartalmának alakítására vonatkozó legfontosabb rendelkezéseket tartalmazza. Ehhez bejelentési kötelezettség kapcsolódik, amelynek megszegése esetén a termék nem hozható forgalomban, mivel származási bizonyítványt nem lehet rá kiadni. A törvény itt csak a leglényegesebb szabályokat tartalmazza, a részletes rendelkezéseket a törvény végrehajtási rendelete fogja tartalmazni. Törvény szabályozási szintet lényegében csak az engedélyezéssel, bejelentéssel, továbbá a nyilvántartások vezetésével kapcsolatos rendelkezések igényelnek.

A 19-20. §-hoz

Az Európai Unió borral kapcsolatos joganyaga nemzeti hatáskörbe utalja a borok tárolásának és nyilvántartásának szabályzását. A törvény a hatályos rendelkezésekkel lényegében egyezően fenntartja a pincekönyv-vezetés kötelezettségét, valamint meghatározza, hogy a termékeken milyen jelölést kötelesek a tárolás során alkalmazni, továbbá hogy milyen adatokat kötelesek a termelők szolgáltatni. A törvény szankciókat is meghatároz a tárolással és nyilvántartással kapcsolatos rendelkezések megsértése esetére.

A 21. §-hoz

A borpárlat előállításához és forgalomba hozatalához a törvény az OBI engedélyét írja elő, az előállítás, kezelés, jelölés és a kiszerelés kérdéseit a végrehajtási rendelet szabályozási körébe utalja.

A 22-23. §-hoz

A törvény lényegében a hatályos bortörvény rendelkezéseinek megfelelően szabályozza a szőlő és a bor származási bizonyítványát, amely szabályrendszer - a végrehajtási rendeletben foglalt szabályokat is ideértve - évek óta többnyire hatásos eszköz a termékek eredetének igazolásához. A teljes körűséget, illetve a megbízhatóságot a termelők és forgalmazók teljes körű adatszolgáltatási kötelezettsége fogja garantálni. Az új törvény is csak a garanciális szempontból a legfontosabb szabályokat tartalmazza a származási bizonyítványra vonatkozóan, a részletszabályokat - mint eddig is - rendelet határozza meg.

A 24. §-hoz

Az (1) bekezdés meghatározza, hogy a borászati termékek előállítása csak az illetékes hegyközség által nyilvántartott pincészetben lehet, amely az OBI erre vonatkozó engedélyével rendelkezik.

A 25. §-hoz

A borászati termékeket közfogyasztásra forgalomba hozni csak az OBI kémiai és érzékszervi minősítését követően lehet, ha az OBI a minőséget megfelelőnek tartotta, és határozatával engedélyezi a forgalombahozatalt. A szakasz felsorolja a közfogyasztás céljára forgalomba nem hozható borászati termékeket is, ezek:

- az olyan borászati termék, amely e törvény és végrehajtási rendelete előírásainak nem felel meg,

- hibás, romlott, beteg, hamisított vagy olyan borászati termék, amelyet a megengedett anyagoknak meg nem engedett mértékű felhasználásával állítottak elő, illetőleg kezeltek,

- kísérleti szőlőültetvényről származó, illetve a telepítés idején hatályos jogszabály szerint engedélyezhető szőlőfajta terméséből készült borászati termék kivételével a megyei fajtahasználati listában nem szereplő szőlőfajtából készült borászati termék,

- az 50 térfogat% feletti alkoholtartalmú borpárlat.

A 26. §-hoz

Közfogyasztás céljából bort és borpárlatot forgalomba hozni csak egyszerűsített kísérőokmánnyal vagy borkísérő-okmánnyal, valamint számlával lehet. Ezek beszerzéséről és kiállításáról a forgalomba hozónak kell gondoskodnia.

A 27. §-hoz

A tovább-feldolgozás fogalma eltér a közfogyasztásra való forgalomba-hozataltól, mivel ez további feldolgozás, tárolás, érlelés, kezelés, palackozás céljából valósul meg.

A 28. §-hoz

Speciális forgalombahozatal az Európai Unió tagállamain kívülre történő szállítás. Ez esetben borászati termék forgalomba hozatala csak az OBI tételes minősítése alapján, valamint az általa kiadott szállítmányonkénti minőségi tanúsítvánnyal lehetséges.

A 29-30. §-hoz

Az import borok forgalmazás alatt itt is az Európai Unió belső piacán kívülről érkező borok magyarországi értékesítése értendő. Ebben az esetben is szükség van az OBI minősítésre, kivéve a szőlő és a borecet importját, illetve azokat az eseteket, amikor nemzetközi szerződés másként rendelkezik.

A palackozott borászati termékek palackozása nem sérülhet, azokra egyéb behatást nem lehet tenni.

A 31. §-hoz

A borászati termékek jelölését és kiszerelését részletesen az Európai Unió joganyaga tartalmazza. A szakasz ezért csak a nemzeti hatáskörbe utalt hungarikumok jelölésének speciális törvényi szabályozását tartalmazza.

A 32-39. §-hoz

Vannak Magyarországon olyan, a magyar borászat szempontjából kiemelt szőlőterületek, amelyek megkülönböztetésre érdemesek. Ha ezek eredetvédelmi szabályait a helyi termelők szigorúbban kívánják meghatározni, lehetőséget kapnak arra, hogy kezdeményezzék az illetékes hegyközség javaslata, valamint a Hegyközségek Nemzeti Tanácsa véleményének kikérése alapján az adott terület zárttá nyilvánítását. Erről a földművelésügyi és vidékfejlesztési miniszter határozatban dönt, amit a minisztérium hivatalos lapjában közzétesznek.

A zárt borvidékre vonatkozó szigorú szabályok megfelelő garanciát biztosítanak az itt termelt borászati termékek minőségére, eredetvédelmére.

A tokaji borvidék a hazai bortermelés zászlóshajója. Az egész világon ismert név, ahol a termelési feltételek következetes betartását e törvény biztosítja. A Tokaji borvidékre vonatkozó rendelkezések részletesen meghatározzák a borvidéken termelhető szőlőfajtákat, az előállítható tokaji borkülönlegességek legfontosabb paramétereit, a forgalmazás és névhasználat szigorú feltételeit.

A 40. §-hoz

A szőlőtermesztési és borgazdálkodási ágazat szakigazgatási szervei a hegyközségek, az MVH Központi Hivatala és területi kirendeltségei, az OBI, és az OMMI.

A hegyközségek és az MVH hivatal a nyilvántartások vezetésében és főleg a telepítési, kivágási engedélyezésben játszanak fontos szerepet. Az OMMI az ültetvények ellenőrzéséért, míg az OBI minden borászattal kapcsolatos ellenőrzésért, engedély kiadásért, valamint nyilvántartásért felelős.

A 41-42. §-hoz

A hatékony hatósági ellenőrzés feltétele az, hogy a hatóság képviselői külön engedély és előzetes bejelentés nélkül jogosultak legyenek az adott ültetvényen, telephelyen hatósági ellenőrzést folytatni, növény-, talaj- vagy egyéb mintát venni, a jogszabály által előírt nyilvántartásokat, jelentéseket, feljegyzéseket, a számadásokat és az egyéb iratokat megtekinteni, azokról másolatot igényelni vagy készíteni. Az OBI ezeken kívül - az illetékes társszervek közreműködésével - a szállítást végző jármű rakományát is ellenőrizheti.

Fontos, hogy a támogatások felhasználásának ellenőrzése érdekében a szőlőültetvények létesítésének, művelésének és kivágásának ellenőrzése során a helyszíni ellenőrzés eredményét a telepítési naplóba bejegyezzék.

A 43. §-hoz

Az ültetvényekkel kapcsolatos ellenőrzés során tapasztalt, engedélytől eltérő telepítésnek kétféle jogkövetkezménye lehet.

Ha a telepítést a termőhelyre nem engedélyezett szőlőfajtával, vagy a termőhelyen fel nem használható szaporítóanyaggal, illetve nem engedélyezett területen végezték, akkor az OMMI kezdeményezi az MVH Központi Hivatalánál szőlő kivágását. A kivágást a telepítő saját maga végzi el, vagy ha ezt nem vállalja, akkor az MVH Központi Hivatalánál az ültetvényt a telepítő költségére kivágattatja. Viszont ha a telepítési engedélyben foglaltaktól a fentieken kívül, máshogy térnek el a szőlő telepítésénél, az OMMI megfelelő határidő kitűzésével felszólítja a telepítőt az ültetvény átalakítására. A határidő elmulasztásáról az OMMI értesíti az MVH Központi Hivatalánál, amely elrendeli a szőlő kivágását.

A 44-47. §-hoz

Az OBI végzi a borászati termékekkel kapcsolatos ellenőrzési tevékenységeket. Ennek részletes szabályait tartalmazzák e szakaszok, amelyek biztosítják, hogy a borászati termékek előállítása és forgalomba hozatala az erre vonatkozó jogszabályok maradéktalan betartásával történjék, valamint feleljenek meg a legmagasabb szakmai minőségi követelményeknek.

A 48-51. §-hoz

Az OBI a borászati termékek minőségének ellenőrzésének eredményeképpen jogosult a megfelelő hatósági eljárást lefolytatni, illetve a törvényben meghatározott eljárás lefolytatását kezdeményezni, a szükséges intézkedéseket megtenni, valamint bírságot kiszabni. Súlyos fogyasztói érdeksérelem megelőzése, illetve csökkentése érdekében az OBI a jogerős határozatának rendelkező részét az elkövető költségére nyilvánosságra hozza az érdeksérelmet elkövető telephelye szerinti megyei napilapban, legalább egy országos napilapban és a Magyar Közlönyben.

Az 52-55. §-hoz

Az élelmiszer-egészségügyi feltételek megteremtése és betartása kiemelkedő jelentőségű, ezért szerepelnek a törvényben az alapvető rendelkezések. A részletes szabályozást a törvény végrehajtási rendelete határozza meg.

Az 56. §-hoz

Az adatszolgáltatás az Uniós csatlakozásunk szempontjából rendkívül fontos, mivel ez alapján tájékoztatjuk az EU-t a hazai szőlő-bortermelés helyzetéről, valamint alapját képezi az Uniós támogatásoknak.

A rendelkezés célja, hogy az ágazat intézményrendszere a szőlő- és bortermelés egészét lefedje, ne maradjon ellenőrizetlen terület, illetve termelő. Ezért minden szőlő- és bortermelő - beleértve azt a házikerti szőlőbirtokost is, aki termékértékesítést végez -, valamint a felvásárló és a nem palackozott bort forgalomba hozó (együttesen: adatszolgáltató) köteles a szőlőterületéről, a bor tárolására alkalmas eszközeiről, tárolóteréről nyilvántartást vezetni, továbbá szüretelési, feldolgozási, értékesítési (felhasználási) tevékenységéről adatot szolgáltatni a hegyközségnek. A nem hegyközségi települések esetén az adatszolgáltatási kötelezettséget a törvény végrehajtási rendeletében meghatározott hegyközség részére és a hegyközségi tagok adatszolgáltatási rendjére vonatkozó külön rendeletben meghatározottak szerint kell teljesíteni. Ezáltal nemcsak a hegyközségi tagok, hanem minden árutermelő tevékenysége áttekinthető és ellenőrizhető lesz.

Az adatszolgáltatás nem, vagy felszólítás ellenére való hiányos teljesítése esetén a szankció az, hogy az érintett a termékére származási bizonyítványt nem kap, és ezen kívül bírsággal sújtható.

A személyes adatok védelmét szolgálja az a rendelkezés, hogy a hegyközség az általa kezelt adatokat csak törvényben meghatározott cél érdekében továbbíthatja.

-----STARTING---POINT---VEGE---

Az 57-58. §-hoz

A záró rendelkezések között szerepelnek a miniszter részére adott felhatalmazások a törvényhez kapcsolódó rendeletek megalkotására. Így az ágazatra vonatkozó, nemzeti hatáskörbe utalt szabályozás miniszteri rendeleti úton történik.

A törvény - az árutermelő borászati tevékenység folytatásához előírt, legalább középfokú szakirányú végzettség kivételével - 2004. május 1-én, Magyarországnak az Európai Unióhoz való csatlakozásának napján lép hatályba.

A törvény az Európai Közösségeknek a borpiac közös szervezéséről szóló 1493/1999/EK tanácsi rendeletével, valamint az Európai Közösségeknek a borászati termékek szállítását kísérő okmányok, valamint a szőlő- és borágazatban vezetendő nyilvántartás alkalmazásának részletes szabályairól szóló 884/2001/EK bizottsági rendeletével összeegyeztethető szabályozást tartalmaz.