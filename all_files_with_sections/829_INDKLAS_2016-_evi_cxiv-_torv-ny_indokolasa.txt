2016. évi CXIV. törvény indokolása

az országos magyar vadászkamaráról szóló 1997. évi XLVI. törvény módosításáról

-----STARTING---POINT---ALTALANOS--- 

A módosítás célja kettős. Egyrészt megteremti az összhangot a közelmúltban a 2015. évi CLXXXIII. törvénnyel módosított, a vad védelméről, a vadgazdálkodásról, valamint a vadászatról szóló 1996. évi LV. törvény (továbbiakban: Vtv.) rendelkezéseivel, másrészt az Országos Magyar Vadászkamarában (a továbbiakban: kamara) való kötelező tagságot visszaállítja minden vadászati tevékenységet folytató természetes személy számára.

A Vtv. módosítása 2017. március 1-jei hatállyal kibővítette a kamara feladatait a magyarországi állandó lakhellyel nem rendelkező 18. életévét betöltött személyek kérelmére kiadandó vadászati engedély kiadásával.

A kamarai törvényben ezt a többletfeladatot rögzíteni szükséges, illetve az ehhez kapcsolódó térítési díjat a kamara bevételei között el kell ismerni. A törvénymódosítás ebben a kérdésben igazodik a magyarországi állandó lakóhellyel rendelkező 18. életévet betöltött személyek részére a kamara által kiállított vadászjeggyel kapcsolatos szabályozáshoz.

A vadászati tevékenység minden fegyvert fogó, vagy bármely más megengedett eszközzel és módon vadászati tevékenységet végző személytől magas szintű szakmai és gyakorlati ismereteket követel. A vadászati tevékenységet csak olyan személy végezhet, aki a jogszabályok által előírt és a kamara által lebonyolított, magas szintű elméleti és gyakorlati képzést eredményesen elvégezte.

A fegyverhasználat fokozott felelősséggel jár, szigorú képzési - fegyelmi - etikai -egészségügyi követelményeket támaszt, amelyek betartása, a vadászat jellegénél fogva, a sportvadászok és hivatásos vadászok esetében egyaránt elvárt. E követelmények betartása és betartatása érdekében szükséges a meglévő szakmai kamarához való tartozás.

Mivel a vadászati tevékenység más fontos jogszabályokban is egységes foglalkozásként jelenik meg (Btk., Ptk.) és a kamarai feladatok egyformán fennállnak a hivatásos vadászok és a sportvadászok esetében is, a jelenlegi megkülönböztetés a hivatásos és a sportvadászok között nem indokolt, ezért a törvény e különbségtételt megszünteti és a kamarában, mint szakmai kamarában a fentiekre figyelemmel a kötelező tagságot ismételten bevezeti.

-----STARTING---POINT---RESZLETES---

Az 1. §-hoz

A módosítás a vadászjegy kiállítása mellett kamarai feladatként nevesíti a vadászati engedély kiadásával kapcsolatos feladatokat, ugyanakkor törli a korábbi szövegből az egyéni lőjegyzéket.

Mindkét módosítás a Vtv.-vel hozza összhangba a kamarai törvény idevonatkozó rendelkezését.

A 2. §-hoz

A kamarának az Országos Vadgazdálkodási Adattár irányába meglévő adatszolgáltatási kötelezettségét bővíti ki a vadászati engedélyek kiadásával kapcsolatos adatszolgáltatási kötelezettséggel.

A 3. §-hoz

Az általános indokolásban megfogalmazott érvek alapján a rendelkezés előírja a kötelező vadászkamarai tagságot a hivatásos vadászok és a sportvadászok számára egyaránt.

A 4. §-hoz

A kamarai törvény 27. § (1) bekezdése tartalmazza, hogy a kamara működési költségeit milyen bevételi forrásokból fedezi. Itt kerül rögzítésre, hogy a tagok által befizetett tagdíjon túlmenően a költségek fedezetéül egyéb díjbevételek, illetve támogatások jöhetnek számításba. A módosítás rögzíti, hogy a vadászjegy és a vadászati engedély kiállításáért miniszteri rendeletben megállapított díj teljes összege, a feladatott ellátó vadászkamarát illeti meg.

Az 5. §-hoz

2017. január 1-től, a korábbiaktól eltérően, a vadászjegyért fizetendő díj teljes összege a kamarát illeti meg.

A 6. §-hoz

A valamennyi hazai vadász számára kötelező kamarai tagság bevezetésére tekintettel, rendelkezni kell azon vadászok által követendő eljárásról is, akik jelenleg nem kamarai tagok.

Az új rendelkezés azt a célt szolgálja, hogy megfelelő határidő álljon rendelkezésre a törvényi előírásoknak való megfelelés érdekében.

A 7. §-hoz

A kötelező kamarai tagság bevezetésére tekintettel a jogszabályon belüli koherencia fenntartása érdekében az e szakaszban megjelölt törvényi részeket törölni kell.

-----STARTING---POINT---VEGE---

A 8. §-hoz

A törvény rendelkezései két időpontban lépnek hatályba. Ez részben a vad védelméről, a vadgazdálkodásról, valamint a vadászatról szóló 1996. évi LV. törvény új rendelkezéseinek hatálybalépéséhez igazodik, részben pedig lehetővé teszi, hogy a kamara a 2017/2018-as vadászati évben elvégzendő feladatai ellátásához szükséges bevételek teljes összegéhez hozzájusson.