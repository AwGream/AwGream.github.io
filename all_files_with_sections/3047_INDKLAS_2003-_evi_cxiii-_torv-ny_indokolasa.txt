2003. évi CXIII. törvény indokolása

az Európai Parlament tagjainak választásáról

-----STARTING---POINT---ALTALANOS--- 

Hazánk az Európai Unióhoz való csatlakozással nemcsak egyszerű résztvevője lesz az egyesülő Európának, hanem aktív szereplője, alakítója az Európai Unió döntési folyamatainak. E döntési folyamatokban való részvétel lehetőségét biztosítja, hogy Magyarország választópolgárai is választhatnak tagokat az Európai Parlamentbe.

A törvény az Alkotmány rendelkezéseivel összhangban szabályozza az Európai Parlament tagjai megválasztásának anyagi jogi szabályait. Elrendeli a választási eljárásról szóló 1997. évi C. törvény (a továbbiakban: Ve.), valamint a polgárok személyi adatainak és lakcímének nyilvántartásáról szóló 1992. évi LXVI. törvény (a továbbiakban: Nytv.) módosítását. Tartalmazza továbbá a következő törvények minimálisan szükséges mértékű kiegészítését: az ügyészségi szolgálati viszonyról és az ügyészség adatkezeléséről szóló 1994. évi LXXX. törvény (a továbbiakban: Üsztv.), a honvédelemről szóló 1993. évi CX. törvény (a továbbiakban: Hvt.), a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.), a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) és a hadköteles katonák szolgálati viszonyáról szóló 1996. évi XLVI. törvény (a továbbiakban: Hkt.).

A törvény szerint a szavazás joga - amennyiben azt kéri -, valamint a jelöltként indulás joga megilleti azt a nagykorú, más európai uniós tagállam állampolgárát is, aki Magyarországon lakóhellyel rendelkezik.

A törvény a Ve. módosításával az általános választási eljárási szabályokat rendeli alkalmazni az európai parlamenti választásokra, továbbá megállapítja annak speciális rendelkezéseit is.

Az Alkotmány 2002 decemberében történt módosításának megfelelően az európai parlamenti választás során a választópolgárok külföldön is leadhatják szavazatukat, amely a hagyományos módon, a külképviseleteken felállított szavazatszámláló bizottságok és külképviseleti választási irodák közreműködésével történik.

Magyarország alkotmányos berendezkedésének megfelelően és az Európai Unió Tanácsának 76/787/ ESZAK, EGK, Euratom határozathoz mellékelt, a Tanács 2002/772/EK, Euratom határozatával módosított, a Közgyűlés képviselőinek közvetlen és általános választójog alapján történő választásáról szóló okmánnyal összhangban a törvény olyan választási rendszert valósít meg, amely alkalmas arra, hogy a képviselőket átlátható és egyszerű választási szabályokkal, legitim módon válasszák meg.

-----STARTING---POINT---RESZLETES---

Az 1. §-hoz

A törvény tárgyi hatálya az Európai Parlament magyar tagjainak megválasztására terjed ki.

I. Fejezet

az Európai Parlament tagjainak választása

A 2. §-hoz

Az Okmánynak megfelelően a választás listás - arányos választási rendszerben történik.

Az arányosság követelményének érvényesülése érdekében a törvény úgy rendelkezik, hogy a választás szempontjából az egész ország egy választókerületet alkot.

Választójog

A 3-4. §-hoz

A törvény elvi éllel deklarálja, hogy a választójog gyakorlása a választópolgár szabad elhatározásán alapul, így lehetőséget teremt a választáshoz való jog feltétlen érvényesíthetőségére, de nem jelent jogi kötelezettséget a szavazásra.

A választójog egyenlőségének alkotmányos elvéből fakadóan a választópolgár csak egy uniós tagállamban élhet aktív, illetőleg passzív választójogával: ennek megfelelően, ha egy magyar választópolgár egy másik uniós tagállamban kérte, hogy ott szavazhasson, és kérelme alapján felvették a névjegyzékbe, Magyarországon nem szavazhat; ugyanakkor egy másik uniós tagállam Magyarországon lakóhellyel rendelkező választópolgára kérheti, hogy magyarországi lakóhelyén szavazhasson, ebben az esetben az állampolgársága szerinti ország névjegyzékéből kell törölni. A rendelkezés nem zárja ki, hogy a választópolgár az egyik tagállamban gyakorolja az aktív, és egy másikban a passzív választójogát.

Jelölés

Az 5-6. §-hoz

A törvény szerint listát kizárólag pártok állíthatnak. A törvény lehetőséget biztosít arra, hogy a pártok közös listákat állítsanak.

A listaállításhoz 20 000 választópolgár támogatása szükséges. Ennek célja, hogy már a listaállítás során ki lehessen szűrni a talaj nélküli, súlytalan, kellő társadalmi támogatottsággal nem rendelkező jelölő szervezeteket.

Ugyanaz a jelölt egyidejűleg csak egy párt listáján szerepelhet.

Szavazás

A 7. §-hoz

A választójog egyenlőségéből következően minden választópolgárnak azonos számú szavazata van. Az Európai Parlament tagjai választásán a választópolgár egy szavazatot adhat le, egy listára.

A választás eredményének megállapítása

A 8-9. §-hoz

Az Európai Parlamentben a Magyar Köztársaság számára fenntartott helyek számát közösségi normák határozzák meg.

A törvény csak a megfelelő társadalmi támogatottsággal rendelkező pártok listáit kívánja mandátumhoz juttatni, ezért kizárja azokat a listákat a mandátumkiosztásból, melyek nem szerzik meg az összes érvényes szavazat több mint 5%-át. A törvény küszöbhatárra vonatkozó előírása - az Európai Unió néhány tagállamának választási rendszeréhez hasonlóan - azt a célt is szolgálja, hogy az Európai Parlament pártviszonyai ne kezelhetetlenül sok törésvonal mentén alakuljanak.

A mandátumok kiosztása osztós módszerrel, a magyarországi országgyűlési választások országos listáján és a nemzetközi viszonylatban is gyakran alkalmazott d’Hondt formula segítségével történik.

A magyar választási rendszer hagyományainak megfelelően a törvény zárt lista állítását teszi lehetővé.

A megüresedett mandátum betöltése

A 10. §-hoz

A képviselői megbízatás megszűnése esetén elsősorban a jelölő szervezet döntésének függvénye, hogy a mandátumot a listán eredetileg szereplő személyek közül ki töltse be. Ha ezzel a lehetőséggel a párt nem él, akkor az a jelölt szerez mandátumot, aki a listán soron következik. Ha az adott listán nincs több jelölt, akkor az a pártlista szerez mandátumot, amely a d’Hondt módszer szerint a következő mandátumot szerezte volna: így nem marad betöltetlenül a képviselői mandátum, és időközi választás megtartására sincs szükség.

II. Fejezet

Módosuló rendelkezések

A választási eljárásról szóló 1997. évi C. törvény módosítása

A 11. §-hoz

A törvény a Ve. hatályát kiterjeszti az Európai Parlament tagjainak választására is.

A 12. §-hoz

A külképviseleti szavazás bevezetésével a névjegyzék módosításáról szóló rendelkezések kiegészítésre szorulnak.

A 13. §-hoz

Az Európai Unióhoz való csatlakozás következtében - az Alkotmány módosításának megfelelően - a választójog nem csak a magyar állampolgárokat illeti meg, így szükségessé válik pontosítani a választójoggal nem rendelkező nagykorú polgárok nyilvántartására vonatkozó rendelkezéseket.

A 14. §-hoz

Annak érdekében, hogy az Európai Unió más tagállamában szavazni vagy jelöltként indulni kívánó magyar állampolgár bizonyítani tudja, hogy Magyarországon nincs kizárva a választójogból, a választójoggal nem rendelkező nagykorú polgárok nyilvántartását vezető szervtől kérheti ennek igazolását.

A 15. §-hoz

A törvény az Országos Választási Bizottság hatáskörét kiterjeszti az európai parlamenti választásra.

A 16-18. §-hoz

A külképviseleti szavazás bevezetésével a külképviseleten választási irodák kerülnek felállításra, amelyek egyben látják el azokat a funkciókat, amelyeket a választási bizottságok mellett működő választási irodák, valamint a szavazatszámláló bizottságok mellett működő jegyzőkönyvvezetők.

A törvény úgy rendelkezik, hogy a külképviseleti választási iroda vezetőjét és a külképviseleti választási iroda tagjait az Országos Választási Iroda vezetője bízza meg. A megbízás csak az Európai Parlament tagjai választásának időtartamára szól.

Egyes nagykövetségeken gondot jelenthet köztisztviselői vagy közalkalmazotti státusú személyek megbízása a külképviseleti választási iroda tagjává, így a törvény úgy rendelkezik, hogy taggá a diplomáciai képviselet személyzetének magyar állampolgár tagja is megbízható.

A 19. §-hoz

Az Európai Parlament tagjainak választására a törvény külön szavazólap-mintát határoz meg.

A 20. §-hoz

A törvény önálló fejezetbe foglalja az Európai Parlament tagjai megválasztásának az általánostól eltérő eljárási szabályait.

„XI/A. FEJEZET

AZ EURÓPAI PARLAMENT TAGJAINAK VÁLASZTÁSA

A választás kitűzése

Az Európai Parlament tagjait ötévente választják úgy, hogy az Unió valamennyi tagállamában a szavazás egy meghatározott négynapos időintervallumba esik; a köztársasági elnök ezen belüli napra tűzi ki a szavazást.

A választási eljárás nyilvánossága

A választás nem hiteles eredményét tartalmazó tájékoztató adatok, valamint a választási eredmény hivatalos közzétételével meg kell várni azt az időpontot, amikor a szavazás valamennyi tagállamban befejeződik.

A választójogosultság nyilvántartása

A magyarországi lakóhellyel rendelkező uniós állampolgárok kérelemre kerülnek be a névjegyzékbe, és mindaddig ott szerepelnek, amíg annak feltételei fennállnak, vagy törlésüket nem kérik. A névjegyzékbe vett uniós polgárokról nyilvántartás készül. A nyilvántartásban szereplő választópolgárokról - a többszöri szavazás megakadályozása érdekében - értesíteni kell az érintett uniós tagállam illetékes szervét. (99/F. §)

Azokat a választópolgárokat, akiket az Európai Unió más tagállamában felvettek a választói névjegyzékre, szintén külön nyilvántartásba kell venni, melyet folyamatosan vezetni kell. (99/G. §)

Külképviseleti névjegyzék

A 99/I. § és 99/J. §-hoz

A külképviseleti névjegyzékbe a választópolgár a lakóhelye szerint illetékes helyi választási iroda vezetőjéhez intézett kérelemre kerülhet be - ez a kérelem személyesen, meghatalmazott útján, illetve ajánlott levélben is benyújtható. A külképviseleti névjegyzékbe felvett választópolgárt a helyi választási iroda vezetője törli a lakóhelye szerinti névjegyzékből. A külképviseleti névjegyzék adatait az Országos Választási Iroda összesíti, majd külképviseletenkénti bontásban elkészíti és kinyomtatja. A külképviseleti névjegyzéket az egyéb választási iratokkal együtt a külképviseleti szavazatszámláló bizottság elnöke juttatja el a külképviseletre, ahol az a továbbiakban már nem módosítható.

A külképviseleti névjegyzék vezetése garanciát jelent arra, hogy ugyanazon választópolgár csak egyszer adhassa le a szavazatát.

Választási szervek

A törvény az európai parlamenti választáson működő választási bizottságokat és választási irodákat sorolja fel. A területi választási bizottság csak mint jogorvoslati fórum jár el.

A törvény értelmében a külképviseleten szavazatszámláló bizottságok, és külképviseleti választási irodák kerülnek felállításra. Abban az esetben, ha valamely külképviselet névjegyzékébe egyetlen választópolgár sem kérte a felvételét, úgy ott nem kerül sor szavazatszámláló bizottság felállítására.

A külképviseleten működő szavazatszámláló bizottságok legalább három tagból állnak, mellettük egy póttag van.

A külképviseleten működő szavazatszámláló bizottságok tagjait és póttagjait az Országgyűlés a szavazást megelőző 20. napig választja meg. Személyükre a jelölő szervezetek jelölhetnek külképviseletenként egy-egy tagot. Ha az adott külképviseletre nincs elég jelölt, az Országos Választási Bizottság az országgyűlési egyéni választókerületi választási bizottságok és a több szavazókörrel rendelkező települések helyi választási bizottságai e feladatra jelentkező választott tagjai és póttagjai közül javasol további személyeket. A jelöltek közül az Országos Választási Bizottság sorsolással választja ki a külképviseleten működő szavazatszámláló bizottságok tagjait és póttagjait. Az Országos Választási Bizottság által az Országgyűlés elé terjesztett listáról az Országgyűlés egy szavazással, egyszerű többséggel dönt.

Annak érdekében, hogy a külképviseleten működő szavazatszámláló bizottságok tagjai és póttagjai is élhessenek választójogukkal, a törvény lehetőséget biztosít arra, hogy ők pótlólag kérhessék felvételüket a külképviseleti névjegyzékbe.

A külképviseleten működő szavazatszámláló bizottságok választott tagjainak és póttagjainak utazási és szállásköltsége az állami költségvetést terheli, az utazás további feltételeire nézve azonban nem nyújt fedezetet. A listát állító jelölő szervezetek megbízott tagjainak minden költsége a jelölő szervezeteket terheli.

A külképviseleten működő szavazatszámláló bizottság határozatképességéhez három tagjának jelenléte szükséges.

Ajánlás

Az ajánlásra vonatkozó speciális rendelkezés, hogy az uniós állampolgár jelöltként történő bejelentéséhez a választójogát igazoló igazolást is kell csatolni.

Szavazás

A külképviselet területi elhelyezkedéséből adódóan a külképviseleti szavazás lebonyolítása során a nemzetközi jogi szabályok megtartására fokozottan ügyelni kell, ezért a törvény csak akkor engedi meg a külképviseleti szavazást, ha annak megtartását a fogadó állam nem ellenzi. Azokon a külképviseleteken azonban, ahol a külképviseleti névjegyzékbe egyetlen választópolgárt sem vettek fel, nem kerül sor külképviseleti szavazásra.

Előfordulhat, hogy a külképviselet épülete nem alkalmas arra, hogy a szavazás ott lebonyolításra kerüljön, ezért a törvény lehetővé teszi, hogy a szavazás a külképviselet által biztosított egyéb helyiségben történjen.

A külképviseleteken a magyarországi szavazás napján, illetve az azt megelőző napon lehet szavazni, a külképviselet helye szerinti időzónához igazodva, amelyre a törvény részletes szabályozást tartalmaz. A szabályozás célja, hogy a szavazás a közép-európai idő szerint 19 óráig mindenhol lezáruljon, illetőleg helyi idő szerint napközben történjen.

A törvény garanciális szabályokat tartalmaz arra nézve, hogy a külképviseleteken a magyarországi szavazással megegyező módon, a titkosság követelményének teljes érvényesítésével adhassák le szavazatukat a választópolgárok.

Speciális rendelkezés, hogy amennyiben a szavazás lezárását megelőző óráig a külképviseleten még egyetlen választópolgár sem adta le a szavazatát, úgy a szavazatszámláló bizottság tagja is lehet az elsőként szavazó választópolgár.

A szavazást - a szavazás lezárásának hivatalos ideje előtt - abban az esetben is le kell zárni, ha a külképviseleti névjegyzéken szereplő valamennyi választópolgár leadta a szavazatát.

A szavazatok összesítése

A külképviseleti szavazás eredményéről készült jegyzőkönyvet elektronikus úton meg kell küldeni az Országos Választási Irodának a szavazás lezárását követően. Ezen adatokat az adatlapok adataival megegyező módon kell kezelni, és mindaddig nem hozhatók nyilvánosságra, amíg a szavazás Magyarországon le nem zárult.

A választás eredményét az Országos Választási Bizottság állapítja meg a szavazatszámláló bizottságok és a külképviseleteken működő szavazatszámláló bizottságok jegyzőkönyvei alapján.

A jegyzőkönyvet, illetve az egyéb szavazási iratokat a külképviseleten működő szavazatszámláló bizottság elnöke juttatja el az Országos Választási Bizottsághoz - a jegyzőkönyv egy példányának kivételével, amely a külképviseleten a szavazást követő három napon keresztül megtekinthető.

Jogorvoslat

Az Európai Parlament tagjainak választása során az Európai Unió más tagállamainak állampolgárai úgy kerülhetnek a választói névjegyzékbe, ha azt kérik, illetőleg kérésükre kerülhetnek ki onnan. Azokat a választópolgárokat, akik jelezték az Európai Unió más tagállamában, hogy ott kívánnak szavazni, a helyi választási iroda vezetője törli a névjegyzékből. A névjegyzékbe történő felvétel, illetőleg elutasítással szemben a jogorvoslat lehetőségét biztosítani kell.

A területi választási bizottságok az Európai Parlament tagjainak választása során csak jogorvoslati fórumként járnak el a szavazatszámláló és helyi választási bizottság tekintetében. A külképviseleti szavazatszámláló bizottságok tevékenységével kapcsolatos jogorvoslati kérelemről az Országos Választási Bizottság dönt.

A törvény az olyan jelölt nyilvántartásba vételének elutasítása, illetőleg nyilvántartásból történt törlése elleni jogorvoslat benyújtásának határidejét, akit más uniós tagállamban is jelöltként regisztráltak, az általános szabályokkal ellentétben nem az OVB döntésétől, hanem a határozat kézbesítésétől rendeli számítani.

A megüresedett mandátum betöltése

A jelölő szervezet számára 30 nap áll rendelkezésre, hogy a megüresedett képviselői helyre új személyt jelentsen be az eredetileg listáján szereplő jelöltek közül.”

A 21-22. §-hoz

E §-ok értelmező és jogharmonizációs rendelkezéseket tartalmaznak.

A választási eljárás szempontjából nem nélkülözhető a lakóhely fogalom tartalmának pontosítása. Nem teljesíti a választójog magyarországi lakóhelyre vonatkozó alkotmányos követelményét az a magyar vagy külföldi állampolgár, ha életvitelszerűen, a bejelentett lakcímén nem él Magyarországon.

A 23. §-hoz

A törvény melléklete meghatározza az Európai Parlament tagjai megválasztása során alkalmazandó szavazólap mintáját.

Az egyéb törvények módosítása

A 24. §-hoz

A törvény az Nytv. hatályát kiterjeszti a letelepedett külföldi állampolgárokra és - az Európai Unióhoz történő csatlakozásunkhoz kihirdető törvény hatálybalépésekor - azokra az EGT állampolgárokra, akik az idegenrendészeti hatóság által kiadott letelepedési engedély alapján élnek a Magyar Köztársaság területén.

A 25. §-hoz

Az Nytv. 5. §-ban meghatározott lakóhely-fogalom tartalma pontosításra került.

A 26-30. §-hoz

A jelenlegi szabályozást pontosító és a nyilvántartás adattartalmát az újólag hatálya alá kerülő külföldi állampolgárok tekintetében meghatározó rendelkezéseket tartalmaz.

A 31. §-hoz

A rendelkezés - a külföldiek beutazásáról és tartózkodásáról szóló 2001. évi XXXIX. törvény adatkezelésre irányadó rendelkezéseivel összhangban - a külföldi állampolgárok nyilvántartásba vételének elősegítése érdekében a személyiadat- és lakcímnyilvántartás központi hivatala részére biztosít lehetőséget, hogy az érintettek személyes adatait a központi idegenrendészeti nyilvántartásból igényelje.

A 32-42. §-hoz

E §-ok - az Európai Parlament tagjainak választása miatt - a következő jogszabályok korrekcióját tartalmazzák: az ügyészségi szolgálati viszonyról és az ügyészség adatkezeléséről szóló 1994. évi LXXX. törvény, a honvédelemről szóló 1993. évi CX. törvény, a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény, a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény, a hadköteles katonák szolgálati viszonyáról szóló 1996. évi XLVI. törvény.

-----STARTING---POINT---VEGE---

III. Fejezet

Záró rendelkezések

A 43-51. §-hoz

E §-ok hatályba léptető rendelkezéseket, jogharmonizációs záradékot, valamint átmeneti rendelkezéseket tartalmaznak.

Az első, 2004. évi európai parlamenti választás előkészítése érdekében a törvény átmeneti szabályozást tartalmaz az Európai Unió más tagállamai állampolgárainak névjegyzékbe vételére.