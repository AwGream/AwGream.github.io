2006. évi CI. törvény indokolása

az Egyesült Nemzetek keretében, Palermóban, 2000. december 14-én létrejött, a nemzetközi szervezett bűnözés elleni Egyezmény kihirdetéséről

Indokolás

Az Egyezményt az ENSZ Közgyűlés 2000. november 15-én hozott 55/25. számú határozatával fogadta el. A Magyar Köztársaság szervezett bűnözés elleni fellépés iránti elkötelezettsége indokolta, hogy hazánk az elsők között írta alá az Egyezményt. Az Egyezmény és jegyzőkönyveinek aláírására 2000. december 14-én, Palermóban került sor. Az aláírásra a Kormány 2282/2000. (XI. 29.) Korm. határozata a megerősítés fenntartásával adott felhatalmazást.

Az Egyezményt 2006. októberig 147 ország írta alá és 126 erősítette meg, fogadta el, hagyta jóvá vagy csatlakozott hozzá. Az Európai Unió, valamint annak mind a 25 tagállama aláírta az Egyezményt, és 20 tagállam már ratifikálta.

Az Egyezmény célja az államok közötti együttműködés elősegítése a szervezett bűnözés megelőzése és az ellene való harc hatékonyabbá tétele érdekében. Az Egyezményben foglalt cselekményekre az Egyezmény hatálya csak akkor terjed ki, ha a bűncselekmény nemzetközi jellegű és azt valamely szervezett bűnöző csoport követi el, vagy abban az érintett. Ugyanez érvényesül a jegyzőkönyvek tekintetében is.

A szervezett bűnözés nemzetközivé vált, és egyre inkább fenyegeti az államokat, azok társadalmát. Ugyanakkor az ilyen bűnöző tevékenységek megelőzésének és visszaszorításának eszközei csak lassú ütemben fejlődnek, csaknem mindig egy lépéssel lemaradva. Szükség van tehát arra, hogy az egyes államok közösen gondolkodva jogszabályaikban, intézkedéseikben hasonló módon és hatékonysággal lépjenek fel a szervezett bűnözés ellen, amely a határon átnyúló bűnözésben olyannyira elengedhetetlen nemzetközi együttműködéshez is kulcsfontosságú kérdés. Ehhez a legmagasabb szintű politikai elkötelezettségre van szükség, ezért is kiemelkedő jelentőségű az Egyezmény aláírása.

Az Egyezmény deklarált célja az államok közötti együttműködés elősegítése a szervezett bűnözés megakadályozása és az ellene való harc hatékonyabbá tétele érdekében. Hangsúlyozandó, hogy az Egyezmény keretei között az ENSZ kizárólag a szervezett bűnözés ellen kíván fellépni, így az abban foglalt cselekményekre az Egyezmény hatálya csak akkor terjed ki, ha a bűncselekmény nemzetközi jellegű és azt valamely szervezett bűnöző csoport követi el, vagy abban az érintett. Ugyanez a kitétel érvényesül mindhárom jegyzőkönyv esetében is. A szervezett bűnözői csoportban való részvétel, a pénzmosás, a korrupció és az igazságszolgáltatás akadályozása bűncselekmények meghatározásáról azonban a Részes Államok nemzeti joga szabadon rendelkezhet, függetlenül a cselekmény határokon átlépő, nemzetközi jellegétől vagy a szervezett bűnözéssel összefüggő voltától. A Részes Államok az Egyezményben megállapított rendelkezéseknél szigorúbb intézkedéseket is alkalmazhatnak.

Az Egyezmény értelmében nemzetközi szervezett bűnözésről, illetve bűncselekményről akkor beszélhetünk, ha azt több mint egy állam területén követik el, vagy egy államban követik el ugyan, de az előkészület, a tervezés, az irányítás másik állam területén történik. Úgyszintén akkor, ha az olyan szervezett bűnözői csoporthoz kötődik, amely több állam területén fejti ki tevékenységét, vagy ha a cselekmény hatása egy másik államra is kiterjed (3. cikk).

Az Egyezmény számos értelmező rendelkezése közül - a hazai büntetőjog-alkotási folyamatokat is figyelembe véve - kiemelendő a szervezett bűnözői csoport fogalma, amelynek tartalmi elemei a strukturáltság, három vagy több személy részvétele, meghatározott ideig létezés, egy vagy több súlyos bűncselekmények elkövetése céljából végzett tevékenység és a közvetett vagy közvetlen anyagi haszonszerzés célzata. Az Egyezmény egyébként súlyos bűncselekménynek tekint minden olyan cselekményt, amely legalább négyévi, vagy annál súlyosabb szabadságvesztéssel büntetendő. E fogalomnak egyébként az Egyezmény során végig jelentősége van, különösen a pénzmosás elleni rendelkezéseknél, ahol is az effajta bűncselekményekből származó javak tisztára mosását rendeli szankcionálni az Egyezmény (2. cikk).

A Büntető Törvénykönyvről szóló 1978. évi IV. törvény (a továbbiakban: Btk.) 137. §-ának 8. pontja határozza meg a bűnszervezet fogalmát. E szerint a bűnszervezet három vagy több személyből álló, hosszabb időre szervezett, összehangoltan működő csoport, amelynek célja öt évi vagy ezt meghaladó szabadságvesztéssel büntetendő szándékos cselekmény elkövetése.

E bűnszervezet-fogalom megfelel az Egyezményben és az Európai Unió Tanácsának a bűnszervezetben való részvétel bűncselekménnyé nyilvánításáról szóló, 1998. december 21-i együttes fellépésében foglaltaknak.

Szintén irányadó a magyar büntetőjogi szabályozási törekvések szempontjából a szervezett bűnözői csoportban való részvétel pönalizálása, amely magában foglalja a bűnös összeesküvést, a csoport által elkövetett bűncselekményekben, illetve a csoport egyéb tevékenységében való részvételt, valamint olyan súlyos bűncselekmények elkövetésének szervezését, irányítását, segítését stb., amelyekben szervezett bűnözői csoport is érintett.

A Btk. 137. §-ának 8. pontja határozza meg a bűnszervezet fogalmát, és a 263/C. §-a rendeli büntetni a bűnszervezetben részvételt. A Btk. 263/C. §-a szerinti bűncselekmény-fogalom összhangban van az Egyezményben, az Európai Unió Tanácsának a bűnszervezetben való részvétel bűncselekménnyé nyilvánításáról szóló, 1998. december 21-i együttes fellépésében foglaltakkal.

Lényeges rendelkezése az Egyezménynek a bűncselekményből származó javak tisztára mosásának bűncselekménnyé nyilvánítása. Alapbűncselekményeknek az Egyezmény által definiált súlyos bűncselekmények minősülnek, de egyes államok, amelyek jogi szabályozásában listaszerű felsorolásban szabályozzák az alapbűncselekmények körét, ezt az Egyezmény értelmében is megtarthatják. Az Egyezmény lehetővé teszi, hogy a Részes Államok - nemzeti jogukkal összhangban - az alapbűncselekményt elkövető személyt ne büntessék az ezen bűncselekményből származó javak tisztára mosásáért (6. cikk).

A Btk. 303. §-a és 303/A. §-a rendeli büntetni a pénzmosást, a 303/B. § pedig a pénzmosással kapcsolatos bejelentési kötelezettség elmulasztását. E törvényi tényállások hatályos szövege összhangban áll a hazánk által a 2000. évi CI. törvénnyel kihirdetett, a pénzmosásról, a bűncselekményekből származó dolgok felkutatásáról, lefoglalásról és elkobzásról szóló, Strasbourgban, 1990. november 8-án kelt egyezményben foglaltakkal. Ezen egyezmény a magyar büntetőjogban pénzmosásként meghatározott magatartásokat az Egyezményhez hasonlóan határozza meg.

A Részes Államoknak az e követelményeket megvalósító jogszabályaikat, illetve az azokban végrehajtott módosításaikat meg kell küldeniük az ENSZ főtitkárságára.

Az Egyezmény a pénzmosás elleni fellépés területén a pénzmozgásokra vonatkozó egyéb szabályozásokat is előír, elsősorban a pénzügyi szektor részére. Ilyen - többek között - a határon túli átutalások jelentési kötelezettsége. Javasolja továbbá az Egyezmény a Részes Államok számára egy pénzügyi felderítő egység felállítását is, amely ellátná a vélhető pénzmosásra vonatkozó információk gyűjtését, elemzését és továbbítását nemzeti és nemzetközi szinten, figyelembe véve a releváns nemzetközi kezdeményezéseket (7. cikk).

A korrupció elleni fellépésre vonatkozó szabályok értelmében a Részes Államoknak büntetniük kell a hivatalos személy, illetve a külföldi és nemzetközi tisztviselő aktív és passzív vesztegetését egyaránt. A Részes Államok további intézkedésekre kötelezik magukat a korrupció megelőzése és felfedése érdekében (8. cikk).

A Btk. 250-255/A. §-aiban rendeli büntetni a vesztegetést, a 255/B. §-ában a vesztegetés feljelentésének elmulasztását, a 256. §-ában a befolyással üzérkedést, a 258/B-258/D. §-aiban a nemzetközi kapcsolatban történő vesztegetést, a 258/E. §-ában pedig a nemzetközi kapcsolatban történő befolyással üzérkedést. A hivatalos személy fogalmát a Btk. 137. §-ának 1. pontja, a külföldi hivatalos személy fogalmát pedig a Btk. 137. §-ának 3. pontja határozza meg.

Figyelemmel arra, hogy az elmúlt évtizedben nemzetközi szinten is kiemelten foglalkoztak a korrupció elleni fellépéssel, a 2001. évi CXXI. törvény újraszabályozta a vesztegetési bűncselekményeket. Ennek keretében a jogalkotó az Egyezmény mellett figyelemmel volt az Európa Tanács Korrupció elleni büntetőjogi egyezményére, a Gazdasági Együttműködési és Fejlesztési Szervezet (OECD) külföldi hivatalos személyek megvesztegetése elleni egyezményére és az Európai Unió tagállamainak tisztviselőit érintő korrupció elleni küzdelemről szóló egyezményre is. A Btk.-nak a vesztegetései bűncselekményeket tartalmazó rendelkezései összhangban állnak az ENSZ Meridában kelt, Korrupció elleni Egyezményében foglaltakkal is.

Igen lényeges rendelkezésnek tekinthető a jogi személy felelősségének megállapítása, ha az részt vesz a szervezett bűnözői csoportot is érintő bűncselekmények elkövetésében. Az ENSZ Egyezmény választási lehetőséget ad a büntetőjogi, polgári jogi, illetve közigazgatási szankciók alkalmazása között, meghagyva a természetes személyek büntetőjogi felelősségét; e szankcióknak azonban hatékony, arányos és elrettentő erejűeknek kell lenniük, legyenek bár büntetőjogi és nem büntetőjogi szankciók, beleértve a pénzbírságokat is (10. cikk). A jogi személlyel szemben alkalmazható büntetőjogi intézkedésekről szóló 2001. évi CIV. törvény elfogadásával - amely az Európai Unióhoz történő csatlakozásunkról szóló nemzetközi szerződést kihirdető törvény hatályba lépésekor lépett hatályba - hazánk eleget tett az egyezmény ezen követelményeinek is.

A 11. cikk a büntetőeljárással kapcsolatosan tartalmaz rendelkezéseket, valamint az Egyezményben meghatározott bűncselekmények arányos szankciókkal való fenyegetettségét írja elő. A büntetőeljárásról szóló 1998. évi XIX. törvény (a továbbiakban: Be.) rendelkezései összhangban vannak az Egyezmény szerinti, a büntetőeljárással kapcsolatban megfogalmazott elvekkel, továbbá a Btk.-ban - a bűncselekmények vonatkozásában - meghatározott büntetőjogi szankciók is megfelelnek az Egyezmény előírásainak.

Az Egyezmény értelmében el kell kobozni a bűncselekményből származó vagyont, a bűncselekmények elkövetéséhez használt vagyont, eszközöket, a bűncselekményből származó vagyon helyébe lépő vagyont, a legális javakkal összevegyített illegális vagyont, a bűncselekményből származó vagyonból származó bevételeket és egyéb hozadékokat. Megfontolásra javasolja továbbá az Egyezmény az államok számára olyan eljárás bevezetését, amely során az elkövető igazolja a feltételezetten bűncselekményből származó jövedelem törvényes forrását. Az elkobzás érdekében a Részes Államok együttműködnek, megkeresésre a másik állam elkobzásra irányuló kérelmét teljesítik (12-14. cikk).

Az elkobzott javak kiadása szempontjából fontos rendelkezése az Egyezménynek, hogy valamely Részes Állam a másik Részes Állam megkeresésére kiadja az általa elkobzott dolgot, ha az a nemzeti jogával összhangban van, annak érdekében, hogy a megkereső állam az áldozatot megfelelően kompenzálhassa, vagy a dolgot a jogos tulajdonosának kiadhassa. Ennek megfelelően megfontolják olyan kétoldalú megállapodások megkötését, amelyek az elkobzott dolog értékéhez vagy az elkobzott dolog értékesítéséből származó alapokhoz való hozzájárulások illetve részesedések mértékét rendezik a Részes Államok között (14. cikk). Az Egyezmény 14. cikke szerint a kétoldalú megállapodások megkötése opcionális lehetőség.

A Btk. 77-77/A. §-ában meghatározott elkobzás, valamint a 77/B-77/C. §-ában meghatározott vagyonelkobzás szabályai megfelelnek az Egyezményben meghatározott követelményeknek, míg a Be. 151-158. §-aiban meghatározott lefoglalás, valamint a 159. §-ban foglalt zár alá vétel szabályai biztosítják az Egyezményben foglalt rendelkezések alkalmazását.

Az Egyezmény 13. cikke tartalmazza az elkobzás érdekében megvalósítandó nemzetközi együttműködés szabályait. A nemzetközi bűnügyi jogsegélyről szóló 1996. évi XXXVIII. törvény - a háttérjogszabályként alkalmazott Be. rendelkezései alapján - lehetővé teszi az eljárási jogsegély keretében a külföldi igazságügyi hatóság lefoglalásra, illetve zár alá vételre vonatkozó megkereséseinek végrehajtását, illetve külön címekben rendelkezik a vagyonelkobzás, elkobzás végrehajtásának átadásáról és átvételéről.

Külön kiemelendő, hogy a vagyont a jogos tulajdonosnak a lefoglalást követően az állam visszajuttatja, tehát az ilyen vagyon elkobzására nem kerül sor.

Az Egyezmény 14. cikke szól a bűncselekményekből származó elkobzott jövedelem és vagyon felhasználásáról.

A bírósági végrehajtásról szóló 1994. évi LIII. törvény 163. §-a alapján az ingatlanra kimondott vagyonelkobzás esetén, továbbá, ha az adós egész vagyonára elrendelt vagyonelkobzás során megállapították, hogy a vagyonhoz ingatlan is tartozik, a végrehajtó haladéktalanul megkeresi a földhivatalt, hogy az ingatlanra az állam tulajdonjogát jegyezze be. A megkeresésben az állam tulajdonosi jogait gyakorló szervezetként a Kincstári Vagyoni Igazgatóságot kell megjelölni, és erről a Kincstári Vagyoni Igazgatóságot értesíteni kell. Ez azt jelenti, hogy az elkobzott ingatlan a Magyar Állam tulajdonába kerül.

A Részes Államok megteremtik, illetve megteremthetik kötelező, illetve fakultatív joghatóságukat az Egyezmény által kriminalizált bűncselekmények: a szervezett bűnözői csoportban való részvétel, a bűnös eredetű jövedelmek tisztára mosása, a korrupció és az igazságszolgáltatás akadályozása bűncselekmények esetén (15. cikk).

A joghatóságot kötelezően a területi hatály alapozza meg; a szuverenitás védelmének szem előtt tartásával megalapozhatja a személyi hatály, az aktív és a passzív állampolgárság egyaránt. További fakultatív joghatósági alap, ha a szervezett bűnözői csoportban való részvétel, valamint a bűnös eredetű jövedelmek tisztára mosása bűncselekményeket a Részes Állam területén kívül követik el egy másik, a területén elkövetendő (súlyos) bűncselekmény elkövetése céljából.

Az Egyezmény 15. cikkében meghatározott kötelező joghatósági szabályokkal a magyar Btk. szabályai teljes mértékben, a fakultatív joghatósági szabályokkal pedig nagyrészt összhangban vannak.

Az Egyezmény a kiadatással összefüggésben is teremt joghatósági alapot: kötelezően, ha a területén tartózkodó feltételezett elkövető kizárólag azon az alapon nem adható ki, hogy az illető az adott állam állampolgára. Megengedően pedig akkor, ha a kiadatásra egyéb okból nem kerül sor (16. cikk).

Fentieken túlmenően minden Részes Állam - belső jogával összhangban - további joghatósági szabályokat is alkalmazhat.

A kiadatást szabályozó 16. cikk vonatkozásában kiemelendő, hogy az Egyezménybe bekerült a kettős inkriminalitás követelménye.

Az Egyezmény szabályozási tárgykörébe tartozó bűncselekmények kiadatást megalapozó bűncselekménynek tekintendők a Részes Államok között hatályban levő kiadatási egyezményekben. Ezen cikk akkor is alkalmazható, ha a kiadatást kérő állam súlyos, az Egyezmény hatálya alá nem tartozó bűncselekmény(ek)re kéri nevezett kiadatását.

A Részes Államok a saját belső joguk, valamint az általuk alkalmazott kiadatási egyezményekkel összhangban - sürgős esetben - a megkereső állam kérelmére őrizetbe vehetik a területükön tartózkodó azt a személyt, akinek a kiadatását kérik, illetve megtehetik mindazokat a megfelelő intézkedéseket, amelyek biztosítják, hogy az illető jelen legyen a kiadatási eljárásnál (ideiglenes kiadatás letartóztatás, valamint a kiadatási letartóztatás intézménye).

A Részes Államok - az Egyezmény céljának szem előtt tartásával és belső joguk rendelkezéseivel összhangban - törekednek a kiadatási eljárás gyorsítására.

A kiadatást kezdeményező Részes Állam kérésére a büntetőeljárás megindítására és lefolytatására vonatkozó kötelezettséget ró az Egyezmény azon Részes Államra, amelynek területén a feltételezett bűnelkövető tartózkodik, és a kiadatást megtagadták azzal az indokkal, hogy az illető az adott állam állampolgára.

Az ítélet végrehajtása céljából kért kiadatás során a megkeresett államnak meg kell vizsgálnia a kiszabott ítéletet és annak még hátralevő része végrehajthatóságát.

A Részes Államok két- vagy többoldalú egyezményeket köthetnek a kiadatás végrehajtása részletszabályainak kidolgozására, az eljárás hatékonyságának javítására.

Az Egyezmény lehetőséget nyújt arra, hogy az Egyezmény hatálya alá tartozó bűncselekmények miatt szabadságvesztéssel sújtott személyek - büntetésük hátralévő részének hazájukban történő letöltése céljából - átszállításukat kérelmezzék (17. cikk).

A Részes Államok az Egyezmény hatálya alá tartozó bűncselekményekkel összefüggésben a lehető legszélesebb körben nyújtanak egymásnak jogsegélyt a büntetőeljárásokban. (A 18. cikk (2) bekezdése a jogi személyek felelőssége vonatkozásában külön nevesíti jogsegélynyújtás egy kötelező esetét.) Ezen cikk rendelkezései nem érintik azon egyéb - két- vagy többoldalú szerződések alapján fennálló - kötelezettségeket, amelyek teljes körűen irányadók a kölcsönös jogsegélyre. A Magyar Köztársaság számos nemzetközi egyezménynek részese, amelyek jogsegély forgalmunk jelentős hányadát lefedik.

A Részes Államoknak az Egyezmény megadja azt a lehetőséget, hogy maguk döntsék el, hogy a már meglévő kölcsönös jogsegélyegyezményeik rendelkezéseit, vagy pedig ezen Egyezmény vonatkozó, (9)-(29) bekezdéseit alkalmazzák. Az Egyezmény a jogsegélykérelmek fogadására és továbbítására hivatott, egy központi hatóság megjelölésére hívja fel a Részes Államokat (18. cikk).

A jogsegélykérelmek alaki, illetve formai elemeire, az előterjesztés, továbbá az elintézésük, teljesítésük módjára, a megtagadás lehetőségére vonatkozó szabályozás ismert és hasonlóan alkalmazott a „jogsegély-gyakorlatunkban”.

Csakúgy, mint a kiadatást szabályozó cikknél az Egyezmény itt is lehetőséget biztosít, hogy a Részes Államok két- vagy többoldalú egyezményeket köthetnek részletszabályok kidolgozására, az eljárások hatékonyságának javítására.

Az Egyezmény 16. cikkében meghatározott kiadatásra, a 17. cikk szerinti elítélt személyek átszállítására, és a 18. cikk szerinti kölcsönös jogsegélyre vonatkozó szabályoknak a nemzetközi bűnügyi jogsegélyről szóló 1996. évi XXXVIII. törvény rendelkezései megfelelnek.

Az Egyezményben foglalt bűncselekmények nyomozásával kapcsolatosan olyan két- vagy többoldalú megállapodások megkötését javasolja az Egyezmény a Részes Államok számára, amelynek értelmében azok közös nyomozó csoportokat hozhatnak létre, és amennyiben az összhangban áll jogrendszerük alapelveivel, úgy speciális nyomozati technikák alkalmazását vállalják az Egyezményt aláíró államok. Ilyenek lehetnek az ellenőrzött szállítások, elektronikus és más formájú megfigyelések, operatív akciók, amelyeket a nemzetközi együttműködésben is alkalmaznak (19-20. cikk).

A bűnüldöző szervek nemzetközi együttműködéséről szóló 2002. évi LIV. törvény 20-23. §-a széles körben teszi lehetővé a büntetőeljárást megelőzően közös bűnfelderítő csoportok felállítását. Az Európai Unió tagállamaival folytatott bűnügyi együttműködésről szóló 2003. évi CXXX. törvény 55-59. §-a az unió tagállamainak viszonylatában teremti meg a büntetőeljárás során közös nyomozócsoport felállításának lehetőségét az Európai Unió tagállamai közötti kölcsönös bűnügyi jogsegélyről szóló egyezményt a Magyar Köztársaságban kihirdető törvény hatálybalépésének napjával, azaz 2005. november 23-i hatállyal.

A Rendőrségről szóló 1994. évi XXXIV. törvény VII. fejezete részletesen tartalmazza a titkos információgyűjtésre vonatkozó rendelkezéseket, a Be. 200-206. §-ai pedig a büntetőeljárás során végzett titkos adatszerzés szabályait tartalmazzák. Az Egyezmény nem kötelező jelleggel „ösztönzi” a részes államokat ezen különleges eszközöknek a nemzetközi együttműködés keretében történő alkalmazására vonatkozó szabályok, illetve megállapodások létrehozására. A bűnüldöző szervek nemzetközi együttműködéséről szóló 2002. évi LIV. törvény 17-19. §-a, valamint 35-38. §-a a büntetőeljárást megelőzően teszi lehetővé a titkos információgyűjtéssel és az ellenőrzött szállítással kapcsolatos együttműködést, míg az Európai Unió tagállamaival folytatott bűnügyi együttműködésről szóló 2003. évi CXXX. törvénynek a fent említett időpontban hatályba lépő 62. §-ának, valamint 63-67. §-ának rendelkezései az unió tagállamainak viszonylatában teremtik meg a büntetőeljárás megindítását követően ezen eljárások alkalmazásának lehetőségét.

Több állam joghatósága esetén, a Részes Államok megfontolhatják az igazságügyi eljárás lefolytatásának átadását (21. cikk).

A 21. cikk szerinti, a büntetőeljárások átadására vonatkozó szabályoknak a nemzetközi bűnügyi jogsegélyről szóló 1996. évi XXXVIII. törvény rendelkezései megfelelnek.

Az Egyezmény 22. cikke szerint a büntetőeljárás során a külföldi elítélést figyelembe kell venni.

A Btk. 6. §-a (1) bekezdésének b) pontja lehetővé teszi a külföldi ítélet érvényének elismerését, ha az adott cselekmény a magyar jog szerint is büntetendő, és a kiszabott büntetés, illetve alkalmazott intézkedés összhangban van a magyar joggal. Az Egyezményben meghatározott bűncselekmények elkövetése miatt meghozott külföldi ítéletet ezért - amennyiben a fenti feltételnek megfelel - a magyar ítélettel azonos érvényűnek lehet tekinteni, azt a bűnügyi nyilvántartásba fel lehet venni és a magyar büntetőeljárás, illetve a büntetés kiszabás során figyelembe lehet venni.

Büntetni rendeli az Egyezmény az igazságszolgáltatás akadályozására irányuló magatartási formákat, így a tanúk kényszerítését, fenyegetését, megfélemlítését, valamint megvesztegetését, illetve a tanúvallomásba való más közrehatást, úgyszintén a bírákkal és rendvédelmi szervek alkalmazottaival szemben alkalmazott fizikai erőszakot, fenyegetést és megfélemlítést. A Részes Államok a védelmet más köztisztviselőkre is kiterjeszthetik (23. cikk).

Az Egyezmény igazságszolgáltatás akadályozásának bűncselekményére vonatkozó rendelkezése a büntetendővé nyilvánítandó magatartások körét tágan határozza meg. Az eset összes körülményére figyelemmel a Btk. következő tényállásai alkalmazhatók az egyes cselekményekre: a Btk. 250. §-ában és 255. §-ában meghatározott vesztegetés (a Btk. 255. § szankcionálja a bírósági vagy más hatósági eljárásban elkövetett vesztegetést, és e rendelkezést kimondottan az Egyezményben foglaltakra tekintettel iktatta a Btk.-ba a 2001. évi CXXI. törvény), a Btk. 229. §-ában szabályozott hivatalos személy elleni erőszak, a Btk. 242. §-ában foglalt hamis tanúzásra felhívás, valamint a Btk. 242/A. §-ában meghatározott hatósági eljárás akadályozásának törvényi tényállása.

A tanúvédelmi rendelkezések előírják a tanúk fizikai védelmét, elköltöztetését, a tanúkra vonatkozó információk, különösen a lakóhely bizalmas kezelését, a vallomástétel biztonságának elősegítését, többek között a videokonferencia alkalmazásával, továbbá megfontolásra ajánlja az Egyezmény a tanúk külföldre költöztetését kétoldalú megállapodások alapján. A tanúvédelmi rendelkezéseket alkalmazni kell a hatóságokkal együttműködő szervezett bűnözői csoportban résztvevő személyekre is. Az ilyen személyek részére a Részes Államok jogában ösztönző mechanizmusokat kell kidolgozni, így pl. a csökkentett mértékű büntetés kiszabása, és - amennyiben az nem ellentétes a jogrendszer alapelveivel - az immunitás biztosítása (mentesség a nyomozás alól) (24. cikk).

A Be.-nek a tanú védelmére (Be. 95-96. §), a különösen védett tanúra Be. 97. §), a büntetőeljárásban résztvevők személyi védelmére (be. 98. §), továbbá a tanúvédelmi programban résztvevő személyekre vonatkozó eljárási szabályai (Be. 98/A. §) mellett a büntetőeljárásban résztvevők, valamint az eljárást folytató hatóság tagjai személyi védelme elrendelésének feltételeiről és végrehajtásának szabályairól szóló 34/1999. (II. 26.) Korm. rendelet, valamint a büntetőeljárásban résztvevők, az igazságszolgáltatást segítők Védelmi Programjáról szóló 2001. évi LXXXV. törvény szabályai biztosítják a büntetőeljárásban résztvevők és hozzátartozóik számára a megfelelő védelmet.

Valamennyi Részes Államnak megfelelő intézkedéseket kell tennie az Egyezményben foglalt bűncselekmények áldozatainak védelme érdekében, és lehetővé kell tennie az áldozatok kártalanítását (25. cikk).

Az Országgyűlés 2005 novemberében fogadta el a bűncselekmények áldozatainak segítéséről és az állami kárenyhítésről szóló 2005. évi CXXXV. törvényt, amelynek rendelkezései összhangban állnak az Egyezményben foglaltakkal.

A szankciók és intézkedések mellett az Egyezmény a szervezett bűnözés elleni fellépés számos további módját is szabályozza. Így - többek között - a rendvédelmi szervek közötti, az Egyezményre közvetlenül épülő együttműködést, beleértve a rendszeres információcserét, eszközök, anyagok rendelkezésre bocsátását és a szervek közötti közvetlen együttműködést; a szervezett bűnözés természetére vonatkozó elemző-értékelő tevékenységet; számos területen speciális képzések szervezését; kutatási programok támogatását; a fejlődő államoknak nyújtott pénzügyi és technikai segítséget. Ez utóbbiban a Részes Államok önkéntes felajánlásaira számít az ENSZ, de megfontolásra javasolja, hogy a jelen Egyezmény értelmében elkobzott pénzügyi javak egy részét az államok esetlegesen e célra is fordíthatnák (26-30. cikk).

Külön hangsúlyt kap az Egyezményben a prevenció kérdésköre, amely a megelőzés számos formáját írja elő a Részes Államok számára. A nemzeti jog alapelveivel összhangban olyan jogi, adminisztratív és egyéb intézkedéseket is sürget, amelyek korlátok közé szorítják a szervezett bűnözői csoportok térnyerését a legális gazdaságban, de hasonlóan hangsúlyos az egyes foglalkozási csoportok, különösen jogászok, közjegyzők, adótanácsadók és könyvelők részére etikai kódexek kidolgozása vagy közbeszerzési szabályok olyan mérvű szigorítása, amely csökkenthetik annak lehetőségeit, hogy az eljárásokkal a szervezett bűnözői csoportok visszaéljenek. Szintén a megelőzést szolgálja a közvélemény tájékoztatása a szervezett bűnözés veszélyeiről a tömegtájékoztatás eszközein keresztül (31. cikk).

Az Egyezmény végrehajtásának elősegítése, valamint a végrehajtás folyamatának rendszeres felülvizsgálata érdekében az Egyezmény létrehozta a Részes Államok konferenciáját, amelyet az ENSZ főtitkársága első ízben legkésőbb a hatályba lépést követő egy éven belül hív össze. A konferencia adminisztratív feladatait az ENSZ főtitkársága látja el (32. cikk).

A Részes Államok az Egyezmény értelmezése vagy alkalmazása kapcsán felmerült vitáikat tárgyalások útján, ennek eredménytelensége esetén választott bíróság, majd pedig a Nemzetközi Bíróság közreműködésével rendezhetik.

Az Egyezmény a negyvenedik megerősítő vagy csatlakozási okirat letétbe helyezésétől számított 90. napon lép hatályba, amely 2003. szeptember 29. napján megtörtént.

Az Egyezmény figyelembe vesz számos hatályos, a Magyar Köztársaság által is aláírt nemzetközi szerződést. Az Egyezményben foglalt követelményeknek a magyar belső jog eleget tett.

Az Egyezmény 18. cikkének (13) és (14) bekezdése alapján a megerősítő okiratok letétbe helyezésekor tájékoztatni kell az Egyesült Nemzetek főtitkárát a kölcsönös jogsegély kérelmek átvételére és végrehajtására kijelölt központi hatóságról, valamint arról, hogy a kérelmeket milyen nyelven kívánják elfogadni.

A Magyar Köztársaságban a jogsegélykérelmek fogadására és teljesítésére az Igazságügyi és Rendészeti Minisztérium és a Legfőbb Ügyészség jogosult (a nemzetközi bűnügyi jogsegélyegyezményeinkben, valamint az ET bűnügyi tárgyú egyezményeihez tett nyilatkozatainkban is e két központi hatóságot jelöltük meg), így indokolt ilyen tartalmú nyilatkozat megtétele.

A nyelvhasználatnál pedig a magyar nyelv mellett indokolt és célszerű az angol nyelv megjelölése is. A legtöbb Részes Állam ilyen tartalmú nyilatkozatot tett, azaz a hivatalos nyelv mellett az angol nyelvet jelölték meg.

Az Egyezményt az ENSZ Közgyűlés 2000. november 15-én hozott 55/25. számú határozatával fogadta el. Az Egyezmény a negyvenedik megerősítő vagy csatlakozási okirat letétbe helyezésétől számított 90. napon, 2003. szeptember 29. napján hatályba lépett.

Magyarország a negyvenedik megerősítő vagy csatlakozási okirat letétbe helyezését követően erősíti meg az Egyezményt, így országunkra vonatkozólag az Egyezmény hatálybalépésének napja - a 38. cikk (2) bekezdése alapján - a megerősítő vagy csatlakozási okiratunk letétbe helyezését követő harmincadik nap. Ennek a naptári napját a külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg.

A jogalkotásról szóló 1987. évi XI. törvény 3. §-ára és a nemzetközi szerződésekkel kapcsolatos eljárásról szóló 2005. évi L. törvény 7. §-ára figyelemmel az Egyezmény kötelező hatályát törvényben kell elismerni és kihirdetni.