2010. évi XCVI. törvény indokolása

az egyes pénzügyi tárgyú törvényeknek a nehéz helyzetbe került lakáscélú hitelt felvevő fogyasztók megsegítése érdekében szükséges módosításokról

-----STARTING---POINT---ALTALANOS--- 

Jelenleg a magyar jelzáloghitel-állomány 6,825 milliárd forint, ennek 64 százaléka, azaz 4,332 milliárd forint a lakáshitel-állomány. A lakáshitelek 66 százaléka, azaz 2,668 milliárd forint devizahitel, amely túlnyomó része svájci frank alapú.

A deviza- és forintalapú lakáshitellel rendelkezők rendkívül sürgető problémáinak megoldása érdekében ezért intézkedéscsomag készült. A törvény három alapelv tiszteletben tartásának szellemében született:

1. a felvett hitelét az adós köteles visszafizetni,

2. a törvénycsomag a magyarországi hitelezési rendszer veszélyeztetése nélkül segít a nehéz helyzetbe kerültek adósoknak,

3. a kockázatviselésnek közösnek kell lennie.

Az intézkedéscsomag azoknak az embereknek nyújt enyhítő megoldásokat, akik nehéz helyzetükön maguk is próbálnak segíteni. A számukra nyújtott segítség a hitelezési rendszert nem veszélyeztetheti, a megoldás nem rendítheti meg a jelzáloghitelezési rendszert. Az intézkedések figyelembe veszik, hogy a hitelszerződés olyan gazdasági tranzakció, ami ugyan kockázatokat rejt, de a hitelfelvevőnek és a hitelnyújtónak közösen kell viselni e kockázatokat. Ezért szükséges az adósok és a hitelnyújtók közötti egyenlőtlenségbe több ponton is az adós védelmét szolgáló garanciákat beépíteni a jogviszonyba.

A törvény megtiltja az ügyfelek számára hátrányos esetekben az egyoldalú szerződésmódosítást, valamint az önkényes kamatemelést. Az új szabályok a jelenleg hatályoshoz képest szűkebb körben és szigorúbb feltételek mellett teszik lehetővé az egyoldalú kamatemelést. A költségek, díjak és jutalékok egyoldalú emelésére a jövőben nem lesz lehetőség.

Devizaalapú, vagy devizában nyújtott de forintban törlesztett hitelek esetében a pénzügyi intézményeknek ezentúl kötelező lesz az általuk meghatározott deviza középárfolyam, vagy ennek hiányában, illetve választásuk alapján a Magyar Nemzeti Bank által megállapított és közzétett hivatalos devizaárfolyam alkalmazása.

Elterjedt gyakorlat a pénzügyi intézmények között, hogy tiltják, vagy csak magas költség megfizetése mellett teszik lehetővé a hitel előtörlesztését. A törvény ezért biztosítani kívánja, hogy a fogyasztót ne akadályozzák az indokolatlan költségek abban, hogy éljen a számára megnyílt előtörlesztés lehetőségével. Hasonló problémakör a hitelek futamidejének átütemezésekor felszámított díjak és költségek kérdése. Sok esetben ugyanis az átütemezés jelenthet megoldást az átmeneti fizetési gondokkal küzdő családok számára. A törvény ezért arra az esetre, amennyiben megállapodás születik az adós és a hitelnyújtó között a futamidőhosszabbítás tekintetében, ötévenként egy alkalommal ingyenességet biztosít az átütemezés teljesítésére.

A tartósan fizetésképtelen adósok esetében sem jogpolitikai, sem üzletpolitikai szempontból nem indokolt, hogy a nemteljesítés következményei egy bizonyos időponton túl is tovább halmozódjanak az egyébként is ellehetetlenült adós számláján. Az ilyen esetekben a pénzügyi intézmények nem kérhetnek büntetőkamatokat és más extra díjakat. Ezzel egyidejűleg biztosítani kell azt is, hogy az ilyen adósok ne kerüljenek kedvezőbb helyzetbe azoknál, akik szerződésszerűen teljesítik adósságszolgálatukat.

Az igazságosság jegyében az intézkedések nem terjednek ki az üzleti célú befektetésekre, és kizárólag a lakáscélú hitelesek számára nyújtanak segítséget. Az új szabályok a már fennálló szerződések állományára is kiterjednének, indokolt esetekben a hatálybalépéshez képest biztosított tizenöt napos felkészülési idővel.

A törvénycsomag jogszabályba történő átültetése két hatályos törvény módosítása által történik.

A törvényben érintett két törvény: a hitelintézetekről és pénzügyi vállalkozásokról szóló 1996. évi CLXII. törvény (a továbbiakban: Hpt.), valamint a fogyasztónak nyújtott hitelről szóló 2009. évi CLXII. törvény (a továbbiakban: Fnyht.).

-----STARTING---POINT---RESZLETES---

Az 1. §-hoz

A devizában nyilvántartott, illetve devizában nyújtott, de forintban törlesztett hitelekhez kapcsolódó fizetések alkalmával (pénzügyi intézmény által történő folyósítás, ügyfél általi elő-, vagy végtörlesztés és díjak megfizetése) az egyes devizanemek bankok által meghatározott átváltási, illetve eladási árfolyamai közötti jelentős különbség miatt az ügyfeleket terhelő indokolatlanul magas költség keletkezik. A törvény ezért az átváltásokat a pénzügyi intézmény által meghatározott deviza-középárfolyamhoz, illetve ennek hiányában, vagy a bank választása esetén, az Magyar Nemzeti Bank által megállapított és közzétett, hivatalos devizaárfolyamához köti. A bank az átvállalással és számítással összefüggésben külön költséget, díjat vagy jutalékot nem számolhat fel.

A fenti szabályok nem érvényesek arra az esetre, ha a törlesztőrészletet devizában fizetik.

A 2. §-hoz

A törvény a Hpt. jelen törvény elkészítésének időpontjában hatályos 209. § (1) a) pontjában szereplő „hitelintézet” kifejezés helyére a „pénzügyi intézmény” kifejezést illeszti, tekintettel arra, hogy a pénzügyi vállalkozásoknak is rendelkezniük kell a folytatni kívánt tevékenységre vonatkozó üzletszabályzattal.

Fentieken túlmenően a törvény biztosítja, hogy a Hpt. 200/A. §-ban előírt új szabály szerepeljen a pénzügyi intézmények általános szerződési feltételeiben.

A 3. §-hoz

A Hpt. jelen törvény elkészítésének időpontjában hatályos 210. §-a a fogyasztókkal kötött kölcsönszerződések és pénzügyi lízingszerződések tekintetében speciális rendelkezéseket tartalmaz a fogyasztó számára kedvezőtlen egyoldalú szerződésmódosítás tekintetében. A törvény ezen szerződési körön belül vezet be egy további alkategóriát, és állapít meg a hatályosnál szigorúbb feltételeket. A törvény értelmében a lakáscélú hitel- és kölcsönszerződések valamint pénzügyi lízingszerződések esetében a Hpt. egyértelműen kimondja az ügyfél számára kedvezőtlen egyoldalú szerződésmódosítás tilalmát.

A pénzügyi intézmények számára kivételes esetekre fenntartott kedvezőtlen, egyoldalú módosításhoz való jog leszűkül a kamatemelés esetére, melynek feltételei is lényegesen szigorodnak. A módosítás részletes szabályait, a módosítást megalapozó, szigorúbb körülményeket és feltételeket Kormányrendelet szabályozza.

A Hpt. 210/A. § (5) bekezdés célja, annak biztosítása, hogy a szerződés felmondását követő kilencvenedik naptól az ügyfél által a pénztartozásért fizetendő összegben ne kaphassanak helyet szankciós jellegű összetevők.

A módosítás a kölcsönszerződés felmondását követő 90. naptól megtiltja a fogyasztó nem teljesítéséhez kapcsolódóan késedelmi kamat, díj, költség vagy jutalék felszámítását.

Az új (6) bekezdés pontosító jellegű a tekintetben, hogy kezeli azokat a helyzeteket, amikor devizahitelek esetében a szerződés előre rögzített szabályai értelmében a szerződés felmondásakor az addig devizában nyilvántartott tartozást forintra váltják át. Ebben az esetben a kilencvenedik napot meghaladóan a pénzügyi intézmény által felszámítható összeg nem alapulhat a felmondást megelőzően irányadó kamat mértékén.

A 4. §-hoz

A paragrafus az átmeneti rendelkezéseket tartalmazza. A törvény előterjesztőinek célja, hogy az egyes rendelkezések a rendkívüli helyzetre való tekintettel minél előbb, és az alkotmányos keretek által lehetővé tett minél szélesebb körben terjedjenek ki a fogyasztókkal kötött, már fennálló szerződésekre is.

Az átmeneti rendelkezések Hpt.-be történő illesztése lehetővé teszi jelen törvény deregulációját.

Az 5. §-hoz

Az új fogalommeghatározás Hpt.-be történő illesztésére a törvény által bevezetett új intézkedések által érintett szerződési kör pontos meghatározásához van szükség. Az igazságosság jegyében a törvény rendelkezései csak a fogyasztók által, és lakáscélra létesített hitelviszonyokat érinti. A meghatározás ezért nem tartalmazza az üzletszerű, illetve a nem lakáscélú hitelszerződések körét, így többek között a szabadfelhasználású hitelek alapjául szolgáló hitelviszonyokat sem. A megalkotott meghatározás alapján azonban az intézkedések a devizahitelesek mellett a forinthitelesekre is kiterjednek.

A 6. §-hoz

Az új fogalommeghatározás Fnyht.-be történő illesztésére a törvény által bevezetett új intézkedések által érintett szerződési kör pontos meghatározásához van szükség.

A 7. §-hoz

Annak biztosítása érdekében, hogy az ügyfelek által önerőből történő előtörlesztést ne terheljék és akadályozzák indokolatlan költségek, az előtörlesztéssel kapcsolatban felszámítható költségek felső határát a törvény egyrészt csökkenti a jelenleg hatályos értékekhez képest (2,5, illetve 2%-rel 1,5, illetve 1%-ra), illetve egy új ingyenes esetkört is bevezet. Az új szabályozása futamidőből eltelt két év után is ingyenességet biztosít a két évet követő első előtörlesztés alkalmával. Az előtörlesztés összege és időpontja tekintetében rögzített korlátozások a jogszabályi lehetősséggel történő rosszhiszemű visszaélések megakadályozását szolgálják. A hitelkiváltással kapcsolatos korlátozás az adósok helyzetét kihasználó hitelközvetítők nyerészkedésének gátját biztosítja.

A 8. §-hoz

Számos esetben az átmeneti fizetési gondokkal küzdő ügyfél számára megoldást jelent a futamidő átütemezése. A törvény az ilyen jellegű átütemezéseket gátló, illetve terhelő költségeket kívánja megszüntetni. Abban az esetben tehát, ha sor kerül a futamidő hosszabbítására, a hosszabbítással kapcsolatban a hitelintézet semmilyen extra díjat és költséget nem számíthat fel az ügyfélnek.

A módosítás célja, hogy nyilvánvalóvá tegye a futamidő-hosszabbítás gyakorlatilag kötelező és lehetséges esetei közötti különbséget. A (4) bekezdés a fogyasztó kezdeményezésére gyakorlatilag kötelezővé teszi a futamidő-hosszabbítást, de a fogyasztó számára ez a lehetőség csak akkor biztosított, ha legalább kilencven napos késedelemben van.

A kérelmet a Hpt. rendszerébe helyezve ez azt jelenti, hogy a fogyasztó nagy valószínűséggel bekerül a KHR-be, ezért e lehetőség visszaélésszerű gyakorlása ésszerűtlen. Ugyanakkor a (3) bekezdés egyéb esetekben a hitelező döntésére bízza a futamidő hosszabbításának lehetőségét, viszont mindkét esetben legfeljebb egy alkalommal ingyenessé teszi a futamidő hosszabbítását.

A 9. §-hoz

A paragrafus az átmeneti rendelkezéseket tartalmazza. A törvény előterjesztőinek célja, hogy az egyes rendelkezések a rendkívüli helyzetre való tekintettel minél előbb, és az alkotmányos keretek által lehetővé tett minél szélesebb körben terjedjen ki a fogyasztókkal kötött, már fennálló szerződésekre is.

Az átmeneti rendelkezések Fnyht.-be történő illesztése lehetővé teszi jelen törvény deregulációját.

-----STARTING---POINT---VEGE---

A 10. §-hoz

Hatályba léptető rendelkezés.