2009. évi CL. törvény indokolása

az egyes pénzügyi tárgyú törvények módosításáról

-----STARTING---POINT---ALTALANOS--- 

A csődeljárásról és a felszámolási eljárásról szóló 1991. évi XLIX. törvény (a továbbiakban: Cstv.) módosítása arra vonatkozik, hogy a csődeljárás alatt az adóst automatikusan megillető fizetési haladék (moratórium) alatt a hitelintézettel, befektetési vállalkozással kötött ún. pozíciólezáró nettósításra vonatkozó keretmegállapodások alapján érvényesítendő nettósítási igények és annak biztosítékai (óvadékok) érvényesíthetők legyenek akkor is, ha az adós nem pénzügyi szektorbeli intézmény.

Az Országgyűlés 2009. március 23-án fogadta el a pénzügyi közvetítőrendszer felügyeletét érintő egyes törvények módosításáról szóló 2009. évi XIII. törvényt, amelyben módosította a hitelintézetekről és a pénzügyi vállalkozásokról szóló 1996. évi CXII. törvény (a továbbiakban: Hpt.) egyoldalú szerződésmódosításra vonatkozó rendelkezését. A törvény célja a szabályok pontosítása, egyértelművé tétele.

A pénzforgalmi szolgáltatás nyújtásáról szóló 2009. évi LXXXV. törvény Országgyűlés általi elfogadására 2009. július 22-én került sor, ugyanakkor szinte párhuzamosan 2009. július 18-án került kihirdetésre a belső piaci pénzforgalmi szolgáltatásokról szóló 2007/64/EK irányelv helyesbítése, amelynek a hazai törvényben történő átvezetésére immár nem kerülhetett sor. A törvény ezt a módosítást kívánja átvezetni a hazai szabályozásban.

Az Európai Bizottság a 2009. február 24-én érkezett hivatalos felszólításában azt kifogásolta, hogy a Bizottság Főtitkársága által működtetett notifikációs adatbázisba (MNE) bejelentett magyar jogszabályok eltérést mutatnak a pénzügyi eszközök piacairól szóló 2004/39/EK irányelv és annak végrehajtásáról szóló 2006/73/EK irányelv rendelkezéseihez képest, így a törvény tartalmazza a fenti irányelvek vonatkozásában indított kötelezettség-szegési eljárás következtében a tőkepiacról szóló 2001. évi CXX. törvényben (a továbbiakban: Tpt.), és a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvényben szükségessé vált módosításokat.

A törvény külön - az új Polgári Törvénykönyv rendelkezéseitől eltérő tartalmú - meghatározást ad a vállalkozás fogalmára a Bizottság 800/2008/EK rendeletének (a továbbiakban: általános csoportmentességi rendelet) közvetlen hatálya miatt.

Az Alkotmánybíróság 144/2008. (XI. 26.) AB határozata (a továbbiakban: Abhat.) megállapította, hogy a bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény több rendelkezése alkotmányellenes, erre tekintettel e rendelkezéseket 2009. június 30. napjával megsemmisítette.

A bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény (a továbbiakban: Bnytv.) 2009. június 30-án hatályba lépett, amely a bűnügyi személyes adatokat tartalmazó nyilvántartások rendszerét új elvi és szakmai alapokra helyezte és az Abhat.-ban foglalt követelményeknek megfelelően szabályozza a tárgykört. A Bnytv. hatályba lépésével átalakult a bűnügyi nyilvántartási rendszer eddigi szerkezete. Emiatt szükségessé vált a pénzügyi tárgyú törvények azon rendelkezéseinek a módosítása, amelyek a büntetett előélet igazolását írták elő a piaci szereplők számára.

-----STARTING---POINT---RESZLETES---

Az 1. §-hoz

A módosítás a gazdaság fehérítését, és a közlekedésbiztonság javítását szolgálja. A módosítás egyik lényeges eleme, hogy a biztosító a gépjárműkár helyreállításához szükséges költségek általános forgalmi adóval növelt összegét a károsultnak kizárólag akkor térítheti meg, ha a károsult által bemutatott számla tartalmazza a gépjármű helyreállításához szükséges munkálatok megnevezését, anyagköltségét és munkadíját, valamint a fizetendő általános forgalmi adó összegét, egyéb esetben csak nettó összeget, vagy az értékcsökkenés összegét térítheti meg. A módosítás kitér továbbá a biztosítóval szerződött szervizek által nyújtott szolgáltatások térítésére. A károsultnak tehát elemi érdeke lesz a jövőben, hogy a gépjárműben keletkezett károkat szakszervizben javítsák meg és az egyéb módon történő javítást elkerüljék.

Közlekedésbiztonsági szempontból új előírás, hogy a biztosítónak ezután jelentési kötelezettsége keletkezik a közlekedési hatóság felé, ha a gépjármű meghatározott okok miatt közlekedésre alkalmatlannak tekinthető. Ekkor megindul az eljárás (műszaki vizsgálat) annak az eldöntésére, hogy a gépjármű a továbbiakban alkalmas-e a közlekedésre. A törvény eredményeként javulhat a közlekedésben résztvevő gépjárművek műszaki színvonala, tekintettel arra, hogy a kártérítésként fizetendő összeg csak a közlekedési hatóság eljárását követően fizethető ki a károsult részére, és csak akkor, ha a gépjármű alkalmas a közlekedésre, vagy ha azt - alkalmatlanság esetén - vagy ideiglenesen, vagy végleg kivonták a forgalomból. Az előlegen kívül nem fizethető ki a kártérítési összeg, ha a károsult gépjármű üzemben tartója kivonja magát ezen műszaki vizsgálat alól, így a károsult fél is érdekeltté válik abban, hogy a gépjárműve megfelelően javíttatásra kerüljön.

A törvény kiterjeszti ezen előírások alkalmazását a kötelező gépjármű-felelősségbiztosítás körén kívül eső gépjárműben keletkezett károk esetköreire is.

A 2. §-hoz

A pénzforgalmi szolgáltatás nyújtásáról szóló 2009. évi LXXXV. törvény 34. §-ának kiegészítése lényegében számított hatósági árat vezet be a bankkártyás forgalomban számított bankközi jutalékok vonatkozásában. (lásd e törvény 165. §-a) Annak érdekében, hogy ez összhangban legyen az árak megállapításáról szóló 1990. évi LXXXVII. törvénnyel, szükséges a törvény megfelelő módosítása is.

A 3-6. §-hoz

Az 3-6. §-ok a Cstv. módosítását indítványozzák, mégpedig arra vonatkozóan, hogy a csődeljárás alatt az adóst automatikusan megillető fizetési haladék (moratórium) alatt a hitelintézettel, befektetési vállalkozással kötött ún. pozíciólezáró nettósításra vonatkozó keretmegállapodások alapján érvényesítendő nettósítási igények és annak biztosítékai (óvadékok) érvényesíthetők legyenek akkor is, ha az adós nem pénzügyi szektorbeli intézmény. Ennek azonban - a csődvagyon védelme érdekében - az a feltétele, hogy az említett megállapodást a csődeljárás kezdeményezését megelőzően több fél évvel kötötték. A Cstv. 11. §-a (3) bekezdésének módosítása azt célozza, hogy a hazai és nemzetközi pénzügyi befektetők érdekeltsége fennmaradjon a magyarországi ügyletkörük fenntartásában, ugyanakkor azonban ne legyen a jogszabálymódosításnak olyan hatása, hogy érdemben csökkentse a csődvagyont, és a többi hitelezőt kevésbé tegye érdekeltté a csődegyezség kimunkálásában, azaz abban, hogy minél kevesebb esetben kerüljön sor felszámolás kezdeményezésére.

A tárgybeli módosítás indoka tehát az, hogy a befektetési szolgáltatók és az exportorientált termelő, szolgáltató vállalkozások közötti egyes származékos ügyletekben a Tpt. szerinti pozíciólezáró nettósítás alkalmazása, és annak hatékony nemzetközi szokványok alapján kidolgozott pénzügyi biztosítékai révén lényegesen csökkenthetők a pénz- és tőkepiaci ügyletek elszámolási és partnerkockázatai, a biztosítékok érvényesíthetőségének javítása következtében pedig növekszik a befektetők biztonsága, azaz csökken a rendszerkockázat, ezenkívül csökken a szavatoló tőke-szükséglet is a befektetési szolgáltatóknál, és ezáltal a forgalmazási költségek is gazdaságos szinten tarthatók. A pozíciólezáró nettósítás olyan lehetőség a felek keretmegállapodása alapján, amely az egyes tőzsdén kívüli határidős ügyleteknél a szerződés nemteljesítésekor vagy a felek által meghatározott egyéb felmondási esemény bekövetkeztekor az azonnali deviza- és értékpapírügyletből, származtatott ügyletből, repó- vagy fordított repóügyletből, értékpapír-kölcsönzésre irányuló megállapodásból, óvadéki, illetve biztosítéki célt szolgáló egyéb szerződésből, vagy más hasonló pénzügyi ügyletből eredő tartozásoknak és követeléseknek az adott pénzügyi termék piacán elfogadott elszámolásaként egyetlen nettó tartozássá vagy követeléssé történő átalakítását teszi lehetővé, amelynek eredményeként a tartozás vagy a követelés kizárólag az ekként megállapított nettó összegre korlátozódik. Ezt az előnyt és az adós kamatterheinek a csődeljárás alatti indokolatlan növekedésének elkerülését hivatott a jelen jogszabálymódosítás elősegíteni.

A módosítás továbbá tartalmazza a Cstv. 44. §-a (1) bekezdésének a jogalkalmazást segítő pontosítását is. Ez a bekezdés a felszámolási eljárásban az egyezségkötés feltételeit tartalmazza. A hatályos szöveg pontosítása azért szükséges, hogy egyértelmű legyen, hogyan kell a hitelezők szavazatát számolni a követelésarányos szavazati jog módszere figyelembe vételével.

A 7-9. §-hoz

Az Áht. hatályos szabályai csak központi költségvetési szerv közintézetnél teszik lehetővé, hogy rájuk nézve külön törvény előírhassa felügyelő testület létrehozatalát, vagy pénzügyi megbízott megbízását. A módosítás azt célozza, hogy a közüzemeknél is lehessen felügyelő testület, a külön törvényben foglalt részletes szabályok szerint. A közüzem számára 2010-től lehetővé válik többek között a fejlesztési hitel felvétele, ami jelentős mértékben befolyásolhatja a közüzem következő években történő gazdálkodását, előirányzatai felhasználását. Indokolt tehát, hogy a hitelfelvételről csak gondos mérlegelést követően hozhasson döntést a közüzem.

A törvény pontosítja a közüzem - fentebb már hivatkozott - fejlesztési hitelfelvételének keretszabályát az Áht.-ban. A törvénymódosítás azért is szükséges, mert a közpénzekkel, közvagyonnal való felelős gazdálkodás érdekében a hitelfelvételhez az irányító szerv előzetes kontrollja lenne indokolt. A közüzemnek a hitel visszafizetését saját vagyonából és forrásaiból kell biztosítania. A hitelfelvétel mértékét és feltételeit a külön jogszabályoknak kell szabályozniuk, az Áht. csak a mindenkori hitelállomány felső korlátját határozza meg, a túlzott eladósodás megelőzése érdekében.

A módosítás kiegészíti továbbá az Áht. felhatalmazó rendelkezéseit a miniszterek és a helyi önkormányzatok részére adott felhatalmazással, amely szerint az irányításuk vagy felügyeletük alá tartozó költségvetési szervek tekintetében rendeletben szabályozhatják a közszolgáltatások ellátásával összefüggő feladatellátási megállapodások részletes szabályait. A feladatellátási megállapodás megkötését az Áht. 94. §-a írja elő, közüzem tekintetében kötelező ilyen megállapodást kötnie a közüzemnek és a feladatellátását finanszírozó szervnek.

A 10-18. §-hoz

Az 1994. évi XLII. törvény (a továbbiakban: Etv.) 6. §-ának a Magyar Köztársaság 2010. évi költségvetését megalapozó egyes törvények módosításáról szóló 2009. évi CIX. törvénnyel kihirdetett módosításával lehetővé válik, hogy a gazdasági és pénzügyi válság hatásainak csökkentése érdekében a MEHIB Zrt. által az állam készfizető kezessége mellett nyújtható viszontbiztosítási tevékenység eddig korlátozott alanyi köre kiterjesztésre kerüljön a hitelbiztosítási piac további szereplőire, amennyiben majd a programot az Európai Bizottság jóváhagyja. Az intézkedés szükségessé teszi a változások következetes végigvezetését a törvényben.

Az intézkedésekkel ideiglenesen - a végrehajtást szolgáló kormányrendeletek keretfeltételei között - amíg ezt a tevékenységet a piaci szereplők igazolt módon nem végzik, azok a magyar exportőrök és belföldi értékesítést végző, alapvetően kis- és közepes méretű vállalkozások juthatnak pótlólagos biztosítási fedezethez, amelyek számára pénzügyileg megalapozott ügyleteik megvalósításához a magán hitelbiztosítási piac (átmeneti időre) nem, vagy csak elégtelen mértékben áll rendelkezésre a pénzügyi válság miatt.

A módosítás egyértelművé teszi, hogy a Bit. és a 2007. évi CLIX. törvény rendelkezéseit a MEHIB Zrt. nem-piacképes kockázatú biztosítási tevékenysége esetére nem kell alkalmazni. A gazdasági társaságokról szóló törvénnyel való összhangot szolgálja névváltozást tartalmazó, illetve technikai módosítás.

A deviza-árfolyam kockázatnak a hitelbiztosító által vállalható többi kockázattól elkülönült kezelési lehetőségére vonatkozó jogszabályi háttér megfogalmazása a finanszírozást végző pénzügyi intézmények kockázatkezelési és tőkemegfelelési szabályaihoz történő illeszkedés miatt indokolt. A devizaárfolyam kockázatok tekintetében eddigiekben kizárólag az export bevételekhez hasonló jelentőségű beutazó turizmus, vevő oldali fizetési kockázatainak biztosítására volt lehetőség. Ezt a korlátot oldja fel a jelen módosítás.

A törvény hatályos szövegében a kockázatokra vonatkozó fogalmak kiegészítésre kerülnek. Erre azért van szükség, hogy meghatározásra kerüljenek az Állam készfizető kezessége mellett művelhet ő egyéb biztosítási, illetőleg viszontbiztosítási tevékenységek, melyek nem exporthitelezési kockázatokat fednek le.

2010-től a költségvetés definíciója pénzügyi tervre szűkül (jelenleg pénzügyi terv, illetve alap), így a központi költségvetés, mint terv terhére történő kötelezettségvállalás nem értelmezhető. Jogilag a kötelezettség alanya a Magyar Állam.

A törvény rendelkezik arról, hogy az Állam az e törvény alapján vállalt jogszabályi kezességek esetén eltekint az államháztartásról szóló 1992. évi XXXVIII. törvényben említett kezességvállalási díj megfizetésétől.

A módosítás tartalmazza az Etv. végrehajtási rendeleteinek kiadására vonatkozó felhatalmazó rendelkezések pontosítását, figyelemmel a definíciós változásokra.

A 19-62. §-hoz

A Hpt. módosításának célja, hogy a pénzügyi szolgáltatások közvetítőire vonatkozó szabályok - elsődlegesen fogyasztóvédelmi szempontból - kiegészítésre, egységesítésre kerüljenek. Ennek részeként az ügyfél nevében eljáró közvetítőt (alkuszt) is megjeleníti az 1996. évi CXII. törvényben azzal, hogy az általa végezhető alkuszi tevékenység is a pénzügyi szolgáltatás közvetítésének egyik típusa, valamint az alkusz az alkuszi tevékenységen kívül más pénzügyi szolgáltatást nem végezhet (amely nem zárja ki, hogy egyéb szolgáltatást, példaként biztosításközvetítést végezzen).

A törvény kettős csoportosítást alkalmaz, egyrészt meghatározza a pénzügyi szolgáltatások, mint tevékenységek négy típusát (kiemelt közvetítés, ügynök, pénzforgalmi közvetítés, valamint alkusz), másrészt a közvetítők, mint intézmények vonatkozásában is elhatárolja a függő és a független közvetítőt azzal, hogy az elsődleges elhatárolási szempont az általa végzett szolgáltatás, illetve az, hogyha több szolgáltatást is közvetít, akkor ezen szolgáltatások versengőek-e.

A transzparencia és az egyértelmű felelősségi viszonyok érdekében korlátozza a közvetítői láncolatok kialakulását. Közvetítővel pénzügyi szolgáltatás közvetítése tevékenységi körében megbízási szerződést kötött jogi személy, jogi személyiség nélküli gazdasági társaság és egyéni vállalkozó ezen ügyletek teljesítéséhez további megbízási szerződést nem jogosult kötni.

A kiemelt közvetítés (ahol a közvetítő a megbízó nevében, javára szerződést is köthet, kötelezettséget vállalhat) változatlanul engedélyköteles mind a megbízó pénzügyi intézmény, mind a közvetítő oldaláról, valamint abban sem történik változás, hogy az ügynök (aki a megbízó nevében nem köthet szerződést, illetve az ügyfél pénzét nem kezelheti) megbízása a pénzügyi intézmény oldaláról bejelentés-köteles marad.

A független közvetítőként történő működéshez ugyanakkor a továbbiakban engedélyt kell kérni, valamint az okozott károkért való helytállás biztosítása céljából kötelező felelősségbiztosítás kerül előírásra. E mellett a független közvetítők vezető állású személyeire is követelményeket állapít meg.

A jövőben a közvetítő köteles az ügyfelét (leendő ügyfelét) tájékoztatni arról, hogy kinek a nevében jár el, kinek az érdekeit közvetíti. Kitér a közvetítői díjazásra, egyben azt is rögzíti, hogy a közvetítő - e tevékenységi körében - díjazásra kizárólag a megbízójától jogosult.

Szakmai követelményeket is megfogalmaz a közvetítést végző természetes személyekre, egyrészt a biztosításközvetítőkkel megegyezően e körben is bevezeti a PSZÁF hatósági vizsgát, másrészt kimondja, hogy a megbízó, munkáltató köteles gondoskodni arról, hogy a vele munkaviszonyban vagy megbízási jogviszonyban álló természetes személy a közvetített szolgáltatással kapcsolatban részletes ismeretekkel rendelkezzen.

A 63. §-hoz

A lakás-előtakarékossági szerződés után a közvetítőnek csak akkor jár díj, ha az ügyfél a számlanyitási díjat megfizette.

A 64. §-hoz

Szükségessé vált az MFB tv. módosítása az MFB Zrt. alkalmazottai büntetetlen előéletének igazolása tekintetében a Hpt-re való hivatkozás beépítésével, amely pontosan meghatározza azon bűncselekményi kört, amely tekintetében a büntetett előélet releváns lehet.

A 65-91. §-hoz

A törvény egyrészről jogtechnikai jellegű módosításokat tartalmaz, mivel az új Polgári Törvénykönyv elfogadása miatt szükségessé vált a Tpt.-ben található bizonyos fogalmak módosítása. Külön - az új Polgári Törvénykönyv rendelkezéseitől eltérő tartalmú - meghatározást ad a vállalkozás fogalmára a Bizottság 800/2008/EK rendeletének (általános csoportmentességi rendelet) közvetlen hatálya miatt. Emellett a belső piaci pénzforgalmi szolgáltatásról szóló 2007/64/EK irányelv rendelkezéseinek megfelelően módosítja a kis- és középvállalkozások Tpt.-ben található definícióját, biztosítva az összhangot a pénzforgalmi szolgáltatások nyújtásáról szóló 2009. évi LXXXV. törvény rendelkezéseivel.

A törvény a pénzügyi eszközök piacairól szóló 2004/39/EK irányelv és annak végrehajtásáról szóló 2006/73/EK irányelv vonatkozásában indított kötelezettség-szegési eljárás következtében szükségessé vált módosításokat tartalmazza (pl. szabályozott piac definíciója).

A Tpt. 297. § (1) szerint tőzsdei tevékenység a tőzsdei termék szervezett, szabványosított kereskedésének üzletszerű lebonyolítása. A Tpt. 5. § (1) 126. pontja szerint tőzsdei termék: a tőzsdén forgalmazott pénzügyi eszköz, deviza és áru. Ezek közül egyik kategóriába sem tartoznak bele - így jelenleg tőzsdei kereskedés tárgyát sem képezhetik - az üvegházhatású gáz kibocsátási egységek és a légszennyező anyag kibocsátási jogok. Az áru fogalmának jelen törvény szerinti módosítása megnyitja a lehetőséget arra, hogy a tőzsdei kereskedésben érdekelt piaci szereplők a Budapesti Értéktőzsdén is kereskedhessenek ezen termékekkel.

A törvény a szabályozott piacra bevezetett értékpapírok kibocsátóival kapcsolatos információkra vonatkozó átláthatósági követelmények harmonizációjáról és a 2001/34/EK irányelv módosításáról szóló 2004/109/EK irányelv (a továbbiakban: Transzparencia irányelv) 2. cikk (1) bekezdés i) pontja, valamint a szabályozott piacra bevezetett értékpapírok kibocsátóival kapcsolatos információkra vonatkozó átláthatósági követelmények harmonizációjáról szóló 2004/109/EK irányelv egyes rendelkezéseinek végrehajtására irányadó részletes szabályok megállapításáról szóló 2007/14/EK irányelv (a továbbiakban: Transzparencia vh-i irányelv) 2. cikkében foglaltaknak való megfelelést szolgálja, pontosítva a Tpt. jelenlegi rendelkezéseit.

A Transzparencia irányelv 6. cikk (2) bekezdésében foglaltak szerint pontosítja a Tpt. rendelkezéseit, aszerint, hogy az időközi vezetőségi beszámoló helyett készített negyedéves jelentésnek mind tartalmában, mind pedig közzétételének időpontjában a féléves jelentésre vonatkozó szabályoknak meg kell felelnie. Pontosítja továbbá, hogy a közzétételi kötelezettség kizárólag részvénykibocsátókra vonatkozik, továbbá hogy az adatokat az egyes részvénysorozatokra, az összes szavazati jog és tőke, valamint a saját részvények számának megadásával, minden naptári hónap utolsó napjára vonatkozó érvényességgel és 1 munkanapon belül kell közzétenni.

A Tpt. 54. § (7) bekezdése határozza meg az időközi vezetőségi beszámolók közzétételének határidejét, amely az adott hathónapos időszak kezdete utáni tizedik hét és a vége előtti hatodik hét közötti időszakra kell, hogy essen. Ezzel kapcsolatosan nem tisztázott, hogy a hetek alatt naptári hetet kell érteni vagy hétnapos periódust. Az időközi vezetőségi beszámolók közzétételének határidejére vonatkozó fenti pontosítás a tehát a hetekben meghatározott határidő napokban való megjelölését tartalmazza.

A törvény a gazdálkodó szervezet terminológiájának - vállalkozásra történő - átvezetését tartalmazza, tekintettel arra, hogy a Tpt. külön - az új Polgári Törvénykönyv rendelkezéseitől eltérő tartalmú - meghatározást ad a vállalkozás fogalmára a Bizottság 800/2008/EK rendeletének (általános csoportmentességi rendelet) közvetlen hatálya miatt.

A törvény a pénzügyi eszközök piacairól szóló 2004/39/EK irányelv és annak végrehajtásáról szóló 2006/73/EK irányelv vonatkozásában indított kötelezettség-szegési eljárás következtében szükségessé vált módosítást tartalmazza, és biztosítja a 2004/39/EK irányelv 34. cikkének, 40. cikk (2) és (5) bekezdésének való megfelelést, valamint a módosítások miatt szükséges belső hivatkozásokat pontosítja.

A törvény egyértelművé teszi, hogy az ISIN azonosító kiadásakor a központi értéktárnak a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezései szerint kell eljárnia.

Szükségessé vált a Tpt. azon rendelkezéseinek a módosítása, amelyek a büntetett előélet igazolását írták elő a piaci szereplők számára. Egyrészt pontosan meghatározza azon bűncselekményi kört, amely tekintetében a büntetett előélet a Tpt. rendelkezései szerint releváns lehet, másrészt előírja, hogy az érintett személy a Bnytv. mely bűnügyi nyilvántartásában való szereplést köteles igazolni.

A 92-111. §-hoz

A korábbi szabályok alapján biztosító, illetve a független biztosításközvetítő a jogviszony megszűnését követő 30 napon belül köteles a Felügyeletnek bejelenteni és az erre vonatkozó változást a biztosításközvetítők nyilvántartásában átvezetni, ha a természetes személy biztosításközvetítőnek a biztosítóval, illetve a független biztosításközvetítővel fennálló jogviszonya megszűnt. Ez szabályozás azonban szükségtelenül és aránytalanul korlátozza a természetes személy biztosításközvetítőknek az Alkotmány 70/B. § (1) bekezdésében is deklarált munkavállaláshoz való jogát, tekintettel arra, hogy a Bit. 33. §-a (7) bekezdésének 1. fordulata alapján a biztosításközvetítő mindaddig nem létesíthet más biztosítóval vagy biztosításközvetítővel biztosításközvetítésre irányuló újabb munkaviszonyt, illetve munkavégzésre irányuló egyéb jogviszonyt, amíg a biztosító a jogviszony megszűnését a nyilvántartásban át nem vezeti. A jelenlegi technikai feltételek mellett azonban nem lehet akadálya annak, hogy a biztosító a jogviszony megszűnését két munkanapon belül a nyilvántartásban átvezesse.

A törvény a Bnytv. hatályba lépésével átalakult a bűnügyi nyilvántartási rendszernek való megfelelés érdekében pontosan meghatározza azon bűncselekményi kört, amely tekintetében a büntetett előélet a Bit. rendelkezései szerint releváns lehet, másrészt előírja, hogy az érintett személy a Bnytv. mely bűnügyi nyilvántartásában való szereplést köteles igazolni.

A törvény előírja a biztosítók számára, hogy a kártalanítás során tételesen nevezzék meg, hogy milyen jogcímen mekkora kompenzációt ajánlanak, amely hozzájárul a kártalanítás jelenleginél átláthatóbb, tehát az ügyfél számára kedvezőbb lebonyolításához.

A 2002/83/EK irányelv élet és a 2002/13/EK irányelv nem-élet elfogadása óta az európai fogyasztói árindex (EICP) 14,90%-al növekedett, ezért a 2002/83/EK irányelv 30. cikke, továbbá a 2002/13/EK irányelv 1. cikke [73/239/EGK irányelv 17a. cikke] szerint érvényesíteni kell a megfelelő mértékű indexálást. A törvény ennek megfelelően korrigálja a Bit.-ben szereplő értékhatárokat, figyelemmel a Bit. 9/A. §-ában foglalt rendelkezésekre.

A 112. §-hoz

Az elektronikus pénzkibocsátó szakosított hitelintézet is jogosult pénzügyi szolgáltatás közvetítésére.

A 113. §-hoz

Nem tartozik a 2007. évi CXXXVI. törvény hatálya alá a Hpt. 2. számú melléklete I. fejezet 12.2. pont szerinti ügynöki tevékenység.

A 114-143. §-hoz

A törvény az Európai Parlament és Tanács pénzügyi eszközök piacairól szóló 2004/39/EK irányelve és annak végrehajtásáról szóló 2006/73/EK irányelv vonatkozásában indított kötelezettség-szegési eljárás miatt módosítja a pénzpiaci eszköz definícióját, kivéve a definíció alól a fizetőeszközt, valamint új fogalmakkal egészíti ki a 2007. évi CXXXVIII. törvényt.

A törvény a gazdálkodó szervezet terminológiájának - vállalkozásra történő - átvezetését is tartalmazza, tekintettel arra, hogy a 2007. évi CXXXVIII. törvény (a továbbiakban: Bszt.) külön - az új Polgári Törvénykönyv rendelkezéseitől eltérő tartalmú - meghatározást ad a vállalkozás fogalmára a Bizottság 800/2008/EK rendeletének (általános csoportmentességi rendelet) közvetlen hatálya miatt.

A törvény a Bnytv. hatályba lépésével átalakult bűnügyi nyilvántartási rendszernek való megfelelés érdekében pontosan meghatározza azon bűncselekményi kört, amely tekintetében a büntetett előélet a Bit. rendelkezései szerint releváns lehet, másrészt előírja, hogy az érintett személy a Bnytv. mely bűnügyi nyilvántartásában való szereplést köteles igazolni.

A 144-145. §-hoz

A 2005/68/EK viszontbiztosítási irányelv elfogadása óta az (európai fogyasztói árindex) EICP 5,39%-al növekedett, ezért a 2005/68/EK irányelv 41. cikke szerint érvényesíteni kell a megfelelő mértékű indexálást. A törvény ennek megfelelően korrigálja a Vbit.-ben szereplő értékhatárokat, figyelemmel a Vbit. 6. §-ában foglalt rendelkezésekre.

Szükségessé vált a Vbit. azon rendelkezéseinek a módosítása, amelyek a büntetett előélet igazolását írták elő a piaci szereplők számára.

A 146-161. §-hoz

A törvény - megfelelő átmeneti idő biztosításával - rendeléseket állapít meg a kötelező gépjármű-felelősségbiztosítási szerződés díjnemfizetéssel történő megszűnésére vonatkozóan, amelynek célja, hogy a kötvénynyilvántartó szervet a biztosító már a megszűnés napján értesíthesse annak tényéről.

A módosítás a gazdaság fehérítését, és a közlekedésbiztonság javítását szolgálja. A módosítás egyik lényeges eleme, hogy a biztosító a gépjárműkár helyreállításához szükséges költségek általános forgalmi adóval növelt összegét a károsultnak kizárólag akkor térítheti meg, ha a károsult által bemutatott számla tartalmazza a gépjármű helyreállításához szükséges munkálatok megnevezését, anyagköltségét és munkadíját, valamint a fizetendő általános forgalmi adó összegét, egyéb esetben csak nettó összeget, vagy az értékcsökkenés összegét térítheti meg. A módosítás kitér továbbá a biztosítóval szerződött szervizek által nyújtott szolgáltatások térítésére. A károsultnak tehát elemi érdeke lesz a jövőben, hogy a gépjárműben keletkezett károkat szakszervizben javítsák meg és az egyéb módon történő javítást elkerüljék.

Közlekedésbiztonsági szempontból új előírás, hogy a biztosítónak ezután jelentési kötelezettsége keletkezik a közlekedési hatóság felé, ha a gépjármű meghatározott okok miatt közlekedésre alkalmatlannak tekinthető. Ekkor megindul az eljárás (műszaki vizsgálat) annak az eldöntésére, hogy a gépjármű a továbbiakban alkalmas-e a közlekedésre. A törvény eredményeként javulhat a közlekedésben résztvevő gépjárművek műszaki színvonala, tekintettel arra, hogy a kártérítésként fizetendő összeg csak a közlekedési hatóság eljárását követően fizethető ki a károsult részére, és csak akkor, ha a gépjármű alkalmas a közlekedésre, vagy ha azt - alkalmatlanság esetén - vagy ideiglenesen, vagy végleg kivonták a forgalomból. Az előlegen kívül nem fizethető ki a kártérítési összeg, ha a károsult gépjármű üzemben tartója kivonja magát ezen műszaki vizsgálat alól, így a károsult fél is érdekeltté válik abban, hogy a gépjárműve megfelelően javíttatásra kerüljön.

A törvény kiterjeszti ezen előírások alkalmazását a kötelező gépjármű-felelősségbiztosítás körén kívül eső gépjárműben keletkezett károk esetköreire is.

A 162-168. §-hoz

A törvény több okból módosítja a pénzforgalmi szolgáltatásra vonatkozó szabályozást. A módosítások részben technikai jellegűek, amelyek célja, hogy a hivatkozások, illetőleg a normaszöveg pontosan értelmezhető legyen. Másrészről a módosítás a belső piaci pénzforgalmi szolgáltatásról szóló 2007/64/EK irányelv hivatalos helyesbítését van hivatva átvezetni a hazai szabályozáson.

Annak érdekében, hogy a zálogjogi szabályok értelmezhetővé és alkalmazhatóvá váljanak a fizetési számlára is, egy utalás elhelyezése vált szükségessé a Polgári Törvénykönyvről szóló törvény bankszámla-követeléseire.

-----STARTING---POINT---VEGE---

A 169-171. §-hoz

Hatályba léptető és átmeneti rendelkezések, továbbá jogharmonizációs záradék.