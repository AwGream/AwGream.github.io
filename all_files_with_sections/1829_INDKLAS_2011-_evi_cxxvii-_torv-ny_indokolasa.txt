2011. évi CXXVII. törvény indokolása

az egyrészről az Amerikai Egyesült Államok, másrészről az Európai Unió és tagállamai, harmadrészről Izland és negyedrészről a Norvég Királyság közötti légiközlekedési megállapodás alkalmazásáról szóló, egyrészről az Európai Unió és tagállamai, másrészről Izland és harmadrészről a Norvég Királyság közötti kiegészítő megállapodás kihirdetéséről

-----STARTING---POINT---ALTALANOS---

Általános indokolás

A megállapodások által a felek kiterjesztik az egyrészről az Amerikai Egyesült Államok, másrészről az Európai Közösség és tagállamai közötti, a jegyzőkönyvvel módosított légiközlekedési megállapodás (a továbbiakban: jegyzőkönyvvel módosított Megállapodás) hatályát Izlandra és Norvégiára. Ennek következtében a jegyzőkönyvvel módosított Megállapodás rendelkezéseit Izland és Norvégia vonatkozásában úgy kell alkalmazni, mintha azok az Európai Unió tagállamai volnának. Izland és Norvégia jogai és kötelezettségei megegyeznek a Megállapodás alapján a Tagállamok esetében fennálló jogokkal és kötelezettségekkel.

Az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodást (a továbbiakban: EU-USA Megállapodás) az Országgyűlés az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodás kihirdetéséről szóló 2007. évi XLII. törvénnyel hirdette ki, hatályon kívül helyezve a Budapesten 1989. július 12-én aláírt magyar-amerikai légiközlekedési egyezmény kihirdetéséről szóló 23/1990. (VIII. 13.) Korm. rendeletet.

Az EU-USA Megállapodás 18. cikk (5) bekezdése szerint a felek közös célja - a Megállapodás harmadik országokra való kiterjesztésével - az Atlanti-óceán mindkét oldalán a fogyasztók, a légitársaságok, a munkaerő és a közösségek számára a legnagyobb előnyök biztosítása. Az említett bekezdés azt is meghatározza, hogy az EU-USA Megállapodással létrehozott vegyes bizottságnak olyan javaslat kidolgozására kell törekednie, amely a harmadik országoknak a Megállapodáshoz való csatlakozásához szükséges feltételekre és eljárásokra vonatkozik. Norvégia és Izland 2009. december 17-én csatlakozott az EU-USA megállapodáshoz. Az USA és az EU által folytatott, a Megállapodás módosítására irányuló, 2008. májusban megkezdett tárgyalásokon Norvégia és Izland megfigyelőként vettek részt. Miután az USA és az EU képviselői aláírták a Megállapodást módosító jegyzőkönyvet, a vegyes bizottság 2010. november 16-án javaslatot tett egyrészről az Amerikai Egyesült Államok, másrészről az Európai Unió és tagállamai, harmadrészről Izland és negyedrészről a Norvég Királyság közötti légiközlekedési megállapodásra (a továbbiakban: Megállapodás). A Bizottság tárgyalásokat folytatott a Megállapodás alkalmazásáról szóló egyrészről az Európai Unió és tagállamai, másrészről Izland és harmadrészről a Norvég Királyság közötti kiegészítő megállapodásról (a továbbiakban: Kiegészítő Megállapodás).

A Kiegészítő Megállapodás célja eljárási szabályok megállapítása Izlandnak és Norvégiának a jegyzőkönyvvel módosított Légiközlekedési Megállapodás 18. cikke szerint létrehozott vegyes bizottságban, és a jegyzőkönyvvel módosított Légiközlekedési Megállapodás 19. cikkében meghatározott választottbírósági eljárásban való részvétele tekintetében. Az eljárási szabályok rendezik a vegyes bizottsági ülések előtti szükséges együttműködést, információáramlást és konzultációt, valamint a jegyzőkönyvvel módosított Légiközlekedési Megállapodásnak a - többek között - repülésbiztonságra, légiközlekedés-védelemre, forgalmi jogok felfüggesztésére, állami szubvenciókra és támogatásokra vonatkozó egyes rendelkezéseinek alkalmazása tekintetében.

Figyelemmel arra, hogy Norvégia és Izland az Európai Közös Légiközlekedési Térség szerves részét képezi, a Megállapodás és a Kiegészítő Megállapodás következetes jogi keretet biztosít az Amerikai Egyesült Államok és az EU - beleértve Izlandot és Norvégiát is - egységes légiközlekedési piaca között üzemeltetett légijáratok számára.

A törvény célja a Kiegészítő Megállapodás szövegének végleges megállapítására való felhatalmazás megadása, valamint a Kiegészítő Megállapodás kihirdetése. Az Alkotmány 19. § (3) bekezdés f) pontja alapján a Magyar Köztársaság külkapcsolatai szempontjából kiemelkedő nemzetközi szerződések az Országgyűlés hatáskörébe tartoznak, így a kihirdetés törvénnyel történik. A Kiegészítő Megállapodás ideiglenes alkalmazására a nemzetközi szerződésekkel kapcsolatos eljárásról szóló 2005. évi L. törvény 11. § (1) bekezdése alapján akkor kerülhet sor, ha a szerződés kötelező hatályának elismerésére felhatalmazást adó szerv a szerződés ideiglenes alkalmazását a kihirdető jogszabályban jóváhagyja.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés által az egyrészről az Amerikai Egyesült Államok, másrészről az Európai Közösség és tagállamai, harmadrészről Izland és negyedrészről a Norvég Királyság közötti légiközlekedési megállapodás alkalmazásáról szóló, egyrészről az Európai Közösség és tagállamai, másrészről Izland és harmadrészről a Norvég Királyság közötti kiegészítő megállapodás kötelező hatályának elismerésére adott felhatalmazásról rendelkezik.

A 2. §-hoz

A Kiegészítő Megállapodás kihirdetéséről rendelkezik.

A 3. §-hoz

A Kiegészítő Megállapodás hiteles angol és magyar nyelvű szövegét tartalmazza.

1. cikkhez: A cikk az EU-USA Légiközlekedési Megállapodásnak vagy a Megállapodás ideiglenes alkalmazásának megszüntetéséről szóló értesítésre, illetve az ilyen értesítés visszavonására vonatkozó rendelkezéseket tartalmaz.

2. cikkhez: A cikk a forgalmi jogok felfüggesztésére vonatkozó rendelkezéseket tartalmaz. Ennek megfelelően a másik fél légitársaságai által újabb légijáratok működtetésének vagy új piacokra való beléptetésének - a Légiközlekedési Megállapodás értelmében történő - elutasításáról és az USA-nak erről szóló értesítéséről vagy a jegyzőkönyvvel módosított Megállapodás 21. cikk (5) bekezdésével összhangban meghozott ilyen határozatok felfüggesztésének megszüntetéséről szóló határozatot Izland és Norvégia, valamint a Tanács egyhangúlag fogadja el az Európai Unió és a Tagállamok nevében.

3. cikkhez: A cikk Izlandnak és Norvégiának a vegyes bizottságban történő részvételére vonatkozó szabályokat tartalmazza.

4. cikkhez: A cikk Izland és Norvégia választottbírósági eljárásban való részvételére vonatkozó szabályokat tartalmazza.

5. cikkhez: A cikk az engedélyezési eljárással, a repülésbiztonsággal és a légiközlekedés-védelemmel kapcsolatos határozatok tekintetében szükséges információcsere szabályait tartalmazza.

6. cikkhez: A cikk az állami szubvenciókra és támogatásra vonatkozó szabályokat tartalmaz.

7. cikkhez: A cikk a Kiegészítő Megállapodás megszűnésére vonatkozó szabályokat részletezi.

8. cikkhez: A cikk a Kiegészítő Megállapodás ideiglenes alkalmazására vonatkozó rendelkezéseket tartalmazza. A felek a Kiegészítő Megállapodást annak hatálybalépéséig a következők közül a későbbi időponttól kezdődően ideiglenesen alkalmazzák: a Kiegészítő Megállapodás aláírásának időpontja vagy a Megállapodás ideiglenes alkalmazására vonatkozó 5. cikkben meghatározott időponttól.

9. cikkhez: A cikk a Kiegészítő Megállapodás hatálybalépésére vonatkozó rendelkezéseket tartalmazza. A Kiegészítő Megállapodás a következők közül a későbbi időpontban lép hatályba: a felek közötti diplomáciai jegyzékváltás során megküldött azon utóbbi értesítés keltét követő egy hónappal, amely megerősíti, hogy a Kiegészítő Megállapodás hatálybalépéséhez szükséges eljárásokat lezárták, vagy a Megállapodás hatálybalépésének vagy ideiglenes alkalmazásának időpontja.

A 4. §-hoz

A Kiegészítő Megállapodás ideiglenes alkalmazásának országgyűlés általi jóváhagyásáról rendelkezik. a hazai eljárási rendnek megfelelően rendelkezni kell a Kiegészítő Megállapodás hatálybalépéséig annak ideiglenes alkalmazásáról.

Az 5. §-hoz

A törvény hatálybalépésével összefüggő és végrehajtásához szükséges rendelkezéseket tartalmazza.