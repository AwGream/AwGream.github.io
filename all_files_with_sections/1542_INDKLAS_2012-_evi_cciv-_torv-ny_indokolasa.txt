2012. évi CCIV. törvény indokolása

Magyarország 2013. évi központi költségvetéséről

-----STARTING---POINT---ALTALANOS---

Általános indokolás

I. A kormányzat gazdaságpolitikájának fő vonásai, az államháztartás alakulása 2013. évben

1. A kormányzat gazdaságpolitikája

Az elmúlt időszakban a Kormány egy elhúzódó pénzügyi-gazdasági válsággal terhelt külgazdasági környezetben költségvetési trendfordulót hajtott végre, sikeresen csökkentette az államadósság mértékét, miközben az államadósság visszaépülését megakadályozó munkaerő-bővítésen alapuló és növekedésorientált strukturális reformokat hajtott végre. Az első Széll Kálmán Tervvel a Kormány lerakta a legszükségesebb alapokat ahhoz, hogy a reálgazdaság is növekedni tudjon, miközben hosszú távon fenntarthatóvá tette az államháztartás egyensúlyát.

Magyarország államadóssága így 2011-ben csökkenő pályára állt, a maastrichti adósság GDP-arányosan 80,6%-ra csökkent. A tartósan és jelentősen 3% alatt maradó, fokozatosan csökkenő mértékű államháztartási hiány és a növekvő GDP biztosítja, hogy az adósságállomány csökkenése 2013-ban is folytatódjon.

Az euroövezet kiújult adósságválsága 2012 első felében ismét jelentősebb nemzetközi visszaesést okozott, és a lassú fellendülés - feltételezve, hogy az adósságválság kielégítő módon rendeződik - csak az év második felétől indulhat meg. A Széll Kálmán Terv 2.0 biztosítja azt, hogy a Kormány a kedvezőtlenebb reálgazdasági környezetben is képes megőrizni az államháztartás stabilitását és beindítani a növekedést. A Széll Kálmán Terv 2.0-val a Kormány véglegesíti az átállást egy olyan adórendszerre, amely a kiadások további csökkentésével és a fogyasztási és forgalmi adók növelésével teremti meg a munkát terhelő adók csökkentésének forrását. A három új adónem bevezetése strukturális jellegű, ezzel a Kormány hosszú távon fenntarthatóvá teszi a költségvetés bevételi oldalának stabilitását.

Az elkövetkező periódusban a Kormány célja, hogy a reformok elérjenek az emberekhez, és az erőfeszítések a munkahelyek teremtésében, a gazdaság és a bérek növekedésében nyilvánuljanak meg. Az új Munka Törvénykönyve, a munkaerőpiacra történő visszalépést a közfoglalkoztatáson keresztül segítő Start-munkaprogram és a Széll Kálmán Terv kínálati oldali hatásai fokozatosan érzékelhetővé válnak a munkaerőpiacon, 2013-ban a versenyszférában folytatódik a foglalkoztatottság növekedése. Nemzetgazdasági szinten a foglalkoztatottak száma 2,2%-kal bővülhet 2013-ban. A nagyobb létszámnövekedés a munkanélküliség csökkenését vonja maga után. Részben a versenyszféra, részben a kibővített közmunkaprogramok várhatóan a munkanélküliek növekvő hányadát szívják fel, ennek következtében a munkanélküliség 10,3%-ra csökken 2013-ban. A Széll Kálmán Tervben lefektetett adó-átalakítások hatására 2013-ban a nettó keresetek a bruttó átlagkereseteket jóval meghaladó mértékben emelkednek, amely a reálbérek növekedését eredményezi a 2013-as évben, mint ahogyan 2011-ben és várhatóan 2012-ben is realizálódott, illetve megvalósul.

A Kormány gazdaságpolitikai célja a hosszú távú kilátások alapján egy ambiciózus gazdasági növekedés megalapozása, de az euroövezeti válságból való lassú kilábalás számottevő kockázatot hordoz magában. A kockázatokat figyelembe véve a költségvetés 2013. évi sarokszámainak tervezése egy óvatos, 1,6%-os GDP növekedésen alapul.

A válság nyomán kialakult szigorú hitelezési feltételek - az erre irányuló kormányzati lépések ellenére - csak kis mértékben javulnak, 2013-ban még jellemzi a háztartásokat költéseik korábban megindult visszafogása, a belföldi kereslet így csak lassan élénkülhet. A rugalmas munkaerőpiaci feltételek az ország külső versenyképességét javítják, ami a termelés szerkezetében hosszú távú átrendeződést eredményez az exportszektor javára. A GDP növekedést így 2013-ban még túlnyomórészt a nettó export fogja adni, különös tekintettel arra, hogy a jelenleg folyó autóipari beruházások eredményeként létrejövő kapacitások 2012-2013-ban kezdik meg a termelést és az exportértékesítést.

A nettó export vezérelte növekedés hatására a feldolgozóipari beruházások szerepe 2013-ban is jelentős marad. A nagy autóipari beruházásokból érkező működő-tőke a megelőző évhez képest kisebb mértékben még ebben az évben is jelen lesz, és várhatóan más feldolgozóipari ágazatok beruházási aktivitása is növekszik. A feldolgozóipari kapacitások bővülése növeli Magyarország potenciális kibocsátását, hozzájárulva a hosszabb távú gazdasági növekedéshez, makrogazdasági stabilitáshoz. A gyengén teljesítő építési beruházások csak a háztartások jövedelmi pozíciójának és a hitelezési feltételek erőteljesebb javulását követően bővülhetnek ismét, 2013-ban még inkább stagnálásra lehet számítani ezen a területen. Az uniós források felhasználása 2013-ban is jelentősen hozzájárul a magyar bruttó állóeszköz-felhalmozás növekedéséhez. A korábbi évekhez hasonlóan a források döntően infrastrukturális beruházásokat finanszíroznak, illetve belőle részesül a mezőgazdasági szektor is. Az állami beruházások szintje így meghaladja a 2011-es és a korábbi évek átlagát.

A háztartások reáljövedelme bővül a kedvezőbb munkaerőpiaci kilátások miatt, másrészt a végtörlesztés és a késedelembe esett adósok hiteleinek kedvezményes árfolyamon történő konvertálása az előző évhez képest már 2013-ban nagyobb javulást eredményez a háztartások nettó jövedelmi helyzetében. A belföldi áralakító tényezőket tekintve a tervezett adóintézkedések meghatározó szerepet fognak játszani a 2013-as infláció alakulásában.

2. Az államháztartás céljai és keretei

A Széll Kálmán Tervben rögzített költségvetési pálya és Magyarország gazdasági stabilitásáról szóló 2011. évi CXCIV. törvény adósságcsökkentésre vonatkozó előírásai értelmében 2013-ban az államháztartás uniós módszertan szerinti hiánycélja a GDP 2,2%-ára csökken. A hiánycél elérését egyrészt a közszféra működési kiadásainál továbbra is érvényesített költségvetési takarékosság, másrészt a két Széll Kálmán Tervben kijelölt területeken megvalósított megtakarítások biztosítják.

A vártnál kedvezőtlenebb nemzetközi makrogazdasági környezet (reálgazdasági és pénzpiaci hatások) következtében a Széll Kálmán Terv 2.0-ban szereplő intézkedések nélkül az államháztartás hiánya túllépné a kitűzött értéket. A költségvetési pályában előirányzott egyenlegjavulás hozzájárul ahhoz, hogy az adósságráta az előre jelzett makrogazdasági pályán haladva fokozatosan csökkenjen.

A Kormány - a Széll Kálmán Tervben részletesen is kifejtett - törekvése, hogy az államháztartási hiány és ezzel együtt az államadósság csökkentésével, a tartós egyensúlyon alapuló növekedés feltételeinek megteremtésével Magyarország gazdasági fejlettsége, illetve foglalkoztatási rátája folyamatosan közelítsen az Európai Unió átlagához.

Az elmúlt évben - részben az egyszeri bevételekre is támaszkodva - a Kormány sikeres pénzügyi és költségvetési stabilizációt hajtott végre olyan kedvezőtlen világgazdasági és pénzügyi körülmények közepette, amelyeket az euroövezeti adósságválság kiéleződése és fokozatos, hosszan elnyúló lecsillapodása jellemzett. A továbbra is bizonytalan globális környezetben kiemelten fontos a Kormány elkötelezettsége az államadósság további, tartós csökkentését eredményező, növekedésbarát költségvetési konszolidáció mellett.

A 2013. évi költségvetési törvény összhangban van a Széll Kálmán Terv 2.0-ban szereplő Konvergencia programban kitűzött gazdaság- és költségvetés-politikai célkitűzésekkel. Így a törvény választ ad a kedvezőtlen külső környezet kihívásaira, elfogadása és végrehajtása csökkentheti a magyar gazdaság egészének külső folyamatokkal szembeni kitettségét.

A Széll Kálmán Terv 2.0 intézkedései

A Kormány a 2013. évi hiánycél biztosítása érdekében fogadta el a Széll Kálmán Terv 2.0 programban szereplő új intézkedéseket:

Az új intézkedések egy része a bevételi oldalt érinti, ezek a következők:

- a pénzügyi átutalások tranzakciós illetékének bevezetése, mely a gazdasági pénzforgalomra terjed ki;

- a távközlési adó 2012. évi bevezetése;

- az energiaellátók jövedelemadójának fenntartása, további bővítése, valamint kulcsának emelése;

- biztosítási adó bevezetése: a jelenlegi biztosítókat terhelő adók összevonása, majd egységes szabályozás kialakításával a 2013-ra tervezettnél magasabb bevételi érték meghatározása (ez jelen esetben három ágazati adó összevonását jelenti: ágazati különadó, baleseti adó, tűzvédelmi hozzájárulás);

- az áfa-beszedési hatékonyság javulása, többek között a mezőgazdasági fordított áfa bevezetése következtében;

- egyes kisadók megszüntetése.

A kiadási oldalt érintő javaslatok egy része a 2012. évet érintő, bázisba épülő intézkedéseket foglalja magában:

- helyi önkormányzati alrendszer egyenlegjavulása;

- megtakarítás a gyógyszertámogatásoknál;

- a Kormány irányítása alá tartozó intézményeknek és szakmai fejezeti kezelésű előirányzatok támogatáscsökkenése;

- továbbá az állami vagyonnal kapcsolatos bevételek növelése és kiadási megtakarítások elérése.

Ezen túlmenően a költségvetési tervezet további, 2013-tól jelentkező többletintézkedéseket tartalmaz:

- az e-útdíj tervezett bevételeinek emelt szintű indítása 2013. július 1-jétől;

A Széll Kálmán Terv 2.0 program elvárásaival összhangban 2012-ben megszüntetésre került az Útpénztár költségvetési előirányzat adóbevételekből való támogatása. A kieső forrást az e-útdíj rendszernek kell pótolnia. A bevételi többlet elérése érdekében szükséges, hogy az e-útdíj rendszer már induláskor kiterjedjen legalább a gyorsforgalmi utakra és a közúthálózat főúti szakaszaira, valamint, hogy bevételi többletet biztosító díjszint kerüljön alkalmazásra.

- a nagyvárosi közösségi közlekedés központi költségvetési támogatásának csökkentése;

A helyi közösségi közlekedés finanszírozásának jelenlegi gyakorlata fenntarthatatlan. A Kormány ezért elengedhetetlennek tartja a tulajdonos főváros érdemi, jelentős és tartós részvételét a budapesti közösségi közlekedés finanszírozásában.

- a központi költségvetésből a Kutatási és Technológiai Innovációs Alap (továbbiakban: KTIA) részére nyújtott állami támogatási kötelezettség megszüntetése, kiváltása a megemelkedett innovációs járulékbevétellel, valamint uniós források bevonásának vizsgálata;

A javasolt kiadási megtakarítás értelmében a KTIA-ról szóló 2003. évi XC. törvény módosításával véglegesen törölni szükséges a költségvetési támogatási kötelezettség mértékére vonatkozó szabályozást. A szabály kiiktatásával 2013-ban a költségvetési támogatási kötelezettség megszűnik. A kieső támogatást az adóváltozások következtében jelentősen megemelkedett innovációs járulékbevétel kompenzálja.

- gyógyszertámogatási kiadások további csökkentése pl. térítési díjminimum bevezetésével;

- az állami forrásjuttatásra szoruló, többségi állami tulajdonban lévő gazdasági társaságok tevékenységének és szervezeti kereteinek racionalizálása, valamint közfeladataik ellátási kötelezettségeinek módosítása révén a tulajdonosi támogatások és tőkeemelések mértékének csökkentése;

- végezetül: a helyi önkormányzatok egyenlegét tekintve 2013-ra további egyenlegjavulás prognosztizálható, tekintettel arra, hogy a Magyarország gazdasági stabilitásáról szóló törvény alapján 2012. évtől az önkormányzatok hitelfelvétele csak a Kormány engedélyével valósulhat meg.

A Kormány - szemben a nemzetközi intézmények elvárásaival és a megszorításokat alkalmazni kénytelen országok gyakorlatával - a nyugdíjasok és a családok érdekeit nem sértő takarékossági intézkedésekkel törekszik az egyensúly megőrzésére. Az egyensúlyi elvárások nem teljesítése olyan nagy terhet jelentene az országnak, amely már valóban sújtaná a lakosságot, a Széll Kálmán Terv 2.0-ban foglalt intézkedések az államháztartási egyensúly tartós javulását alapozzák meg.

Az államháztartás tartós konszolidálása mellett a 2013. évi költségvetési törvény tükrözi az állami működés egészének átalakítását, a hatékonyabb, a gazdaság igényeinek megfelelő ellátórendszerek kialakítását célzó folyamatokat így:

- a nyugdíjrendszer átalakításának (az egészségkárosodáshoz kapcsoló és öregségi nyugdíjkorhatár előtti nyugdíjrendszer megváltoztatásának);

- az állami és önkormányzati igazgatás karcsúsításának, átalakításának;

- a felsőoktatási rendszer megújításának;

- a közoktatási, köznevelési rendszer megújításának;

- a szociális ellátások megváltoztatásának;

- a Start-munkaprogram továbbvitelének;

- az egészségügyi rendszer-átalakításoknak;

- valamint a közösségi közlekedés területén végbemenő változásoknak

a hatásait.

3. Adó- és járulékpolitikai célkitűzések

A következő évre vonatkozó szabályozási változásokat két szempont határozza meg. A kedvezőtlen makrogazdasági körülményekre való tekintettel az államadósság csökkentésének elemi érdekét szem előtt tartva, a kitűzött hiánycélhoz biztosítani kell a megfelelő költségvetési bevételeket. Emellett az adópolitikai lépések - az ország jelenlegi nehéz gazdasági és költségvetési helyzetének ellenére - továbbra is az arányos és egységes adórendszer megteremtésére, a munkát terhelő adók csökkentésére, a vállalkozások terheinek mérséklésére, a magyar cégek versenyképességének javítására irányulnak. A Kormány nagy hangsúlyt helyez arra, hogy a jövedelmi adók súlya tovább csökkenjen, és elsősorban a közvetett, fogyasztási/forgalmi típusú adók súlya növekedjen.

A személyi jövedelemadó esetén 2013-tól megszűnik az évi 2 millió 424 ezer forintot meghaladó, összevont adóalapba tartozó jövedelmeket terhelő adóalap-kiegészítés. A jövedelem nagyságtól függetlenül valamennyi összevont adóalapba tartozó jövedelem adóterhelése 16% lesz.

Az általános forgalmi adó esetében a mezőgazdaság egyes termékei a fordított áfa hatálya alá kerülnek 2012. július 1-jétől.

A jövedéki adó területén 2013-ban is szükséges egyes jövedéki termékek adómértékének az emelése. Ez a szabályozás előrevetíti, hogy a dohánytermékek adómértékének el kell érnie a 2018. évre az Európai Unió által meghatározott minimumadó szintjét, továbbá elősegíti, hogy az adórendszerben emelkedjen a forgalmi adók aránya.

A pénzügyi tranzakciós illetéket a Kormány által elfogadott Széll Kálmán Terv 2.0 hívta életre, a költségvetési egyensúly javítása érdekében. Az új adónem 2013. január 1-jétől lép hatályba. A tranzakciós illeték a Magyarország területén végrehajtott - egyes meghatározott - fizetési műveletekhez kapcsolódó új közteher. Jellemzője, hogy egyfázisú, forgalmi típusú illeték, amely alapvetően a lakossági és vállalati banki tranzakciókra, valamint a postai ügyletekre terjed ki. Előnye, hogy rendkívül széles alapot terhel.

A távközlési adó 2012. július 1-jétől kerül bevezetésre. Az új adónem alanya a távközlési szolgáltató. Az adóalap az indított hívások időtartama, valamint a küldött üzenetek száma, az adó mértéke egységesen 2 forint/megkezdett perc vagy küldött üzenet.

A pénzügyi szervezetek különadója esetében új szabályozás lép életbe, a biztosítótársaságok 2013. évtől kikerülnek az adónem hatálya alól. Kedvezmény a továbbra is érintett szervezetek számára, hogy az adómérték a felére csökken.

Az egyes ágazatokat terhelő különadó (bolti kiskereskedelem, távközlés, energiaellátók) az előzetes tervvel összhangban 2013-tól megszűnik.

Az energiaellátók jövedelemadója 2013. évben továbbra is megmarad, az adónem személyi köre kiegészül a villamos energia és földgáz törvényben meghatározott egyetemes szolgáltatóval, elosztói engedélyessel, a közüzemi vízszolgáltatást nyújtó és települési hulladékkezelést végzőkkel. Az adó mértéke 8%-ról 11%-ra változik.

A biztosítási adó 2013. január 1-jével a baleseti adót, a biztosítókat terhelő pénzügyi intézmények különadóját és a tűzvédelmi hozzájárulást váltja ki. A biztosítási adó a biztosító bruttó díjbevételére kerül kivetésre, mértéke biztosítási ágazatonként eltérő. Az adót a biztosító havonta vallja be és fizeti meg.

A bányajáradék döntő részét, több mint 97%-át továbbra is a kőolaj- és a földgáztermékek utáni befizetések jelentik. Az árát továbbra is az árfolyam, valamint a kőolaj és a földgáz világpiaci árának változása határozza meg.

4. Magyarország és az Európai Unió költségvetési kapcsolatai

Magyarország a 2013. évi uniós és az ehhez kapcsolódó hazai források összegeinek meghatározásával a 2007-2013. évi programozási periódus utolsó évébe érkezett, mely a kötelezettségvállalási keretek 2015. évi kifizetése szempontjából is feszített tervezést igényel. A támogatási források felhasználása - nagyságrendjénél fogva - alapvetően befolyásolja a makrogazdasági paraméterek teljesülését.

Elsődleges cél, hogy az Európai Bizottság hét évre hazánk számára biztosított kötelezettségvállalási kereteit az ország maximálisan le tudja kötni. Ezt szem előtt tartva a Kormány folyamatosan napirenden tartja, és döntéseket hoz annak érdekében, hogy a Nemzeti Stratégiai Referenciakeret (Új Széchenyi Terv) fejlesztési forrásait mind hatékonyabban és gyorsabban lehessen felhasználni. Ezt a célt szolgálta a 2011. év végi, a 2012. évi egyes operatív programok közötti, illetve azokon belüli átcsoportosításokkal kapcsolatos kormánykezdeményezés, a 2011-2013. évi akciótervek módosítása, és számos intézményrendszert, döntéshozatalt érintő, többlet-kötelezettségvállalást lehetővé tevő, projektmegvalósítást nyomon követő intézkedés.

A 2013. évi uniós támogatásokhoz kapcsolódó államháztartási társfinanszírozás összegei mindezek figyelembevételével kerültek meghatározásra. A felülről nyitott uniós előirányzatok szintén azt garantálják, hogy ne legyenek se pénzügyi, se szabályozási akadályai az uniós források felhasználásának. Az uniós forrásokhoz kötelezően biztosítandó államháztartási (központi költségvetési) finanszírozás továbbra is prioritásként biztosított az egyes fejezetek költségvetésében.

A 2007-2013. közötti időszak támogatásainak felhasználási adatai közül kiemelendők - átfogó fejlesztéspolitikai jellegük és a rendelkezésre álló európai uniós forrás nagyságrendje miatt - a strukturális alapok és a Kohéziós Alap forrásait magában foglaló Nemzeti Stratégiai Referenciakeret (NSRK), valamint az Európai Mezőgazdasági Vidékfejlesztési Alap forrásainak felhasználását meghatározó Darányi Ignác Vidékfejlesztési Program (DIVIP) támogatásai. Az NSRK, a DIVIP programjainak, projektjeinek kifizetése a gyorsítás érdekében tett kormányzati intézkedések nyomán 2013-ban várhatóan növekszik.

A korábbi évekhez hasonlóan 2013-ban is több jogcímen (pl.: SAPS - területalapú támogatás, agrárpiaci támogatások: exporttámogatások és belpiaci intézkedések keretében Igyál tejet program, Iskolagyümölcs program) érkezik jelentős - 464,7 milliárd forint - összegű támogatás hazánkba, melyek a költségvetésben nem kerülnek elszámolásra, felhasználásuk azon kívül történik. Ennek oka, hogy e támogatásokhoz többségében nem kapcsolódik kötelezően nemzeti társfinanszírozás, valamint a támogatások összegének, esetenként pedig a kedvezményezettek körének meghatározása sem a magyar hatóságok feladata, a jogosultsági kritériumokat ugyanis közösségi jogszabályok vagy az Európai Bizottság döntése határozza meg.

A költségvetésen kívüli támogatások között összegükben az - Európai Mezőgazdasági Garancia Alapból finanszírozott - területalapú támogatások dominálnak. A Csatlakozási Szerződés alapján 2012. évre vonatkozóan már az EU15-öknek járó közvetlen támogatások 90%-ára jogosultak a magyar gazdák, ezt egészítheti ki 10%-kal a hazai költségvetési forrásból finanszírozott ún. top-up támogatás, melyet a kialakult, tárgyévet követő évi finanszírozási gyakorlata alapján a 2013-as költségvetés terhére fizetünk ki. Az EU Közös Agrárpolitikájának végrehajtását szolgáló másik közvetlen támogatási jogcím, az ún. agrárpiaci támogatások (belpiaci-, külpiaci- export- és intervenciós támogatások), melyből a belpiaci támogatások egy részéhez (pl. Igyál tejet program, Iskolagyümölcs program, Méhészeti Nemzeti Program stb.) kötelezően kapcsolódik nemzeti kiegészítés.

Szintén nem jelennek meg a központi költségvetésben a közvetlenül az Európai Bizottságtól pályázható egyéb támogatások, melyek közül kiemelendőek a kutatás-fejlesztési, valamint a különböző oktatási programok keretében megpályázható források.

Az Unió költségvetése felé teljesítendő nemzeti hozzájárulások összegét a tervezési időszakban elsősorban a közösségi költségvetés várható kiadási főösszege, illetve a forint euróhoz viszonyított árfolyama határozza meg.

II. A központi kormányzat 2013. évi előirányzatai

A) A központi költségvetés előirányzatai

1. Központi bevételi előirányzatok

1.1. Gazdálkodó szervek befizetései

Társasági adó címén a 2013. évre tervezett költségvetési bevétel 380,8 milliárd forint. Ez a bevétel 24,6 milliárd forinttal, 7%-kal haladja meg a 2012. évben a költségvetési törvény által előirányzott 356,2 milliárd forint összegű bevételt. Növekedésében szerepet játszik az egyes ágazatokat terhelő különadók 2013. évi kivezetése is.

A hitelintézeti járadék 2013. évre tervezett bevétele 8,1 milliárd forint. Ez az összeg megegyezik a 2012. évi költségvetési törvény által előirányzott összeggel.

Cégautóadóból a központi költségvetés 2013. évre 39,0 milliárd forint bevételt vár. A 2011. és 2012. évi tapasztalatok alapján a vállalkozások személygépkocsi-fenntartási hajlandóságát csak elenyésző módon befolyásolják a piaci folyamatok.

Az energiaellátók jövedelemadója mérlegsoron, melyet a vállalkozások a központi költségvetésbe fizetnek, 2013. évre 40,0 milliárd forint bevételi összeg szerepel. Ez az összeg 26,0 milliárd forinttal haladja meg a 2012. költségvetési évre előirányzott összeget. A 26,0 milliárd forintos többletbevétel hátterében elsősorban az adónemmel kapcsolatos szabályváltozások állnak.

Az egyszerűsített vállalkozói adó címén tervezett 2013. évi költségvetési bevétel 178,2 milliárd forint. Ez a bevétel 46,8 milliárd forinttal, 21%-kal kevesebb a 2012. költségvetési évre előirányzott 225,0 milliárd forintos összegnél. A nagymértékű csökkenés hátterében a jogszabályi változások miatti az EVA-t választó adózói kör szűkülése áll.

Energiaadóból a központi költségvetés 2013. évre tervezett bevétele 17,5 milliárd forint, mely a bázisévi előirányzattól (17,9 milliárd forint) 0,4 milliárd forinttal marad el. A csökkenés hátterében a várakozásoktól elmaradó bázisévi energiafelhasználás bázishatása áll.

A környezetterhelési díj 2013. évre tervezett összege 8,5 milliárd forint. A fizetési kötelezettség az összes díj esetében (levegőterhelési díj, vízterhelési díj, talajterhelési díj) 2009-ben érte el a törvényi mérték 100%-át. A környezetterhelési díjról szóló 2003. évi LXXXIX. törvényben szereplő talajterhelési díj egységdíjának mértéke 2012. február 1-jétől jelentősen emelkedett, a díjkedvezmény igénybevételére vonatkozó szabályok azonban továbbra is érvényben maradnak.

A bányajáradék 2013. évi költségvetési bevétele 95,0 milliárd forint. A bányajáradék döntő részét, több mint 97%-át továbbra is a kőolaj- és a földgáztermékek utáni befizetések jelentik. Ezen adónem bevételének mértékét az árfolyam, valamint a kőolaj és a földgáz világpiaci árának változása határozza meg.

Játékadóból a központi költségvetésnek 58,1 milliárd forint bevétele várható 2013-ban, amely a 2012-ben bekövetkező piaci átrendeződés - új típusú pénznyerő automaták bevezetése, online szerencsejáték jogszerű bevezetése - eredményeként jelentős évközi kilengések mellett jelent majd központi költségvetési forrást.

Az egyéb befizetések mérlegsoron 2013. évre 33,5 milliárd forint bevétel prognosztizálható. Ezen a mérlegsoron jelennek meg a Nemzeti Adó- és Vámhivatal által kivetett bírság- és pótlékbevételek, valamint a korábbi évekről áthúzódó és kivezetésre került adónemek bevételei.

A költségvetési törvény 12. § (1) bekezdésében megjelölt bevételek 2013-ban is a központi költségvetés központosított bevételeit képezik. Ezen bevételek a központi költségvetés mérlegében az egyéb központosított bevételek soron jelennek meg több mint 250 milliárd forintos összegben. A bevételek közül kiemelendőek a rehabilitációs hozzájárulásból, a környezetvédelmi termékdíjakból, valamint a különféle bírságokból származó bevételek. 2013-ban új tételként jelenik meg az 1036/2012. (II. 21.) Korm. határozat alapján 2013. július 1-jével bevezetendő elektronikus útdíj, melyből 75,0 milliárd forint bevételt vár a költségvetés.

A pénzügyi szervezetek különadója címén tervezett 2013. évi költségvetési bevétel 72,0 milliárd forint, amely összeg 115,0 milliárd forinttal, 62%-kal kevesebb a 2012. költségvetési évre előirányzott 187,0 milliárd forintos összegnél. A biztosítótársaságok ugyanis kikerülnek a különadó hatálya alól.

Az egyes ágazatokat terhelő különadó 2013. január 1-jével megszűnik. Ezen a jogcímen további bevétel nem várható, de az áthúzódó pénzforgalmi hatás miatt előreláthatóan 5,0 milliárd forint bevétele származik a központi költségvetésnek.

1.2. Fogyasztáshoz kapcsolt adók

A központi költségvetés 2013. évre tervezett általános forgalmi adó bevétele 2826,4 milliárd forint, amely a GDP mintegy 9,2%-ára tehető. A tervszám a bázisévi előirányzatot (2722,0 milliárd forint) 104,4 milliárd forinttal (3,8%-kal) haladja meg. A növekmény elsősorban a lakossági folyóáras fogyasztás emelkedésének köszönhető, melyben mind a változatlan áron mért fogyasztás, mind az inflációs komponens növekedése szerepet játszik. A lakossági beruházások utáni áfa-bevételek az ingatlanpiac kedvezőtlen helyzetéből fakadóan csak lassú növekedést vetítenek előre. Az áfa-bevételek bázishoz képesti növekedésében szerepet játszik a gabonafélék, az olajos magvak és a fehérjenövények értékesítésére 2012. július 1-jei hatállyal bevezetésre kerülő fordított áfa-fizetés kapcsán jelentkező, fiktív számlázások csökkenéséből fakadó áfa-egyenlegjavulás áthúzódó hatása.

Jövedéki adóból a 2013. évre tervezett költségvetési bevétel 913,1 milliárd forint, ez az összeg a GDP mintegy 3%-ának felel meg. A 2013 évi pénzforgalmi tervszám a bázisévi előirányzathoz (913,9 milliárd forint) képest mintegy 0,8 milliárd forinttal (0,1%-kal) alacsonyabb. A csökkenés hátterében az áll, hogy a 2012 évközi adóemelések tárgyévre áthúzódó hatását ellensúlyozza a jövedéki termékek volumenének csökkenése miatti negatív bázishatás.

A költségvetés 2013. évre tervezett regisztrációs adó bevétele 15,0 milliárd forint, mely a GDP 0,05%-ának felel meg. A pénzforgalmi előrejelzés a 2012. évi előirányzathoz (14,0 milliárd forint) képest 1,0 milliárd forinttal (7,1%-kal) magasabb. A növekedésben elsősorban a külföldről behozott használt gépjárművek forgalmának bővülése játszik szerepet.

A 2012. július 1-jétől bevezetett távközlési adó 2013. évi költségvetési előirányzata 44,0 milliárd forint.

A pénzügyi tranzakciós illeték 2013. január 1-jétől hatályos új adónem, melynek 2013. évi pénzforgalmi előirányzata 283,0 milliárd forint.

A biztosítási adó mint új adónem 2013. január 1-jétől lép hatályba, mely a baleseti adót, a biztosítókat terhelő pénzügyi intézményi különadót és a tűzvédelmi hozzájárulást váltja ki. Az egyesített összegű adónem 2013. évi pénzforgalmi előirányzata 52,5 milliárd forint.

1.3. A lakosság befizetései

A személyi jövedelemadó bevétel 2013. évben 1540,3 milliárd forint. A 2013. évre vonatkozó tervezés a nemzetgazdasági szintű bruttó bér- és keresettömeg 2013-ban 5,1% -os növekedését vetíti előre. A 2013. évre tervezett összeg az adóváltozásokkal módosított bevétel. Az adóváltozások a tárgyévben összességében 107,2 milliárd forint költségvetési bevételcsökkenést eredményeznek. Ezen tervek alapján a GDP-arányos személyi jövedelemadó-bevétel 2013-ban 5% lesz. A tervezett adóbevétel közel 2,2%-kal kisebb a 2012. évi költségvetési törvény által előirányzott összegnél.

Az egyéb lakossági adó mérlegsoron a saját gyümölcsből történő gyümölcspárlat főzés/főzetés után befolyó szeszadóból és egyéb vámbefizetések utólagos elszámolásából származó befizetések jelennek meg. 2013. évben a költségvetésnek ezen a soron 150,0 millió forint bevétele származhat, mely megfelel a bázisévi előirányzatnak. A gyümölcspárlat készítésre vonatkozó 50 literes adómentességi küszöb miatt a tárgyévben az elmúlt időszak trendje alapján jelentős adóbevétellel nem lehet számolni.

Illetékekből a központi költségvetés 2013. évi várható bevétele 110,4 milliárd forint. A bevételt közvetlenül befolyásolja, hogy az önkormányzati feladatok és azok ellátását biztosító források szabályozásának változása eredményeként az önkormányzatok illetékbevételi részesedése megszűnt.

Az önkormányzati feladatok és azok ellátását biztosító források szabályozásának változása eredményeként az önkormányzatok által beszedett gépjárműadó 60%-át beutalják a központi költségvetésbe. Gépjárműadóból a központi költségvetés 2013. évi várható bevétele 44,1 milliárd forint.

A magánszemélyek egyes jövedelmeire 2010-ben bevezetett különadó címén a 2013. évi tervezett költségvetési bevétel 900,0 millió forint.

1.4. Befizetések a központi alrendszerből

A központi költségvetési szervek befizetési kötelezettségeinek 2013. évi tervezett összege 30,5 milliárd forint, mely a kizárólag saját bevételből gazdálkodó - a költségvetési törvényben meghatározott - intézmények tételesen megadott összegű befizetése.

1.5. Egyéb bevételek

Az egyéb bevételek 2013. évi előirányzata többek között a költségvetés terhére korábban nyújtott támogatások visszafizetéséből, felszámolásokból származó bevételekből, kezességvállalási díjakból, valamint a korábban beváltott állami kezességek és viszontgaranciák megtérüléséből tevődik össze.

Az egyéb bevételek 2013. évi előirányzata tartalmazza továbbá az önkormányzatok által jogtalanul igénybe vett támogatások utáni kamattérítésekből származó befizetéseket is. Az előirányzat ezen túlmenően magában foglalja a magyar állam tőkeköveteléseinek visszatérülését is. 2013-ban az állam tőkevisszatérülései a kormányhitelekből származnak.

Ezen a mérlegsoron jelennek meg továbbá az Ávr. 23. § (6) bekezdése értelmében a rendkívüli kormányzati intézkedésekre szolgáló tartalék terhére elszámolási, valamint visszatérítési kötelezettséggel nyújtandó támogatások visszafizetett összegei is.

1.6. Egyéb uniós bevételek

Az egyéb uniós bevételek címen két különböző jellegű bevétel kerül elszámolásra a „XLII. A költségvetés közvetlen bevételei és kiadásai” fejezetben. Egyrészt az Unió költségvetési bevételeit képező, Magyarországon beszedett ún. tradicionális saját források (vámok, cukorágazati hozzájárulások) 25%-a - a beszedési költségek fedezeteként - a hazai költségvetést illeti. A vámok tekintetében ez az összeg 2013-ra vonatkozóan 9,6 milliárd forint, a cukorágazati hozzájárulások tekintetében pedig mintegy 0,2 milliárd forint bevételt jelent.

Másrészt itt kerül elszámolásra a Kohéziós Alapból finanszírozott és befejezett környezetvédelmi és közlekedési projektek hazai forrásból megelőlegezett utolsó 20%-ának Európai Unió általi megtérítése.

2. Központi kiadási előirányzatok

2.1. Egyedi és normatív támogatások

Az egyedi és normatív támogatások 2013. évi előirányzata 268,7 milliárd forintot tesz ki, amely 13%-kal magasabb az előző évi értéknél. A kiadások növekedése egyrészt a vasúti pályahálózatok működtetése költségtérítésének, másrészt az Eximbank Zrt. kamatkiegyenlítésének növekvő mértékű támogatásából ered.

Az egyedi és normatív támogatások központi kezelésű előirányzatai az alábbi jogcím-csoportokat és jogcímeket tartalmazzák.

A bányabezárás előirányzata a Bányavagyon-hasznosító Nonprofit Közhasznú Kft. által a szénbányászati szerkezetátalakításból átvett és a bányászatban jelentkező állami kötelezettségek vagyonértékesítésből nem fedezett részének finanszírozására szolgál.

A helyközi személyszállítási közszolgáltatások költségtérítése keretében kerül sor a közlekedési közszolgáltató szervezetek bevétellel nem fedezett indokolt költségeinek ellentételezésére, míg a vasúti pályahálózat működtetésének költségtérítése a vasúti társaságoknak a pályahálózat működtetésével kapcsolatban felmerült és a hálózat-hozzáférési díjból, valamint a vasúti társaságok egyéb üzleti tevékenységeiből nem fedezett, indokoltnak elismert költségei megtérítését jelenti.

A mecseki uránbányászok baleseti járadékainak és egyéb kártérítési kötelezettségeinek átvállalása az uránbányászatban 1993. év december hó 31-ig bekövetkezett balesetek járadékainak és egyéb munkavégzéssel kapcsolatos kártérítések kifizetéseihez nyújt a Mecsek-Öko Környezetvédelmi Zrt. számára támogatást, az egyéb megszűnt jogcímek miatt járó támogatás pedig a már megszűnt egyedi és normatív támogatásokhoz kötődően esetlegesen még fennálló fizetési kötelezettségek teljesítéséhez jelent alapot.

Az Eximbank Zrt. kamatkiegyenlítésének előirányzata a szakosított hitelintézet által a magyar termékek és szolgáltatások exportjának finanszírozására nyújtott hitelek kamatainak és az e célt szolgáló finanszírozási költségek különbözetének központi költségvetés terhére történő kiegyenlítésére szolgál.

2.2. Közszolgálati műsorszolgáltatás támogatása

A médiaszolgáltatásokról és a tömegkommunikációról szóló 2010. évi CLXXXV. törvény (Mttv.) 136. §-a alapján a központi költségvetés a közszolgálati hozzájárulás útján támogatja a közszolgálati média működését. A Médiaszolgáltatás-támogató és Vagyonkezelő Alap számára havonta egyenlő részletekben folyósítandó közszolgálati hozzájárulás összegéről az Mttv. 4. számú melléklete rendelkezik.

A közszolgálati hozzájárulás útján nyújtott költségvetési támogatás fedezetet nyújt egyebek mellett a közszolgálati médiatársaságok működéséhez, a Magyar Rádió Nonprofit Zrt. művészeti együtteseinek fenntartásához, valamint az Mttv.-ben rögzített közszolgálati célok megvalósításához.

2.3. Szociálpolitikai menetdíj-támogatás

A szociálpolitikai menetdíj-támogatás előirányzata jelenti a személyszállítási közszolgáltatások kereteiben megvalósuló utazásokhoz az állam által jogszabályban biztosított utazási kedvezmények ellentételezéséhez nyújtott állami támogatás forrását. A támogatás mértékét, illetve az igénylés rendjét a Kormány rendeletben állapítja meg, a folyósítás pedig a Nemzeti Adó- és Vámhivatalon keresztül történik. Az utazási kedvezményrendszer felülvizsgálatával a Széll Kálmán Terv jelentős mértékű kiadás-csökkentést irányzott elő az előirányzatot illetően, amelyet a központi alrendszer 2013. évre szóló költségvetési törvénye érvényesíteni is kíván. A szociálpolitikai menetdíj-támogatás 2013. évi kiadási előirányzata 93,0 milliárd forintot tesz ki.

2.4. Lakástámogatások

A lakástámogatások az otthonteremtési program megvalósulását kívánják elősegíteni. Az otthonteremtés a nemzetgazdaság fontos részterülete, amely társadalompolitikai és gazdaságpolitikai célokat egyaránt szolgál.

2013-ban kiemelt célkitűzés a lakosság otthonteremtési kiadásainak támogatása az új lakásépítési támogatás és az otthonteremtési kamattámogatás útján. Ennek keretében a támogatási rendszer hangsúlyt helyez a családok lakáshoz jutásának elősegítésére, a korszerű, jó minőségű és energiatakarékos lakásépítések ösztönzésére, illetve a lakás-mobilitás erősítése céljából a lakáspiac dinamizálására. Továbbra is fontos eleme lesz az ösztönző rendszernek a lakáscélú lakossági előtakarékosság támogatása.

Az otthonteremtési mellett a másik jelentős kormányzati program az otthonvédelmi akcióterv megvalósítása. Az új árfolyamgát rendszerében a rögzített árfolyam feletti törlesztési kötelezettség kamatrészének felét a költségvetés átvállalja, az adósnak csak a tőkerészt kell visszafizetnie. Ezen túlmenően az állam a közszférában dolgozók részére az árfolyamgát rendszeréhez kötődően gyűjtőszámlahitel kamattámogatást, továbbá egyszeri, vissza nem térítendő támogatást nyújt. További otthonvédelmi célú intézkedés a devizahitel kiváltására felvett kölcsönök kamatainak megfizetéséhez igénybe vehető kamattámogatás és a késedelmes lakáskölcsön adósok helyzetének rendezéséhez nyújtott kamattámogatások.

A lakásépítési támogatások 2013. évi kiadási előirányzatának összege 173,9 milliárd forintot tesz ki.

Ezeken túl az egyéb lakástámogatásokon kívüli forrásokból lakhatási célt szolgál - többek között - még a 2007. év előtti lakásvásárlási kölcsönök törlesztéséhez nyújtott jövedelemadó, illetve a lakásvásárlási illetékkedvezmény, a fegyveres és rendvédelmi testületek lakástámogatása, a kötvénytörlesztés (volt lakásalap) és kamatának terhe, valamint a Nemzeti Eszközkezelő Zrt. működése.

2.5. Nemzeti Család- és Szociálpolitikai Alap

Az Alap tartalmazza a családi támogatásokat, a korhatár alatti ellátásokat, a jövedelempótló és jövedelemkiegészítő szociális támogatásokat valamint a különféle jogcímen adott térítéseket.

2.5.1. Családi támogatások

A családi támogatások körébe a családi pótlék, az anyasági támogatás, a gyermekgondozási segély, a gyermeknevelési támogatás, a gyermekek születésével kapcsolatos szabadság megtérítése, az életkezdési támogatás, a pénzbeli és természetbeni gyermekvédelmi támogatások, valamint a gyermektartásdíjak megelőlegezésének költségvetési forrása tartozik. Az egyes ellátások előirányzatainak tervezésénél figyelembe kellett venni, hogy az ellátások nominális értének fenntartásával a családi pótlék, az anyasági támogatás, a gyermekgondozási segély, a gyermeknevelési támogatás, az életkezdési támogatás, továbbá a pénzbeli és természetbeni gyermekvédelmi támogatások összege 2013-ban nem emelkedik.

2.5.2. Korhatár alatti ellátások

Az előirányzat tartalmazza a szolgálati járandóságot és a korhatár előtti ellátást, balettművészeti életjáradékot. Az ellátások tervezése a 2012. évi várható kiadásokra, a létszámban bekövetkező változásokra, valamint a nyugdíj várható emelkedésének mértékére figyelemmel történt.

Az előirányzat kialakításában szerepet játszott, hogy jelentős és sikeres erőfeszítések történtek a kapcsolódó rendszer átalakítása területén, annak érdekében, hogy létrejöjjön egy szolidaritási elemeket is tartalmazó rendszer. Ennek egyik lényegi eleme, hogy a korábbi előrehozott öregségi nyugdíjat és a korkedvezményes ellátást korhatár előtti ellátásként, illetve a fegyveres testületek volt tagjai szolgálati nyugdíját szolgálati járandóságként a Nemzeti Család- és Szociálpolitikai Alap jelzett előirányzata biztosítja.

2.5.3. Jövedelempótló és jövedelemkiegészítő szociális támogatások

Az előirányzat az átmeneti bányászjáradék, szénjárandóság kiegészítés és kereset-kiegészítése, a mezőgazdasági járadék, a fogyatékossági támogatás és a vakok személyi járadéka, a politikai rehabilitáció és más nyugdíjkiegészítés, a házastársi pótlék, a megváltozott munkaképességűek keresetkiegészítése és az egyéb támogatások finanszírozását szolgálja. Az ellátások tervezése a 2012. évi várható kiadásokra és a létszámban bekövetkező változásokra tekintettel történt, azzal, hogy a mezőgazdasági járadék, továbbá az átmeneti bányászjáradék, szénjárandóság kiegészítése, és keresetkiegészítése esetében az ellátások összege a nyugdíj várható emelkedésének megfelelően került számításba vételre.

2.5.4 Különféle jogcímen adott térítések

A különféle jogcímen adott térítések előirányzat biztosítja a közgyógyellátás, az egészségügyi feladatok ellátásával kapcsolatos hozzájárulás és a folyósított ellátások utáni térítés finanszírozását. Az ellátások tervezése a 2012. évi várható kiadásokra és a létszámban bekövetkező változásokra tekintettel történt.

2.6. A központi alrendszeren belüli egyes támogatások és az önkormányzati alrendszer támogatása

2.6.1. Az elkülönített állami pénzalapok támogatása

2013-ban az elkülönített állami pénzalapok közül költségvetési támogatásban részesül a Bethlen Gábor Alap, a Központi Nukleáris Pénzügyi Alap, a Wesselényi Miklós Ár- és Belvízvédelmi Kártalanítási Alap, valamint a Nemzeti Foglalkoztatási Alap.

2.6.2. Garancia és hozzájárulás a társadalombiztosítási alapok ellátásához

A költségvetés 2013-ban is a biztonságos és kiegyensúlyozott finanszírozás érdekében a társadalombiztosítás mindkét pénzügyi alapjának bevételeit támogatással egészíti ki.

Az Egészségbiztosítási Alap több jogcímen kap költségvetési hozzájárulást. A járulék címen átadott pénzeszköz jogcím a nemzeti kockázatközösséghez kapcsolódó támogatás, ami azon személyek utáni térítést tartalmazza, akik egészségbiztosítási járulék, illetve egészségügyi szolgáltatási járulék fizetésére nem kötelezettek, de jogosultak egészségügyi szolgáltatás igénybevételére. A rokkantsági és rehabilitációs ellátások fedezetére támogatást ad a költségvetés, valamint a baleseti adó kivezetése miatt szintén pénzeszköz átadás történik.

A Nyugdíjbiztosítási Alap esetében a támogatás az adórendszer átalakításával összefüggő pénzeszköz átadás jogcímen jelenik meg.

2.6.3. A helyi önkormányzatok támogatása

A 2013. évtől az önkormányzati feladatellátás, ezzel együtt a finanszírozási rendszer is alapjaiban változik meg. A korábban az önkormányzatok által ellátott feladatok egy része az államhoz kerül. Ehhez igazodóan a feladatellátást szolgáló, eddig az önkormányzatoknak átengedett források nagyobb része, illetve egyéb, feladathoz szorosan nem kötődő támogatások tekintetében is megteremtésre kerül a feladatok és források telepítésének egységessége.

A változásokkal párhuzamosan, a megmaradó feladatok tekintetében a forrásszabályozás átalakítása sem maradhat el. Új finanszírozási struktúra kerül kialakításra, mely elszakad az eddigi jellemzően normatív támogatási rendszertől. E szempontból kiemelkedő szerepe van az ágazati feladatok meghatározásának, a kötelező önkormányzati feladatok és helyi közügyek szétválasztásának. Jellegükből fakadóan ugyanis az egyes közszolgáltatások eltérő finanszírozási technikát igényelnek, így a költségvetési törvény az önkormányzati támogatásokat a szakmai törvények (illetve az ezek módosítására vonatkozó kormányzati döntések) logikáját követve határozza meg.

Alapvető tervezési koncepcióként jelenik meg az az elv, hogy az a finanszírozási modellek átstrukturálásával megnyíljon a lehetőség a korábban az államadósságot újratermelő alrendszerek fenntartható működtetésére.

A helyi önkormányzatok 2013-ban hitelforrások nélkül mintegy 2200 milliárd forinttal gazdálkodhatnak, melyhez a központi költségvetés mintegy 647 milliárd forintot biztosít.

A feladatátrendeződés megjelenik mind a közoktatásban, mind a szociális és az igazgatási ágazatban. A ma még az önkormányzati szervek (jegyző, polgármester, kivételesen ügyintéző) által ellátott államigazgatási feladatok mértéke mérséklődik, az ügyek zöme a 2013. január 1-jétől létrejövő járási kormányhivatalokhoz kerül. E módosítások célja a mainál korszerűbb és hatékonyabb hatósági ügyintézés kialakítása, megszüntetve ezzel a korábban létező túlzottan bürokratikus, lassú és töredezett struktúrát.

A változások miatt az eddig az önkormányzatokat megillető gyámügyi és okmányirodai normatív hozzájárulások, a körjegyzőségi feladatokhoz kapcsolódó támogatás, valamint az általános üzemeltetési normatíva egy része, összesen mintegy 30 milliárd forint a KIM fejezetébe kerül át a járási és fővárosi kerületi kormányhivatalok fenntartása céljából.

A közoktatás új alapokra helyezése és az oktatás színvonalának emelése a társadalom évek óta jelentkező jogos elvárása. Ennek kívánt megfelelni a nemzeti köznevelésről szóló 2011. évi CXC. törvény azzal, hogy a nemzeti köznevelés biztosításában az elsődleges felelősség az államot terheli. Az új rendszerben a feladatellátás az eddigi állami-önkormányzati feladatmegosztás jelentősen megújuló formáját jelenti, függetlenítve az oktatás színvonalát a települések pillanatnyi anyagi helyzetétől.

Az ágazatban az önkormányzatok fő feladata az óvodai ellátás lesz, amelyhez a központi költségvetés több elemű támogatással járul hozzá. A jogszabályi előírások alkalmazásával biztosítja az óvodapedagógusok illetményét, ami a Magyar Államkincstár központi illetményszámfejtésén alapul. Figyelembe veszi továbbá a közoktatási/köznevelési törvény óvodai nevelésszervezési paramétereit (csoportátlag létszám, foglalkozási időkeret, gyerekekkel töltendő kötött idő, stb.), valamint a kereseteket meghatározó törvények kötelezően elismerendő elemeit. Emellett kötött felhasználású támogatás illeti meg az óvodát fenntartó önkormányzatokat az óvodai nevelést biztosító eszközök és felszerelések beszerzéséhez, valamint a feladatellátásra szolgáló épület folyamatos működéséhez. Továbbra is önkormányzati feladat a gyermekétkeztetés, amit a költségvetés támogat, figyelemmel a rászoruló gyermekek szociális helyzetére is.

Az iskolai oktatás területén az állam jelentős terhet vesz le az önkormányzatok válláról, hiszen a pedagógusok és a szakmai munkát közvetlenül segítők bérének finanszírozását átvállalja. Ez azt jelenti, hogy közel 335 milliárd forint a jövőben az EMMI fejezetében szolgálja ezt a feladatot, ami részben a korábban is ilyen jogcímű állami támogatások (251,3 milliárd forint), valamint az önkormányzatokat megillető gépjárműadó 40%-a, a helyben maradó személyi jövedelemadó közel fele, és a teljes illetékbevétel együttes összegének (83,3 milliárd forint) a központi költségvetési támogatássá való átkonvertálásából tevődik össze. Állami feladat továbbá az iskolahálózat szakmai működési kiadásainak a biztosítása is, ami szintén korábbi - hasonló jogcímű - önkormányzati támogatásoknak a szaktárca fejezetébe történő átcsoportosítását igényli.

A szociális és gyermekjóléti ellátórendszerben is jelentős változások várhatók, az ezekre vonatkozó szaktörvényi módosulásokról ugyanakkor az Országgyűlés még nem döntött. Ennek megfelelően a költségvetési törvényben az ágazat támogatásai a kormányzat célkitűzéseit tükrözik. Az ellátórendszer anomáliái széles körben ismertek, a változtatási igények jogossága vitathatatlan.

A módosítások elsősorban az alapellátások erősítésére irányulnak, az érintettek „otthonközeli” ellátása érdekében. Az önkormányzati szektor szerepe e területre fog koncentrálódni, elősegítve, hogy a rendelkezésre álló erőforrások ne aprózódjanak szét a különböző kötelezettségek között, ezzel a rászorulók számára a jelenleginél komplexebb ellátást tudjanak biztosítani.

A pénzbeli ellátások terén fontos változás, hogy a jegyzői hatáskörben levő segélyek a jövőben „létalapként” egyesülnek. E kategória egységesebb rendszerként fogja össze a jelenlegi jövedelemhez, vagy különböző élethelyzetekhez kapcsolódó támogatásokat (megtartva ugyanakkor az egyes élethelyzetek különbözőségéből eredő eltéréseket). A szakmai elképzelések szerint a létalap:

- alaptámogatási komponense nyújtana segítséget a kellő jövedelemmel nem rendelkező háztartásoknak úgy, hogy jövedelmüket egy meghatározott szintig kiegészíti (azaz ide tartozna a mostani foglalkoztatást helyettesítő támogatás, illetve a rendszeres szociális segély),

- kiegészítő támogatási komponense foglalná magába a háztartás társadalmilag elismert egyéb szükségleteinek biztosításához nyújtott támogatásokat (pl. a lakásfenntartási támogatást).

A létalapként nyújtott ellátásokat önkormányzati szinten (a képviselőtestület hatáskörében) már csak egy, ún. krízisellátás egészítheti ki, amely az egyének, háztartások egyedi, átmeneti jellegű krízishelyzetének megoldását segíti.

A térségi szerepet betöltő szakellátások átalakítása 2013-ban kiteljesedik: a megyei önkormányzati feladatok átvételével 2012-ben megkezdődött folyamat jövő évben a teljes szakellátási felelősség állami feladattá tételével folytatódik, egységessé téve az központi irányítást ezen a területen. Ennek eredményeképpen megvalósulhat az intézményrendszer hosszabb távú racionalizálása, valamint hosszú távú fenntartható működése. A feladatátadás miatt mintegy 20 milliárd forint önkormányzatokat megillető normatív hozzájárulás, valamint 1 százalékpont helyben maradó személyi jövedelemadó és 5% gépjárműadó (együttesen 17 milliárd forint) csoportosul át a szaktárca fejezetébe.

Az önkormányzatok kulturális feladatainak - ezen belül a kulturális javak védelme, a muzeális intézmények, a közművelődés és a nyilvános könyvtári ellátás - biztosításához a központi költségvetés 2013. évben (a korábbi évektől eltérően) önálló előirányzaton biztosít támogatást. Ennek célja, hogy a rendelkezésre álló források az eddigieknél célzottabban jussanak el e területhez. Változatlanul biztosított a megfelelő forrás a települési önkormányzatok által fenntartott, illetve támogatott előadó-művészeti szervezetek támogatására is.

Emellett a központosított előirányzatok között továbbra is lehetőség lesz az önkormányzati fenntartású könyvtárak állománygyarapítására, a közművelődési tevékenység érdekeltségnövelő támogatására, az „art” mozik fejlesztésére, valamint a múzeumok szakmai támogatására is.

Az önkormányzatoknál maradó feladatok nagyobb részét a klasszikus értelemben vett önkormányzati feladatok (igazgatási feladatok, településüzemeltetés, közvilágítás, helyi adóztatás, stb.) teszik ki. Ezen helyi közügyek ellátását egy - az önkormányzatok jövedelemtermelő képességétől függő - általános jellegű támogatás szolgálja 2013-tól. A helyi önkormányzatokat megillető, helyben maradó személyi jövedelemadó részesedés 2013-tól megszűnik, azzal, hogy a helyben maradó személyi jövedelemadó - feladat-átcsoportosítással nem érintett - összege ezen általános jellegű támogatásba épül be. Szintén ide csoportosul át a jelenlegi formájában megszűnő, a települési önkormányzatok közötti jövedelemkülönbség mérséklésére fordított forrás is.

A 2013. évtől az eddigi jövedelemkülönbség mérséklés helyett az átalakított támogatási rendszer egésze, benne pedig elsősorban az általános támogatás segíti hozzá az önkormányzatokat az egyenlő esélyű feladatellátáshoz. Az általános támogatás lényege, hogy a települési önkormányzatok az új önkormányzati törvényben meghatározott, célzott támogatással nem támogatott feladataihoz kapcsolódó elismerhető kiadás csökkentésre kerül a helyi bevételekkel (a gépjárműadó önkormányzati része, az iparűzési adó esetében az elvárt összeg, valamint az egyéb helyi adók összegének fele), és az ezt követően fennmaradó különbözethez biztosít a központi költségvetés támogatást.

A helyi adók - így az iparűzési adó - rendszerét a finanszírozás átalakítása nem érinti. Az ebből származó bevétel továbbra is teljes egészében az önkormányzatok saját bevétele marad, és helyben járul hozzá a feladatokhoz.

Mindezek mellett az esetleges egyedi működési problémák kezelésére az új önkormányzati törvény előírásainak megfelelően kiegészítő támogatást lehetővé tevő tartalék, a közfeladatok változásaiból eredő, előre nem tervezhető kiadásokra szerkezetátalakítási tartalék előirányzat szolgál. Ez utóbbi biztosít gyors és rugalmas beavatkozási lehetőséget az önkormányzati feladatrendszer változása miatt felmerülő esetleges pénzügyi feszültségekre.

2.7. Társadalmi önszerveződések támogatása

A társadalmi önszerveződések támogatása magában foglalja a pártok, valamint a pártok működését segítő tudományos, ismeretterjesztő, kutatási, oktatási tevékenységet végző alapítványok támogatását.

2.8. Tartalék előirányzatok

2.8.1. Rendkívüli kormányzati intézkedések

A rendkívüli kormányzati intézkedések (tartalék) előirányzat az előre nem tervezhető, nem valószínűsíthető kiadásokra, illetve az előirányzott, de elháríthatatlan ok miatt elmaradó bevételek pótlására szolgál.

2.8.2. Céltartalékok

A céltartalékok előirányzata tartalmazza a közszférában foglalkoztatottak bérkompenzációja címén a többlet személyi juttatás és az ahhoz kapcsolódó munkaadókat terhelő járulékok és szociális hozzájárulási adó kifizetésének 2013. évi fedezetét.

Ezen felül az előirányzat terhére az alábbi többletkiadások finanszírozása, illetve elszámolása történik:

- a központi közigazgatási szerveknél, továbbá azok területi és helyi szerveinél a diplomás pályakezdő fiatalok munkatapasztalat-szerzésének támogatása;

- a prémiumévek programról és a különleges foglalkoztatási állományról szóló törvény szerinti munkáltatói kifizetések;

- az Állami Számvevőszéknél a számvevői illetményalap változása miatti személyi juttatás és az azokhoz kapcsolódó, munkaadókat terhelő járulék növekményének kifizetése.

2.8.3. Országvédelmi Alap

A Kormány kellő figyelmet fordít arra, hogy megteremtse mindazon feltételeket és eszközöket, amelyek védelmet nyújtanak Magyarország és a magyar gazdaság számára a világgazdaságban zajló folyamatok miatt előálló kockázatokkal szemben. Ezen kockázatok kivédését szolgálja az Országvédelmi Alap.

2.9. Kormányzati rendkívüli és egyéb kiadások

Az egyéb kiadások 2013. évi előirányzatából finanszírozható többek között a magán- és jogi személyek kártérítése, a felszámolásokkal és szanálásokkal kapcsolatos kiadások, a védelmi felkészítéssel kapcsolatos kiadások, a személyi jövedelemadó 1%-ának civil szervezeteknél, alapítványoknál történő közcélú felhasználása, valamint a Magyar Államkincstár pénzforgalmával kapcsolatosan teljesülő kiadások (GIRO díjak, VIBER forgalmi jutalékok, MNB jutalékok stb.).

E kiadások tartalmazzák továbbá hazánk nemzetközi pénzügyi szervezetekben vállalt tagsága, illetve az ebből adódó kötelezettségvállalásainak többnyire devizában fennálló kifizetéseit is.

2013-ban új tételként jelenik meg a Diákhitel Központ Zrt. kamattámogatása. Ennek lényege, hogy a Diákhitel Központ Zrt. az 1/2012. (I. 20.) Korm. rendelet alapján a 2012/2013-as tanévtől bevezeti a Diákhitel 2 terméket. A Diákhitel 2 kötött felhasználású hitelként csak a képzési önköltség finanszírozására használható fel, az állami részösztöndíjas, illetve önköltséges képzésben résztvevők vehetik igénybe, és közvetlenül a felsőoktatási intézményeknek kerül átutalásra. Jelentős különbség a 2001. óta működő szabad felhasználású Diákhitel 1-hez képest, hogy a Diákhitel 2 terméket igénybe vevő hallgató állami kamattámogatásban részesül, a hitelfelvevők felé így csak 2%-os mértékű kamat kerül felszámításra. A hitelezés tényleges költségei és a támogatott hitelkamat közti különbözetet az állam a hallgató helyett megfizeti a Diákhitel 2 konstrukciót is működtető Diákhitel Központ számára.

A kormányzati rendkívüli kiadások 2013. évi előirányzata az 1992. évi XXXII. törvény alapján az életüktől és szabadságuktól politikai okokból megfosztottaknak fizetendő, továbbá az 1947-es párizsi békeszerződésből eredő kárpótlás-kifizetésekre, illetve ezek folyósítási költségeire nyújt fedezetet.

A volt egyházi ingatlanok tulajdoni helyzetének rendezése az idei évben várhatóan lezárul, ezért 2013-ban ilyen jogcímen a költségvetés már nem számol kifizetéssel.

2.10. Állam által vállalt kezesség érvényesítése

A 2013. évi állami viszontgarancia- és kezességvállalásokat, valamint az állam által vállalt kezesség és viszontgarancia érvényesítéseként tervezett kifizetések mértékét (30,2 milliárd forint) a következők határozzák meg:

Az egyedi állami kezességvállalásoknál, valamint a nemzetközi hitelfelvételek garanciáinál, a Diákhitel Központ Zrt. fizetési kötelezettségeinél, a Magyar Fejlesztési Bank Zrt. (a továbbiakban MFB Zrt.) és az Eximbank Zrt. forrásbevonásainál, és a kiállításokhoz kapcsolódó garanciáknál beváltásokra feltételezhetően nem kerül sor.

Az egyedi kezességi keretet a törvény nem emeli, megegyezik a 2012. évi mértékkel.

A vasúti törvény biztosítja a többségi állami tulajdonú vasúti társaságok járműállományának fejlesztéséhez az EUROFIMA Európai Vasúti Gördülőállomány-finanszírozási Társaságtól felvett hiteleihez az állami kezességet. E kezesség 2013. évi kerete a MÁV-csoport számára tesz lehetővé kedvező finanszírozási feltételek mellett forrásbevonást.

Az MFB Zrt. tevékenységével kapcsolatos költségvetési keretek a következőképpen alakulnak a 2013. évben:

- forrásbevonási kezesség kerete 1800,0 milliárd forint;

- hitel- és kezességnyújtási kerete 600,0 milliárd forint;

- árfolyam-fedezeti ügyleteinek kerete 1800,0 milliárd forint.

Hitelnyújtási keretének szinten tartása a keret kihasználtsága alapján elegendő, ugyanakkor szükséges a jövő évi forrásbevonási- és árfolyam-fedezeti keretek megemelése a tervezett gazdaságélénkítési célok megvalósítása érdekében, valamint új programok indításához.

Az MFB Zrt. kezességvállalásaihoz és hitelnyújtásaihoz kapcsolódó állami kezesség beváltása főként az Élelmiszeripari bankgarancia programhoz köthető 2013-ban.

Az Eximbank Zrt. állami kezességvállalás melletti forrásbevonási keretének 2013. évi mértéke megegyezik a 2012. évi 320,0 milliárd forinttal, a költségvetés kezessége mellett export-hitel és egyéb export célú garanciaügyletekre nyújtható garanciák kerete szintén változatlan, 40-40 milliárd forint.

Az Eximbank Zrt. garanciaügyleteihez kapcsolódó állami készfizető kezességbeváltási előirányzat a korábbi években nyújtott garancia ügyletekre biztosít fedezetet. 2013-ban főként a kockázatos relációkba irányuló exportügyletekhez nyújtott kereskedelmi típusú garanciáknál várható beváltás.

A MEHIB Zrt. által vállalható nem piacképes biztosítások állományának felső határa a 2013. évben is 500,0 milliárd forint.

A MEHIB Zrt. kárfizetési előirányzata alapvetően a kazah BTA Bank fizetésképtelenségével összefüggő fizetési kötelezettséget tartalmazza. Kárfizetési kötelezettsége 2016. novemberig áll fenn, melynek összege évi 3,0 milliárd forint körül alakul. Csekélyebb összegű kifizetésekkel lehet még számolni a többi egyedi ügylet, illetve a C típusú és KKV kötvényesek potenciális káraira is.

A törvény a Garantiqa Hitelgarancia Zrt. által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A 2013. évre javasolt kezességvállalási keret nagysága az ideivel azonos, és csak a hazai költségvetési forrásokat terhelő állományt tartalmazza, mértéke 85%.

A Garantiqa Hitelgarancia Zrt.-nél az elmúlt években a gazdasági és pénzügyi válság miatt megnövekedett bukási ráta várhatóan meginduló csökkenésének pozitív hatását az állami viszontgarancia mértékének 85%-ra történő növelése ellensúlyozza. A beváltások alakulását 2013-ban is várhatóan az éven belüli Széchenyi Kártyák és banki kártyahitel-termékek fogják meghatározni.

Az Agrár-Vállalkozási Hitelgarancia Alapítvány által vállalható készfizető kezességvállalási keret 105,0 milliárd forintos összege az idei keretnél kevesebb. Ennek oka, hogy a nagyszámú, de kisösszegű kezességek összege alacsonyabb portfolió nagyságot eredményeztek a korábbinál.

Az Alapítvány garanciaügyleteiből eredő beváltások összege a válság elhúzódó hatásaival, a hitelkockázatok növekedésével, és a költségvetési viszontgarancia mértékének 85%-ra történt módosításával magyarázható.

Agrárkezességeken azokat a jogszabályban és kormányhatározatban vállalt állami kötelezettségeket értjük, melyek részletes konstrukcióit a korábbi agrártárca határozta meg. Az agrárhitelek kezességérvényesítésének összege fokozatosan csökkenő tendenciát mutat a mérséklődő állomány miatt.

A lakáshitelekkel kapcsolatos állami kezességek esetében a Kormány intézkedéseinek hatására az előző évek magas bukási arányával már nem kell számolni, az fokozatosan csökken. A csökkenés egyik oka a 2012-től alkalmazható árfolyamrögzítés lehetősége (a „fészekrakó” kölcsönök csaknem 70%-a CHF alapú hitel). Továbbá az állomány csökkenése várható mind a közszférában dolgozók lakásvásárlásához nyújtott állami készfizető kezesség, mind a „fészekrakó” program keretében a fiatalok lakásvásárlásához vállalt kezesség esetén.

2.11. Hozzájárulás az EU költségvetéséhez

A törvény 1. számú mellékletében meghatározott 283,6 milliárd forintos hozzájárulás több tételt foglal magában. Az áfa-alapú hozzájárulás kalkulált összege mintegy 36,0 milliárd forintot, a GNI alapú hozzájárulás mintegy 230,9 milliárd forintot, a brit korrekció összege 14,8 milliárd forintot, a Hollandia és Svédország számára teljesítendő kiadás - ezen országok más tagállamokhoz viszonyított alacsonyabb arány szerinti GNI alapú hozzájárulása miatt - összege 2013-ban várhatóan mintegy 2,0 milliárd forintot tesz ki. Az egyes tételek meghatározásakor a Bizottság 2013-ra vonatkozó költségvetési tervezetében foglalt számokhoz igazodik a hozzájárulás összege. A tervezés során figyelembevételre került a 2013. július 1-jei horvát csatlakozás közösségi költségvetésre gyakorolt becsült hatása, továbbá a GNI alapú hozzájárulás esetében korrigálni kellett a 2012. évi közösségi költségvetés többletének Magyarországra jutó becsült összegével.

A ténylegesen teljesítendő hozzájárulás összegét továbbá befolyásolja az, ha az elszámoló árfolyamként használt Európai Központi Bank 2012. december 31-i forint/euró árfolyama jelentősen eltér a tervezéskor használt forint/euró árfolyamtól. A nemzeti hozzájárulás mindezen túl változhat 2012. év végén az Európai Tanács és a Parlament által elfogadandó 2013. évi uniós költségvetés végső változata, illetve annak a 2013. év folyamán történő esetleges módosításai következtében is.

3. Központi költségvetési szervek és fejezeti kezelésű előirányzatok

A Kormány kiemelt célja az államigazgatás - ezen belül a közszféra működésének, gazdálkodásának - racionalizálása. A fő törekvés az állam rosszul szervezett és ezért az államadósság újratermelődését okozó területeinek átszervezése, a közforrások hatékonyabb, takarékosabb felhasználását garantáló - szerkezetében és méretében megújult - közszektor kialakítása.

A 2013. évtől létrejövő járási hivatalok az állam szervezetének legalacsonyabb szintű területi és egyben szervezeti egységeként alakulnak meg. Az elérni kívánt cél a hatékonyabb, ügyfélközpontú és költségtakarékosabb (a telepített feladatok méretgazdaságos ellátását lehetővé tévő) területi közigazgatás megteremtése. A járási hivatalok legfontosabb feladata a megyei szintnél alacsonyabb szinten intézendő államigazgatási feladatok ellátása lesz. Ezért a jelenleg még az önkormányzati szervek által ellátott államigazgatási ügyek zöme a járási hivatalokhoz kerül. A települési önkormányzatok a jövőben a valós helyi feladatszervezési döntéseket igénylő, a legcélszerűbben helyi szinten ellátható közszolgáltatásokat biztosítják a lakosság számára.

A közszféra létszámhelyzete

Hazai áttekintés

A költségvetési szférában foglalkoztatottak száma 2011. évben mintegy 674 ezer fő (közfoglalkozatással együtt 735 ezer fő). Ebből a létszámból a közigazgatás, védelem, kötelező társadalombiztosítás ágazatba 246 ezer fő, az oktatás ágazatba 241 ezer fő, az egészségügyi, szociális ellátás ágazatba 135 ezer fő, illetve az egyéb (kutatási, kulturális) ágazatba 52 ezer fő tartozik.

A központi, illetve az önkormányzati költségvetési szervek körében az ágazatok szerinti megoszlás jelentős eltérést mutat. A társadalmi közszolgáltatások ellátásában dolgozók (közbiztonság, honvédelem, tűzvédelem, igazságügy, külügyek) aránya jelentős a központban, míg elhanyagolható az önkormányzatoknál, ezzel szemben az egészségügyi és szociális ellátás, illetve az oktatás területén dolgozók túlnyomórészt az önkormányzatoknál jelennek meg, a központba gyakorlatilag csak a felsőoktatásban dolgozók tartoznak, a feladatátadás ezen arányok átrendeződését is maga után vonja. A létszám ágazatonkénti megoszlását az 1. ábra mutatja be.

A „Közigazgatás” ágazatba sorolt foglalkoztatottak alkotják az igazgatási feladatokat ellátókat (jogalkotói, végrehajtói, pénzügyi-igazgatási és ellenőrzési tevékenységet végzők), arányuk a központban nagyobb, mint az önkormányzatoknál.

A közszférában foglalkoztatottak létszáma 1998. évben meghaladta a 780 ezer főt, ezt követően - a 2003-2005. közötti növekedési szakasz után - fokozatosan csökkent. A költségvetési szférában foglalkoztatottak létszámának a 1998-2011. évek közötti alakulását a 2. ábra mutatja be.

A létszám csökkenése kiemelten jelentkezett a közigazgatási ágazatban, illetve az egészségügyi ágazatban (megjegyezzük, hogy itt egyes intézmények kiszervezése is létszámcsökkenésként jelenik meg). Ezzel szemben enyhe növekedés volt az oktatásban és a szociális ellátás területén.

A 674 ezer fős létszám alig több mint egyharmada (254 ezer fő) a központi költségvetési szerveknél, míg mintegy kétharmada (420 ezer fő) az önkormányzati költségvetési szerveknél foglalkoztatott. Az arány a 2012. évben a megyei intézmények alrendszer-váltásával átrendeződik. A megyék konszolidációjáról szóló törvény végrehajtása keretében 2012. január 1-jétől egyes megyei önkormányzati intézmények állami fenntartásba kerültek, ez érintette az igazgatási, a közoktatási, a szociális és az egészségügyi ágazatot. Az előzőeken túl 2012. évben állami fenntartásba kerültek a hivatásos önkormányzati tűzoltóságok, valamint a fővárosi és megyei egészségügyi intézmények is. 2012-ben a Kormány 1004/2012. (I. 11.) határozata alapján 6580 fős létszámleépítésre került sor.

2013. évtől a Kormány döntése alapján a közoktatás szakmai feladatait az állam látja el, ezáltal pedagógusok és a munkájukat segítő foglalkoztatottak kerülnek állami alkalmazásba. Létszámátvételre kerül sor továbbá a szociális és jóléti intézményi ellátás egyes területeinek átvétele, illetve a járások kialakítása következtében.

A fentiekben bemutatott tendenciáknak megfelelően a 2013. évi költségvetés tervezése során a létszám növekedésével nem számolunk.

Nemzetközi összehasonlítás

A magyarországi közszféra méretét nemzetközi összehasonlításban vizsgálva - tekintettel arra, hogy a közszféra dolgozói a lakosság teljes körét szolgálják ki -, célszerű az arányok meghatározásánál elsősorban a teljes népességet alapul venni. Az Eurostat legfrissebb - 2010. évi - létszámstatisztikái alapján a 27 tagállam mutatóinak átlaga 10,7%. Ez azt jelenti, hogy az 500 millió fős népességből 53 millió dolgozó látja el a közfeladatokat. Az átlagot számottevően meghaladják a skandináv országok, a Benelux-országok és Nagy-Britannia. Az átlagot valamelyest meghaladó értéket mutat Németország, Franciaország, Ausztria. Az átlag közelében helyezkednek a kis országok: balti államok, Írország, Málta, Portugália, Szlovákia, Szlovénia, Csehország, Ciprus. A fennmaradó hét ország (Magyarország (8,8%), Románia, Olaszország, Bulgária, Lengyelország, Görögország és Spanyolország) kisebb méretű közszférával rendelkezik. (A nemzetközi összehasonlítást a 3. ábra mutatja be.)

3. ábra

Összefoglalva: a népességhez viszonyítva a közszféra méretét, Magyarország az alsó negyedben található, azonban az eddigi kedvező kormányzati lépések mellett is az egészségügyi és szociális ellátórendszer területén eltérés tapasztalható.

A közszféra létszámát a foglalkoztatás arányában vizsgálva a közszféra (állami cégek nélküli) aránya a teljes foglalkoztatáson belül 2008-ban Magyarországon 19,5% volt, így az OECD-átlagot (15%) meghaladta. A korrekt nemzetközi összehasonlítást megnehezíti, hogy Magyarországon a kórházak, iskolák alkalmazottai túlnyomórészt közalkalmazottak, így beletartoznak a közszférába. Tehát Magyarországon az állami alkalmazottak száma jelentős részben azért magas, mert az állami feladatokat állami intézmények látják el, kormánytisztviselői, köztisztviselői, közalkalmazotti, hivatásos stb. státusban.

Központi költségvetési fejezetek alakulása

A költségvetési fejezetek 2013. évi tervezett bevétele 2612,6 milliárd forint, amelyből a fejezeti kezelésű előirányzatok európai uniós támogatása 1531,7 milliárd forint, a szakmai fejezeti kezelésű előirányzatok bevétele 22,8 milliárd forint, míg az intézmények bevétele 1058,1 milliárd forint.

A költségvetési fejezetek 2013. évi tervezett kiadása 5564,1 milliárd forint, amelyből az intézményi kiadások összege 3023,7 milliárd forint, míg a fejezeti kezelésű előirányzatok kiadása 2540,4 milliárd forint.

A központi költségvetési szerveknél 2013-ra az illetménytábla és az alapilletmény nem módosul.

3.1. A központi költségvetési fejezetek kiadásai

Az Országgyűlés fejezet költségvetése biztosítja az Országgyűlés Hivatala, a képviselőcsoportok, a bizottságok, a tisztségviselők, az Állambiztonsági Szolgálatok Történeti Levéltára és az Országgyűlési Őrség folyamatos működését, valamint a Parlament épülete előtti mélygarázs építését, látogatóközpont kialakítását és a Kossuth tér történelmi rekonstrukcióját.

Az Országgyűlés fejezetben lévő Közbeszerzési Hatóság működését döntő részben saját bevételből fedezi. A Közbeszerzések Tanácsa gondoskodik a közbeszerzési törvényben meghatározott célkitűzések érvényre juttatásáról. Főbb feladatai: közreműködés a közbeszerzési politika alakításában, a közbeszerzési eljárásokat támogató-segítő funkciók, hirdetmények megjelentetése és ellenőrzése, jogorvoslat, névjegyzékek vezetése.

A Nemzeti Adatvédelmi és Információszabadság Hatóság - az információs önrendelkezési jogról és az információszabadságról szóló 2011. évi CXII. törvényben foglalt - feladatainak, azaz a személyes adatok védelméhez, valamint a közérdekű és a közérdekből nyilvános adatok megismeréséhez való jog érvényesülése ellenőrzésének és elősegítésének végrehajtásához szükséges fedezetet a 2013. évi költségvetése tartalmazza.

A Köztársasági Elnökség kiadási és egyben támogatási előirányzata 1,8 milliárd forint. Az előirányzat fedezetet nyújt az elnöki hivatal működésére, a Sándor Palota, a köztársasági elnök rezidenciája és a volt elnökök részére vásárolt ingatlanok fenntartására, valamint ezen épületeken szükséges beruházások végrehajtására. Fejezeti kezelésű előirányzat szolgál az állami kitüntetések költségeire.

Az Alkotmánybíróság 2013. évi költségvetése az alapfeladatok ellátása mellett biztosítja a leköszönő alkotmánybírák törvény szerinti, valamint az őket mint volt közjogi méltóságokat megillető juttatások fedezetét, továbbá az alkotmánybíró váltásához kapcsolódó dologi kiadásokat.

Az Alapvető Jogok Biztosának Hivatala 2013. évi költségvetése biztosítja az alapvető jogok hatékony, egységes szemléletű, minél teljesebb védelme érdekében ellátandó feladatainak fedezetét.

Az Állami Számvevőszék az Országgyűlés pénzügyi, gazdasági ellenőrző szerve, ellenőrzéseit célszerűségi, eredményességi és törvényszerűségi (törvényességi) szempontok szerint végzi.

A Bíróságok fejezet 2013. évi költségvetése a bíróságok alapfeladatának, az igazságszolgáltatásnak az ellátását biztosítja, továbbá lehetővé teszi egyes fejlesztések, beruházások megvalósítását.

A Magyar Köztársaság Ügyészsége fejezet 2013. évi előirányzata tartalmazza az ügyészségről szóló sarkalatos törvényben meghatározott feladatai ellátásához szükséges fedezeten felül a Szolnoki Városi Ügyészség elhelyezéséhez szükséges beruházási forrásigényt.

A Közigazgatási és Igazságügyi Minisztérium a közigazgatás hatékonyabb működése érdekében a Kormány megalakulását követően az elsődleges prioritások között az állam újjáépítését tűzte ki célul. A fejezet tartalmazza a területi államigazgatás átalakítása, integrációja eredményeként 2011. január 1-jével felállított fővárosi és megyei kormányhivatalok előirányzatait, továbbá a Jó Állam kialakításának egyik elemeként 2013. január 1-jével ismét létrejövő - a magyar közigazgatás egykor szerves egységét képező - járások előirányzatait. A fővárosi és megyei kormányhivatalok kirendeltségeként felálló kerületi és járási hivatalok legfontosabb feladata a megyei szintnél alacsonyabb szinten intézendő államigazgatási feladatok ellátása lesz. A határon túli magyarok programjainak támogatása továbbra is priorizált terület, mely 2013-ban a KIM Nemzetpolitikai tevékenység támogatása fejezeti kezelésű előirányzatán, illetve a Bethlen Gábor Alap költségvetésében megosztva szerepel.

A Miniszterelnökség fejezet 2013. évi kiadási előirányzata biztosítja a miniszterelnök, az általános miniszterelnök-helyettes, a miniszterelnökséget vezető államtitkár, az itt foglalkoztatott miniszterelnöki biztosok, megbízottak, főtanácsadók, továbbá a Corvin-lánc Iroda és a Nemzeti Emlékhely és Kegyeleti Bizottság feladatai ellátásához szükséges fedezetet.

A Kormányzati Ellenőrzési Hivatal ellátja a kormánydöntések végrehajtásának ellenőrzését, a központi költségvetés, az elkülönített állami pénzalapok, a társadalombiztosítás pénzügyi alapjai és - a Kormány irányítása vagy felügyelete alá nem tartozó költségvetési szervek kivételével - a központi költségvetési szervek kormányzati ellenőrzését, valamint a gazdálkodó szervezeteknek, a közalapítványoknak, a köztestületeknek, az alapítványoknak, a kistérségi, megyei, térségi és regionális területfejlesztési tanácsoknak és - a pártok kivételével - a társadalmi szervezeteknek a központi költségvetésből, alapokból juttatott pénzbeli és nem pénzbeli támogatások és az említett szervezetek részére az állam által meghatározott célra ingyenesen juttatott vagyon felhasználásának ellenőrzését a Miniszterelnökség új jogi ügyekkel foglalkozó államtitkára vezetésével.

A Vidékfejlesztési Minisztérium fejezet költségvetésében meghatározó támogatási forrás az Új Magyarország Vidékfejlesztési Program. A fejezet költségvetése nem teljes körűen tartalmazza az uniós támogatásokat. Az EU-ból érkező közvetlen termelői támogatások, valamint a piaci támogatások finanszírozása ugyanis a Kincstári Egységes Számlán (KESZ) keresztül valósul meg. Ezen uniós támogatások közvetlenül, a Mezőgazdasági és Vidékfejlesztési Hivatal közreműködésével jutnak el a mezőgazdasági termelőkhöz.

A Nemzeti támogatások alcímen tervezett fejezeti kezelésű előirányzatok, tisztán nemzeti forrásból finanszírozott agrár- és vidékfejlesztési támogatásként a területalapú támogatás nemzeti kiegészítéséhez (top-up támogatáshoz), a korábbi években működtetett agrártámogatások 2013. évi költségvetést terhelő kötelezettségvállalásaihoz, valamint az Európai Bizottságnál notifikált nemzeti támogatások finanszírozásához biztosítanak fedezetet. A Nemzeti támogatások közül kiemelendő a Folyó kiadások és jövedelem-támogatások fejezeti kezelésű előirányzat, melyből különböző, a mezőgazdasági termelést segítő, a jövedelmi helyzetet javító, a termékek piacra jutását elősegítő támogatási konstrukciók működnek.

Kiemelt feladat továbbá az osztatlan földtulajdon megszüntetése, melynek célja a részarány földkiadási eljárás során keletkezett, az ingatlan-nyilvántartásba osztatlan közös tulajdonként bejegyzett tulajdoni hányadok önálló ingatlanná alakítása, a földrendező és földkiadó bizottságokról szóló 1993. évi II. törvény, valamint az annak végrehajtását szolgáló, a részarány földkiadás során keletkezett osztatlan közös tulajdon megszüntetésének részletes szabályairól szóló 63/2005. (IV. 8.) Korm. rendelet alapján.

A környezetvédelmi termékdíjról szóló 2011. évi LXXXV. törvény hatálybalépésével, az új struktúra elemeként működik az Országos Hulladékgazdálkodási Ügynökség Nonprofit Kft. Az új rendszer célja továbbra is, hogy a termékdíj-köteles termékekből képződött hulladékokkal kapcsolatos hulladékgazdálkodási ipar átlátható, az állam és így a társadalom érdekeit lényegesen kedvezőbb feltételekkel szolgáló módon alakuljon át és fejlődjék tovább. Kiemelt cél a rendezettebb és mindenki számára hosszútávon kiszámíthatóbb, folyamatos és hatékony szelektív hulladékgyűjtés, feldolgozás, hasznosítás.

Tovább folyatódik a 2011. évben megkezdett - és 2012. évben is sikeres - Tanyafejlesztési Program, melynek célja a tanyai gazdálkodás megújításával és a tanyai életmód hátrányainak csökkentésével kapcsolatos kötelezettségek finanszírozása.

2013. évben kiemelt szerephez jutnak azon intézkedések, melyek célja a hazai élelmiszergazdaság (benne egyebek mellett a lakosság élelmiszerellátása szempontjából kiemelt jelentőségű sertéságazat) helyzetének stabilizálása, fejlesztése.

A Honvédelmi Minisztérium 2013. évi kiadási előirányzata biztosítja, hogy hazánk önkéntes alapon szervezett, professzionális személyi állománnyal feltöltött honvédséggel képes legyen Magyarország függetlenségét szövetségi együttműködéssel megvédeni, NATO és európai uniós tagságából eredően a nemzetközi szerepvállalással és a szövetségesi kötelezettségek teljesítésével, az ENSZ és az EBESZ által végrehajtott békefenntartó műveletekben való részvétellel a nemzetközi biztonság erősítéséhez hozzájárulni, valamint teljesíteni a védelmi felkészülésből adódó feladatokat.

A fő cél továbbra is a Magyar Honvédség alkalmazhatóságának, telepíthető képességének növelése, a nemzeti és nemzetközi keretek közötti alkalmazás követelményeinek megfelelő katonai képességek kialakítása, a haderő expedíciós és professzionális jellegének erősítése. Emellett a Honvédelmi Minisztérium kiemelt figyelmet fordít az Önkéntes Tartalékos Rendszer fejlesztésére is: a Magyar Honvédség 2013. évi forrásai biztosítják a rendszerben résztvevő állomány rendelkezésre állási díjának, ruházati felszerelésének, kiképzésének és ellátásának költségeit.

A tárca költségvetése tartalmazza többek között a honvédelmi miniszter által újratárgyalt Gripen-szerződés eredményeképpen a Gripen repülőgépek lecsökkentett bérleti díját és a bérlettel összefüggő különböző fegyverzeti, elektronikai, híradós beszerzéseket, a pilóták pótlólagos képzéséhez kapcsolódó kiadásokat, valamint a harcászati URH rádiók beszerzésének aktuális költségeit.

A Belügyminisztérium rend- és közbiztonsági ágazat 2013. évi költségvetése tartalmazza a fedezetet ahhoz, hogy a Kormányprogramban előirányzott 3500 fős rendőri létszámfejlesztés, amely 2012-re teljesült, a megemelkedett létszámban 2013-ban is fenntartható legyen. A schengeni követelményeknek történő megfelelés szükségessé teszi a rendőrség szervezetrendszerének további megerősítését, amelyhez biztosított 600 fő határrendész állományba vétele. Rendelkezésre állnak továbbá a források ahhoz, hogy a rendészet három pillére, az Országos Rendőr-főkapitányság és alárendelt szervei, a terrorcselekmények felderítésére, megelőzésére, felszámolására létrehozott Terrorelhárítási Központ (TEK), valamint a belső bűnmegelőzési és bűnfelderítési, illetve a korrupció elleni feladatokra megalakult Nemzeti Védelmi Szolgálat együttesen, együttműködve, hatékonyan és eredményesen lássák el a feladataikat.

A TEK 2013. évtől teljes létszámfeltöltöttséggel látja el feladatait, ami lehetővé teszi műveleti szempontból Magyarország teljes területi lefedettségét.

A 2012. évben a tiszthelyettesek részére biztosított 14.000 forintos átmeneti kiegészítés (összesen 9,1 milliárd forint) 2013-ban is megilleti a rendvédelmi állományt.

A 2013-as költségvetési előirányzatok az ágazat egyes intézményeinél jelentős fejlesztéseket, más területen a működőképesség növelését teszik lehetővé. 2013-tól 1,1 milliárd forintos előirányzat teszi lehetővé terhelt mozgását nyomon követő rendszer bevezetését és üzemeltetését.

A büntetés-végrehajtás 2013. évi forrásai biztosítják a számában növekvő fogvatartotti létszám biztonságos őrzésének, ellátásának, foglalkoztatásának feladatait. 2013-ban is kiemelt cél a fogvatartotti férőhelyek növelése, nemzetközi elvárásoknak való megfelelés biztosítása. A 2012. évben megkezdett intézmény- és biztonsági fejlesztési program folytatódik, valamint a korábban belügyi célra használt ingatlanok értékesítéséből származó bevételek és 1,1 milliárd forintos fejezeti kezelésű előirányzat biztosítja a fogvatartotti férőhelyek további bővítését, illetve azok fenntartását. Az elítéltek foglalkoztatásának szélesítését a költségvetési szervek és intézmények működését szolgáló termékek előállítása biztosítja.

A tűz- és katasztrófavédelem ágazatnál 2013-ban is alapvető cél az emberi élet és értékek védelme, a tulajdon megóvása, az áldozatok, kárvallottak érdekeinek képviselete és védelme. Ennek hatékony megvalósítását szolgálja a 2012. január 1-jétől megváltozott szervezeti struktúra és a kibővített feladatrendszer. A 2013. évi költségvetés előirányzatai biztosítják, hogy a tűzvédelem állami kézbe történő helyezésével egységes és megfelelő szintű irányítással bíró rendszer működhet, amely lehetővé teszi a meglévő kapacitások jobb kihasználását, a hatékonyabb tűzvédelmet. Az adójogszabályok változása miatt az 5,0 milliárd forint összegű tűzvédelmi hozzájárulás költségvetési támogatással kerül kiváltásra, amely továbbra is lehetővé teszi pl. a személyi állomány védőfelszereléssel és- ruházattal való ellátását, a veszélyes üzemek mentén kiépített lakossági riasztórendszer (MoLaRi) üzemeltetését, valamint a tűzvédelmi eszközök felújítását és cseréjét.

A tárca feladatrendszere 2012-ben kibővült a közfoglalkoztatás rendszerének kiépítésével és működtetésével, melynek keretében a munka világából régebb óta kiszorultak számára nyílik meg újra a munkalehetőség. A 2013-as költségvetés a közfoglalkoztatási program hatékonyságának növelésével számol, amelyhez a szükséges források rendelkezésre állnak. A közmunkaprogramok összehangolása, valamennyi elemének egységes irányítása érdekében 2012-ben a Belügyminisztérium irányítása alá kerül a 12 területi vízügyi igazgatóság felügyelete is. A 2013. évi költségvetés a vízügyi ágazat szervezetrendszerének megerősítésére a 2012-ben juttatott többletforrásokkal arányos, 5,2 milliárd forintot irányoz elő.

A Nemzetgazdasági Minisztérium fejezetnél a törvényhozó és végrehajtó szervek 2013. évi költségvetése tartalmazza a Nemzetgazdasági Tervezési Hivatal költségvetését, mely a minisztériumi rendszerben nem ellátható komplex tervezési, elemzési és kormányzati tanácsadási feladatok gazdaságosabb, hatékonyabb és eredményesebb megvalósítását segíti elő. Az ágazatban a 2013. évi költségvetés keretet biztosít továbbá a nemzetközi és a hazai potenciális befektetők felkutatására, a munkahelyteremtő beruházások Magyarországon történő megvalósulására, a hazai vállalkozások nemzetközi befektetéseinek támogatására, a magyar beszállítói háttér fejlesztésére, a magyar export növekedésére. Itt kerül megtervezésre a nemzetközi szervezetekben való tagságból adódó hozzájárulási kötelezettségek finanszírozása, illetve a minisztérium vagy annak vezetője által képviselt a magyar állam számára fizetési kötelezettség alapját képező jogerős bírósági ítéletben, végzésben, vagy peren kívüli egyezséget jóváhagyó iratban meghatározott összegek, illetve a peres eljárással kapcsolatos költségek (ügyvédi, bírósági díjak stb.) megtérítése is.

A pénzügyi és költségvetési tevékenységek és szolgáltatások ágazatban alapvető cél az államháztartás működésével kapcsolatos kormányzati politika érvényesítése, valamint az azt elősegítő adózási és pénzügypolitikai rendszer kidolgozása. A költségvetés finanszírozási biztonságának megerősítése érdekében folytatódik a 2012. évben indított - a lakosság állampapír állományának növelését célzó - ösztönző program.

A külügyek ágazat 2013. évi költségvetése tartalmazza a kötött segélyhitel programot, mely a magyar kivitel növekedését szolgálja, emellett hozzájárul a Kormány munkahelyteremtés és -megtartás programjához. A segélyhitelezési tevékenység összhangban áll a külgazdasági stratégiában foglaltakkal.

Az alapkutatás ágazat keretén belül a Kormány fontos szerepet szán a 2013. évben is a tudomány-, technológia- és innovációpolitika hazai adottságokra épülő hatékonyabbá tételének. Különösen nagy hangsúlyt fektet a vállalati működés technológiai területein történő újítások ösztönzésére, a kis- és középvállalkozások innovációs tevékenységének támogatására, az innovációs célú együttműködések bátorítására.

Az egyéb gazdasági tevékenységek és szolgáltatások ágazat feladatai a 2013. évben is sokrétűek, összetettek. Magyarország hosszútávon tartós és stabil növekedési pályára állítása érdekében kiemelt cél az ágazaton belül új munkahelyek létrehozása, vállalkozóbarát környezet megteremtése, a gazdaság szabályozási rendszerének ésszerűsítése, az otthonteremtés körülményeinek javítása, a kiemelt iparágak fejlődésének elősegítése, a magyar külgazdaság-politika célkitűzéseinek képviselete és a magyar export lehetőségeinek bővítése. Kulcsszerep jut a foglalkoztatáspolitikának, a külgazdasági stratégia megvalósításának, a kamarai közfeladatok megerősítésének.

Ezen túlmenően a fogyasztóvédelmi társadalmi szervezetek támogatása, a piacfelügyelet, továbbá az átszervezésre, átalakításra (átalakulásra) fordított, illetve intézmények megszüntetésével összefüggő kiadások teljesítése, valamint gazdaságstratégiai programok megalapozása valósul meg e funkció keretében. Az átalakított foglalkoztatáspolitikai intézményrendszer kevesebb forrásból és hatékonyabban biztosítja a hatósági és egyéb közfeladatok ellátását.

A külgazdasági stratégia részeként az exportképesség megteremtését szolgáló új programok, intézkedések közé tartozik a Kereskedőház projekt, mely a 2013. évtől önálló fejezeti kezelésű előirányzatként jelenik meg. A kereskedőház integrátor jellegű szervezet, amelynek létrehozása a hazai KKV-k külpiacokra jutásának segítését célozza, a forráshiánnyal, piaci és idegen nyelvi ismeretek hiányával, külkereskedelmi gyakorlat hiányával jellemezhető termelőktől gyűjtve össze az árukat, és juttatva el azokat a piacokra. Az előző évhez hasonlóan folytatódik azon projektek támogatása, amelyek közvetlen vagy közvetett módon a gazdaság növekedését segítik elő. A Kormány gazdaságstratégia alprogramjai közé tartozik a Kárpát-medencei térség gazdaságfejlesztése, a Duna Stratégiához kapcsolódó projektek megvalósítása. A magyar külgazdasági stratégiában kiemelt szerepet töltenek be azon gyorsan növekvő keleti államok, ahol növelni szükséges az exportpiacokon tevékenykedő cégek kiviteli forgalmát és egyben hangsúlyozni hazánk jelenlétét. Ezen célok megvalósítása érdekében a 2013. évtől új fejezeti kezelésű előirányzaton jelenik meg a „Keleti kapcsolatok bővítése”.

A Nemzeti Adó- és Vámhivatal fejezet a 2013. évi javasolt kiadási előirányzatát 98%-ban költségvetési támogatás finanszírozza. A Hivatal az állami adó- és vámhatósági feladatokat összevontan, közös szervezet keretein belül látja el. Struktúrája négy fő tevékenység köré szerveződik: adóigazgatás, vámigazgatás, bűnügyi nyomozati tevékenység, valamint a szakmai tevékenységet támogató informatika. Feladata az államot megillető bevételek teljes körű kontrollja és védelme az adó-, a vám- és büntetőjog eszközeivel. Munkájában kiemelt feladatként szerepel a vám- és jövedéki, az adó- és pénzügyi ellenőrzési tevékenység, továbbá a bűnüldözői munka hatásfokának növelése, illetve az adózók színvonalas, naprakész tájékoztatása, az adózással kapcsolatos jogkövető magatartás elősegítése gyors, korszerű és ügyfélbarát szolgáltatások révén.

A Nemzeti Fejlesztési Minisztérium fejezetben a közlekedési ágazat 2013. évi költségvetése tartalmazza az országos közúthálózaton folyó egyes beruházások előkészítésére, területszerzésére, elkészült beruházások lezárására, valamint egyes nem Európai Uniós forrásokból finanszírozott útszakaszok építésére fordítható forrásokat. A költségvetés jelentős összeggel biztosítja - a korábbi évekhez hasonlóan - az M5 és az M6 autópályák koncessziós szerződéseiben vállalt kötelezettségeknek megfelelő támogatás összegét.

Folytatódik a vasúti hidak és kapcsolódó műtárgyaiknak az utóbbi évek során jelentősen leromlott állapota miatt szükséges, 2011-ben elindított felújítási programja.

Annak érdekében, hogy a közúti közlekedés minősége hosszú távon is fenntartható maradjon, kiemelt fontosságú az úthasználati díjpolitika átalakítása, technikai fejlesztése, a jelenlegi e-matricás időtartamhoz kötött használati díjas (HD) tarifájú díjszedési rendszert 2013. évtől lépcsőzetesen felváltsa a megtett úttal arányos útdíjas (ÚD) tarifájú rendszer.

A Beruházás ösztönzési célelőirányzat támogatása címen rendelkezésre álló összeg a nemzetgazdasági szempontból kiemelkedő jelentőségű beruházások támogatására szolgál, amelyekről a Kormány egyedileg dönt.

Az oktatási, kulturális és sport PPP programok támogatása a bérleti díjak, rendelkezésre állási díjak és közüzemi díjak fedezetét, sportlétesítmény szolgáltatási díj hozzájárulást, illetve a szerződésből adódó egyéb kötelezettségek teljesítését szolgálja.

A távközlési ágazaton belül történik az információs infrastruktúrával kapcsolatos szolgáltatás és fejlesztés, az országos számítógép-hálózati rendszerek működtetése. Az elektronikus közszolgáltatások alapját a Központi Rendszer adja, mely az egyszerűbb ügyintézés érdekében együttesen magába foglalja a Nemzeti Távközlési Gerinchálózatot (NTG), a kormányzati portált, az ügyfélkaput, a hivatali kaput, a biztonságos elektronikus dokumentumtovábbító szolgáltatást, az elektronikus tárhelyet és a központi rendszer címet, a központi archiválási szolgáltatást, az elektronikus fizetés és elszámolás lehetőségét biztosító rendszert (EFER), valamint a központi ügyfélszolgálatot. Itt kerül támogatásra a Tisztaszoftver program, valamint az Egységes Digitális Rádió-távközlési Rendszer (EDR), mely biztosítja a készenléti szervek biztonságos, gyors, elektronikus kommunikációját.

A bányászat és ipar ágazat keretében földtani-geofizikai kutatási feladatok kerülnek ellátásra. A két háttérintézmény összevonásával a 2013. évben hatékonyabb költség- és feladatellátás mellett valósul meg a geofizikai adatinfrastruktúra elemző, értékelő tevékenység, különösen a szénhidrogén, termálvíz, geotermikus energia, és egyéb ásványi nyersanyag kutatási tevékenységet érintő geofizikai adatinfrastruktúra elemző és értékelő tevékenységének ellátása, litoszférakutatás, az obszervatóriumi tevékenység, a geofizikai alaptérképek, földrengés-veszélyeztetettségi, valamint a nukleáris környezetterhelési térképek szerkesztése, továbbá a Geofizikai Szakkönyvtár működtetése is.

Az energiahatékonyság, az energiatakarékosság és az energiaracionalizálás, a klímabarát beruházások ösztönzése a Nemzeti Együttműködés Programjában és az Új Széchenyi Tervben kiemelt célokként szerepelnek. A tüzelő- és üzemanyag, valamint az energiaellátási feladatok ágazatban az energiahatékonysággal összefüggő intézkedések, így a panellakások, családi házak, középületek és közintézmények energiafelhasználásának - ezáltal a költségvetés terheinek -, valamint az üvegházhatású gázok kibocsátásának csökkentése központi szerepet játszanak abban, hogy a Kormánynak az éghajlatváltozás és az energiapolitika terén kitűzött céljai teljesíthetőek legyenek. Az Agrármarketing célelőirányzatból kerül finanszírozásra - az Agrármarketing Centrum 2012. évi feladatátadásával - a közösségi bormarketing tevékenység, míg a Turisztikai célelőirányzat támogatása a nemzeti, illetve nemzetközi turisztikai marketing- és promóciós tevékenységet, az idegenforgalom fellendítését és a Formula-1 Magyar Nagydíj jogdíjának támogatását szolgálja.

A Külügyminisztérium fejezet részéről kiemelten támogatott cél a felülvizsgált külképviseleti hálózat működésén keresztül a magyar kül- és európa-politikai érdekérvényesítő képességünk növelése, a nemzetközi szervezetek keretében a globális problémák megoldásában, valamint a demokratizálódási folyamatok elősegítésében való aktív részvétel, a nemzetközi fejlesztési együttműködés és a humanitárius segélyezési tevékenység támogatása, az állami protokoll kiadásainak biztosítása; a szomszédsági és regionális politika, valamint a határon túli magyarsággal való kapcsolat ápolása.

Az Emberi Erőforrások Minisztérium fejezeten belül az egészségügyi ágazat 2013. évi költségvetése tartalmazza az állam által átvett egészségügyi intézmények fenntartásához szükséges forrásokat. Az előző évhez hasonlóan folytatódik az egészségügyi szakképzési (rezidens) rendszer működésének támogatása. A költségvetés jelentős összeggel biztosítja továbbá a légimentés-eszközpark és az aneszteziológiai eszközök bérlésével, az oltóanyag biztosításával összefüggő kiadásokat, valamint a kisforgalmú gyógyszertárak működtetési támogatását.

A szociális ágazatban a Kormány a korábbi évekhez hasonlóan továbbra is kiemelten kezeli a családok megerősítését és támogatását, valamint a gyermek- és ifjúságügy feladatait. A tárca 2013-ban is támogatást nyújt a fogyatékos személyek esélyegyenlőségét elősegítő programokhoz, az új Országos Fogyatékosügyi Program végrehajtásának 2012-2013. évre vonatkozó intézkedési terve biztosítja a szakmai célok megvalósulását.

A szociális és gyermekvédelmi intézmények, szolgáltatások finanszírozását szükséges átalakítani, melynek tekintettel kell lennie az önkormányzati finanszírozásban és a feladatellátásban bekövetkező változásokra is.

Továbbra is kiemelt cél a megváltozott munkaképességűek támogatásával összefüggő rendszer hatékonyságának növelése, a foglalkozatással összefüggő támogatások, források a tárca költségvetésében biztosítottak.

A sport ágazat feladatai 2013-ban is sokrétűek, összetettek. Kiemelt feladat a gyermek és ifjúsági sport támogatása, a tehetségek kiemelése, felkarolása. A tárca költségvetése 2013-ban is fedezetet nyújt az utánpótlás-nevelési feladatok elvégzésére és az országos sportági szakszövetségek akadémia rendszerének kialakításával, továbbá a kiemelkedő teljesítményt nyújtó sportolók és sportszakemberek támogatásával összefüggő kifizetésekre. A diák és szabadidősport támogatásával biztosítja a tárca, hogy minél többen tudjanak élni a rendszeres testmozgásból adódó előnyökkel. 2013-ban is folytatódik a debreceni Nagyerdei Labdarúgó Stadion rekonstrukciója, az MLSZ sportlétesítményeinek biztonságtechnikai fejlesztésével összefüggő feladatainak támogatása, új feladataként jelenik meg a Tüskecsarnok befejezése, és a Puskás Ferenc Stadion felújításának elkezdése, továbbá az Európai Ifjúsági Fesztivál 2017. évi megrendezésére történő felkészülés, melyhez a szükséges többletforrás biztosított. A sport ágazat kapcsán kiemelendő a látvány-csapatsportok a társasági adó szabályokon keresztül történő támogatásának lehetősége, mely a továbbiakban is megmarad.

Az oktatási ágazatban a 2013. év a jelentős változások éve. A nemzeti felsőoktatás és a köznevelés megújult szabályozása, rendszere és finanszírozási modellje a korábbitól eltérő feladatokat ró az ágazat irányítójára. Mindemellett az előző évhez hasonlóan 2013-ban is kiemelt figyelmet kap a határon túli kapcsolatok erősítése, fenntartása, az európai uniós és nemzetközi oktatási és képzési programokban történő magyar részvétel.

A kulturális ágazat feladatai 2013-ban is összetettek, a tárca a kulturális intézmények fenntartása mellett támogatást biztosít többek között közművelődési, örökségvédelmi, előadó-művészeti feladatok ellátására. 2013-ban folytatódik a Mátyás-templom rekonstrukciós munkálatainak utolsó szakasza, és az életveszélyessé vált, ezért 2007-ben bezárt Erkel Színház a felújítását követően újra megnyitja kapuit. A 2012. év őszén átalakuló Magyar Országos Levéltár illetékessége az állami fenntartásba vett megyei levéltárakkal való integrációját követően az egész országra ki fog terjedni, az intézmény a jövőben a Magyar Nemzeti Levéltár nevet fogja viselni. Az EMMI kulturális ágazatának költségvetése mellett jelentős forrást biztosít a központi költségvetés a Nemzeti Kulturális Alap törvényben meghatározott feladatainak ellátására, valamint a Magyar Nemzeti Filmalapon keresztül filmgyártással összefüggő tevékenységek támogatására.

A Gazdasági Versenyhivatal 2013. évi javasolt kiadási előirányzatát teljes egészében költségvetési támogatás finanszírozza. A Hivatal ellátja a törvény szerinti versenyfelügyeleti funkciókat, versenypártolási feladatokat, ami versenyszempontú jogszabály-véleményezést jelent, valamint a versenykultúra fejlesztését.

A Központi Statisztikai Hivatal fejezet 2013. évi előirányzatán rendelkezésre álló források a KSH és intézményei működését, valamint a zavartalan feladatellátást biztosítják. Az 1166/2008/EK rendelet 6. cikkének előírásai alapján az Európai Unió minden tagállamának - így Magyarországnak is - 2013-ban mintavételes felvétel formájában, gazdaságszerkezeti felmérést kell végrehajtania. A felvétel végrehajtása Magyarországon a Központi Statisztikai Hivatal feladata.

A Magyar Tudományos Akadémia fejezetnél 2013-ban cél a megújított kutatóintézet-hálózat differenciált fejlesztése annak érdekében, hogy a kutatóközpontok versenyképesebbek legyenek. A rendelkezésre álló források elosztásának legfontosabb alapelve a tudományos kiválóság és a teljesítmény. Folytatódik a „Lendület program”, amelynek célja fiatal kutatók akadémiai kutatóintézetekben történő alkalmazásának támogatása. Az Országos Tudományos Kutatási Alapprogramok 2012-ben jelentősen megemelt költségvetési támogatása 2013-ban szinten marad.

A Magyar Művészeti Akadémiáról (MMA) szóló 2011. évi CIX. törvény rendelkezése értelmében az MMA mint köztestület a költségvetésben önálló fejezetet alkot. Az MMA számára 2013-ban biztosított támogatás a szervezet működésére, a köztestületi tagok tiszteletdíjára, az MMA törvényben meghatározott feladatainak ellátására - többek között kutatási tevékenység, könyv- és folyóirat-kiadás, társadalmi szervezetek támogatására -, valamint a 2013-ban megnyíló Pesti Vigadó működtetésére szolgál.

3.2. Fejezeti kezelésű előirányzatok EU támogatásokból származó bevételei és kiadásai

A szakmai fejezeti kezelésű előirányzatok bevételein belül 2013-ban az uniós források összesen 1531,7 milliárd forintot képviselnek, több támogatási program keretében használhatók fel.

A 2007-2013 közötti uniós pénzügyi kerettervhez kapcsolódó támogatások

A 2007-2013 közötti időszak uniós pénzügyi kerettervéhez kapcsolódó strukturális és kohéziós politikai fejlesztési célok megvalósításának stratégiai dokumentuma a Nemzeti Stratégiai Referencia Keret (NSRK). Az NSRK forrásainak felhasználása az Új Széchenyi Terv keretében valósulhat meg. Az NSRK stratégiai célkitűzései nyolc ágazati és hét regionális operatív program keretében valósulnak meg, mely a strukturális alapok és a Kohéziós Alap forrásainak felhasználását célozza. 2013-ban az NSRK operatív programjainak keretében 1497,1 milliárd forint kifizetésével számol a tervezet, amelyből 1321,1 milliárd forint az európai uniós forrás. Az EU által jóváhagyott hétéves indikatív pénzügyi tábla az operatív programok uniós és hazai finanszírozási arányát 85-15%-ban rögzítette. A támogatás mértékének meghatározásánál azonban tekintettel kell lenni arra, hogy az EU által előírt államháztartási társfinanszírozási kötelezettség a központi költségvetési finanszírozásnál bővebb kategóriát ölel fel. Így az államháztartás körébe tartozó közszféra-kedvezményezettek (elsősorban önkormányzatok) önereje is beleszámít ebbe az összegbe, ami egyes programok esetében az elméleti aránynál jóval kisebb központi költségvetési támogatást eredményez. 2013. évben az uniós források aránya közel 90%-os, mely a támogatás alapú (uniós forrás+központi költségvetési forrás) elszámolását korrigálja, szemben a közkiadás alapú (uniós forrás+központi költségvetési forrás+közszféra-kedvezményezett önereje) elszámolással. A módosításnak köszönhetően az Európai Uniótól lehívott források és az akciótervek szerint nyilvántartott támogatási összegek az időszak végére összhangba kerülnek, a hét év átlagában megtartva a 85-15%-os uniós-hazai közkiadás arányt.

A 2007-2013 közötti időszakban az EU által rendelkezésünkre bocsátott, az - Európai Mezőgazdasági és Vidékfejlesztési Alapból finanszírozott - agrár- és vidékfejlesztési támogatások és a kapcsolódó hazai társfinanszírozás felhasználási területeit, céljait a DIVIP foglalja magában, mely öt tengelyre tagolódik. Az I. A mezőgazdaság és erdészeti ágazat versenyképességének javítása, II. A környezet és a vidék fejlesztése, III. Az életminőség javítása a vidéki területeken és a diverzifikáció ösztönzése, IV. LEADER - helyi közösségek fejlesztése, V. Technikai Segítségnyújtás. Ezen felül, külön alapból - Európai Halászati Alap - finanszírozva, meg kell említeni a halászati támogatásokat is, melyek mértékükben igen, de jelentőségükben nem maradnak el az agrártámogatásoktól. Az alapok átlagos uniós-hazai közkiadási aránya 75-25%, de ettől az aránytól az egyes konkrét intézkedések eltérnek. A DIVIP tervezett kiadása 216,3 milliárd forint, melyből 155,1 milliárd forint az uniós forrás, míg a halászati támogatásokra 2,5 milliárd forint került betervezésre, melyből 1,9 milliárd forint az uniós támogatás.

A területi együttműködés keretében megvalósuló programok, projektek a határmenti régiók együttműködését és kiegyensúlyozott fejlesztését célozzák. Az Európai Területi Együttműködés (ETE) programjai a szomszédos országokkal közösen megvalósított projektek formájában realizálódnak. Az ETE programok jogcímcsoporton belül kerül megtervezésre a régiók közötti együttműködést elősegítő úgynevezett INTERREG IVC program, valamint a nem európai uniós szomszédos tagországokkal való együttműködést magában foglaló Európai Szomszédsági és Partnerségi Eszköz (ENPI). Az INTERREG IVC program konkrét célja, hogy a régióközi együttműködésen keresztül hozzájáruljon az innováció, a tudás alapú gazdaság, a környezetvédelem és kockázatmegelőzés területén Európa gazdasági modernizációjához és növekvő versenyképességéhez. Az ENPI az Európai Bizottság által kezdeményezett pénzügyi eszköz, amely a közösség külső határai mentén elhelyezkedő, jelenleg EU-n kívüli partnerországok érintett régióival való együttműködést támogatja. E jogcím-csoportokon együttesen 38,0 milliárd forint kiadással számol a törvény, amelyhez 32,3 milliárd forint európai uniós bevétel társul 5,7 milliárd forint nemzeti társfinanszírozással.

Az Európai Bizottság és Svájc közötti kétoldalú megállapodás értelmében Svájc egyszeri, vissza nem térítendő támogatást nyújt a 2004. évben csatlakozott országok részére. A Svájci Alap támogatásából megvalósuló projektek kilenc prioritás területe a regionális fejlesztés, árvízvédelem, infrastruktúra, természetvédelem, Magántőke Alap, turizmus, K+F és Ösztöndíjalapok, egészségügy, továbbá a biztonság. A program keretében a kötelezettségvállalási időszakot követően a 2013. évben a kifizetések felgyorsulását lehet előrevetíteni, így a Svájci Alap támogatásából megvalósuló projektek esetén a 2013. évi törvény 14,4 milliárd forint összegű kiadással számol, amely magában foglal 12,2 milliárd forint összegű donor állami hozzájárulást, valamint ahhoz kapcsolódóan 2,2 milliárd forint összegű hazai támogatást.

Az EGT, Norvég Finanszírozási Mechanizmusok keretében a 2009-2014. években is lehetőség nyílik projektek finanszírozására. A Norvég Finanszírozási Mechanizmus 2009-2014-es időszakában forrásfelhasználásra a következő fő prioritási területek mentén kerülhet sor: szén-dioxid megkötése és tárolása, zöld ipari innováció, kutatás és ösztöndíj, humán erőforrás- és társadalmi fejlődés, bel- és igazságügy, méltányos munka és háromoldalú párbeszéd előmozdítása. Az EGT Finanszírozási Mechanizmus 2009-2014-es időszakában a környezetvédelem és környezetgazdálkodás, klímaváltozás és megújuló energia, civil társadalom, humán erőforrás és társadalmi fejlődés, valamint a kulturális örökség védelme jelentik a főbb prioritási területeket. Az EGT, valamint a Norvég Alap támogatásából megvalósuló projektek 2009-2014. évi programjának finanszírozására 2013. évben kiadási oldalon 4,5 milliárd forintot, míg ehhez kapcsolódó donor állami hozzájárulásként 3,9 milliárd forintot tartalmaz a törvény.

4. Az állami vagyon kezelése

Az állami vagyonkezelés központi kezelésű bevételei és kiadásai

- az állami vagyonról szóló 2007. évi CVI. törvény (Vtv.) hatálya és a Magyar Nemzeti Vagyonkezelő Zrt. (MNV Zrt.) tulajdonosi joggyakorlása;

- a Magyar Fejlesztési Bankról szóló 2001. évi XX. törvény (MFB tv.) hatálya és a Magyar Fejlesztési Bank Zrt. (MFB Zrt.) tulajdonosi joggyakorlása; valamint

- a Nemzeti Földalapról szóló 2010. évi LXXXVII. törvény hatálya és a vidékfejlesztési miniszter nevében eljáró Nemzeti Földalapkezelő Szervezet tulajdonosi joggyakorlása

alá tartozó vagyonnal kapcsolatos tételeket foglalják magukba.

Az MNV Zrt. és az MFB Zrt. vagyonkezelési tevékenysége egységes minisztériumi irányítás és felelősség mellett működik, vagyonkezelési tevékenységük hatásait alapvetően a nemzeti fejlesztési miniszter felügyelete alá tartozó XLIII. Az állami vagyonnal kapcsolatos bevételek és kiadások fejezet (vagyon fejezet) tartalmazza. A Nemzeti Földalapba (NFA) tartozó vagyonnal kapcsolatos tételek önálló költségvetési fejezetben jelennek meg.

Az állami vagyongazdálkodási feladatok kapcsán felmerülő kiadások együttes értéke 131,7 milliárd forint, amely takarékos gazdálkodást követel a vagyonkezelő szervezetektől. Az együttesen 49,6 milliárd forint összegű bevételek alapvetően a vagyon hasznosításából származnak, az értékesítési bevételek tervezett összegei - figyelemmel az ingatlanpiac évek óta tartó visszaesésére - viszonylag csekélyek.

A költségvetési törvény ugyanakkor lehetőséget ad arra, hogy a ténylegesen megvalósuló többletbevételek terhére rendkívül indokolt esetben bővíteni lehessen a vagyoni kiadások mértékét.

4.1. Nemzeti Földalappal kapcsolatos bevételek és kiadások

Az NFA-val való gazdálkodás 2013. évi tendenciáit alapvetően a Nemzeti Földalapról szóló törvényben rögzített földbirtok-politikai irányelvek határozzák meg.

Az állami tulajdonban lévő termőföldek hasznosításából származó haszonbérleti díjbevétel határozza meg az NFA-fejezet bevételének nagyságrendjét. A haszonbérleti bevételek teljesítéséhez szükséges a haszonbérleti díjak piaci árakhoz való közelítése, illetve a hasznosítatlan területek haszonbérbe adása.

A termőföldekkel való gazdálkodás kiadásai közül az életjáradék kifizetések a meghatározóak. A kifizetendő összegek szinten maradása tervezhető tekintettel a halandósági adatokra, illetve arra, hogy az NFA újabb életjáradéki programot nem indít. Az életjáradék ellenében a Nemzeti Földalapba került, többségében nehezen hasznosítható, kisebb részben hasznosíthatatlan (számos esetben osztatlan közös tulajdonban lévő), elszórtan elhelyezkedő kisebb térmértékű termőföldek hozadéka nem fedezi az éves életjáradék fizetési kötelezettséget.

2013-ban a Nemzeti Földalapról szóló törvényben foglalt rendeltetési célokhoz és a földbirtok-politikai irányelvek érvényesítésével összefüggő feladatok ellátásához elengedhetetlen a Nemzeti Földalap javára történő földvásárlás, mivel ezzel biztosítható többek között

- a működőképes családi gazdaságok, a gazdálkodás jellegének megfelelő kis- és közepes méretű birtokok kialakításának elősegítése;

- a birtokösszevonási célú, valamint az állattenyésztő telepek működését biztosító önkéntes földcseréhez szükséges termőföldalap létrehozása;

- a magántulajdonba került, természetvédelmi oltalom alatt álló területek, a hullámtéri területek és mentett oldali vízjárta területetek cseréjéhez, kisajátítás esetén a cserével történő kártalanításhoz, és törvényben meghatározott feladatokhoz (pl. közfoglalkoztatási és szociális földprogramok) földkészlet biztosítása;

- a nem művelt, vagy méretük és kialakításuk miatt gazdaságosan nem művelhető területek megvételének és hasznosításának állami kezdeményező szereppel történő meggyorsítása.

Az Európai Unióhoz történt csatlakozáskor Magyarország számára megadott termőföld szabályozási derogáció 2014. év májusában megszűnik, ezért a 2013. év meghatározó lesz a magyar termőföldpiacon. Az aktív földpiaci jelenléttel, termőföldvásárlással valósítható meg a földárak és a haszonbérleti díjak befolyásolása, a földpiac élénkítése és szabályozása és a racionális földtulajdonosi és bérleti rendszer kialakítása.

A már fellelhető magyarországi termőföld-spekuláció visszaszorítása érdekében az NFA feladata olyan földvásárlási ügyletek végrehajtása, mint a Magyar Állam elővásárlási jogának gyakorlása, az osztatlan közös tulajdon hányadok megszüntetése, továbbá a „zsebszerződés-gyanús” adásvételek megakadályozása.

Fentiek miatt a termőföldvásárlásra fordítható összeg nagysága 2013-ra emelkedik.

Továbbra is hangsúlyos feladat a nyilvántartások bővítése, a földvagyon érdemi számbavétele és jogi rendezése.

4.2. A vagyon-fejezet bevételei és kiadásai

Ingatlan-ügyletek

Az ingatlanértékesítésből származó bevételeket a feleslegessé vált ingatlanok tervezett eladása alapozza meg. A 2013. évre tervezett bevétel alapvetően számos, kisebb értékű értékesítésből származhat. Az ingatlanpiac fellendülésére 2012-ben sem került sor, és a jelenleg ismert körülmények figyelembevételével erre a jövő évben sem lehet számítani. A jellemzően állami tulajdonban lévő, nagyterületű és nagyobb értékű ingatlanokra az átlagosnál lényegesen kisebb kereslet mutatkozik. A befektetői kedv erősödése továbbra sem érezhető, és az ingatlanpiacon megfigyelhető eladási hullám (túlkínálat) miatt kialakuló nyomott árakon történő értékesítés az állami vagyonvesztés lehetőségét hordozná magában.

2013-ban is folytatódik az ún. Táncsics-börtön épületéért az Amerikai Egyesült Államok követségének átadandó épület felújítása. Az ingatlan-vagyon fejlesztésére szánt összegek egyes kiemelt kormányzati ingatlanprojektek végrehajtását, továbbá műemlékek felújítását szolgálják. Lehetőség nyílik a már több éve kényszerűen elmaradt ingatlan-beruházások egy részének pótlására is.

Az Otthonvédelmi Akcióterv keretein belül a Nemzeti Eszközkezelő Zrt. által működtetendő konstrukció (NET program) a szociálisan leginkább rászoruló családoknak kíván segítséget nyújtani. Az ingatlanvásárlásokhoz kapcsolódó legjelentősebb kiadási tételt a Nemzeti Eszközkezelő Zrt. kiadásai jelentik.

Osztalékbevételek

A várható - többségi állami tulajdonból származó - osztalékalap nagysága kismértékben növekvő tendenciát mutat. Az osztalékalap növekedése alapvetően a Magyar Villamos Művek Zrt-hez és a MOL Nyrt-hez köthető.

Állami tulajdonú gazdasági társaságok tőkeemelése és támogatása

Ezek az előirányzatok megoszlanak az MNV Zrt. és az MFB Zrt. között. Társasági finanszírozásként jelenik meg a Nemzeti Filmalap Zrt. közfeladatainak támogatása is.

A Magyar Államot korábbi értékesítésekhez kapcsolódóan terhelő kiadások

A korábbi privatizációkhoz kötődő állami kötelezettségek közül az állam tulajdonosi felelősségével kapcsolatos környezetvédelmi feladatok (pl. Nitrokémia Zrt. által a Séd-Nádor csatorna kármentesítése, Simontornyai volt bőrgyár kármentesítése, Mecsek-Öko Zrt. bányabezárás, rekultiváció) finanszírozása a meghatározó.

Koncessziós bevételek

A tervezett koncessziós típusú bevételek a - távközlési, autópálya és szerencsejáték - koncessziós szerződések alapján évente fizetendő összegekből származnak.

B) Az elkülönített állami pénzalapok gazdálkodása

Elkülönített állami pénzalapként hat alap működik. Az alapok 2013. évi főbb támogatási céljai:

A Nemzeti Foglalkoztatási Alap tervezete a Széll Kálmán Tervben megfogalmazottakra figyelemmel került összeállításra. A Start-munkaprogram finanszírozása a 2013. évben is a Nemzeti Foglalkoztatási Alapból valósul meg. A megújult, átalakult program célja, hogy növelje a munkaerőpiacon hátrányban lévők, köztük az alacsony iskolai végzettségűek, tartósan munka nélkül lévők, megváltozott munkaképességűek foglalkoztathatóságát, továbbá a segély és a munkaerő-piaci minimálbér bér között megállapított bérezési rendszerrel fokozza az álláskeresési aktivitást, elősegítse a versenyszférába, az elsődleges munkaerőpiacra történő visszatérést. Az Alap biztosítja továbbra is a foglalkoztatási és képzési aktív eszközök működtetéséhez, a szakképzési és felnőttképzési támogatásokhoz, a bérgarancia támogatásokhoz szükséges pénzügyi forrást, valamint finanszírozza az álláskeresési ellátásokat. Az európai uniós források fogadásához a foglalkoztathatóság fejlesztésére és az alkalmazkodóképesség javítására szolgáló prioritások tekintetében társfinanszírozással járul hozzá az Alap. A Társadalmi megújulás Operatív Program „Munkaerőpiaci szolgáltatások és támogatások”, illetve „Foglalkoztatást ösztönző normatív támogatások” intézkedései esetében az Alap előfinanszírozást teljesít.

A Bethlen Gábor Alap célja, hogy a határon túli magyarságnak a szülőföldjén való - egyéni és közösségi - boldogulása, anyagi és szellemi gyarapodása, nyelvének és kultúrájának megőrzése és továbbfejlesztése, az anyaországgal való és egymás közötti sokoldalú kapcsolatának fenntartása és erősítése érdekében támogatást nyújtson.

A Központi Nukleáris Pénzügyi Alap a radioaktív hulladékok végleges, valamint a kiégett üzemanyag átmeneti és végleges elhelyezésére szolgáló tárolók létesítését és üzemeltetését, illetve a nukleáris létesítmények leszerelésének finanszírozását biztosítja. Az Alapból mind a felhalmozási, mind a működési kiadások finanszírozása pénzeszközátadással valósul meg.

A Nemzeti Kulturális Alap a nemzeti és az egyetemes értékek létrehozásának, megőrzésének, valamint hazai és határon túli terjesztésének támogatását szolgálja. Az Alap céljainak megvalósítása érdekében az Alap felett rendelkező, a kultúráért felelős miniszter az elvi, irányító és koordináló döntések meghozatalára bizottságot hoz létre, amelynek elnökét az illetékes miniszter nevezi ki, tagjainak felét saját hatáskörében, másik felét az érintett szakmai/társadalmi szervezetek javaslata alapján bízza meg.

A Wesselényi Miklós Ár- és Belvízvédelmi Kártalanítási Alap (WMA) az ár- és - árvízből eredő - belvízkárok megtérítésében való önkéntes részvételre ösztönöz. Az Alapba Magyarország területén a veszélyeztetett területeken lakóingatlan-tulajdonnal rendelkező természetes személyek szerződés alapján befizetést teljesíthetnek, ezután jogosulttá válnak a káresemények utáni kártalanításra. Az Alap eddig érvényesen összesen 1462 darab kártalanítási szerződést kötött. Az összes érvényesen létrejött szerződésből - figyelembe véve a szerződések megszűnését - 2012. április 30-án 753 darab hatályos kártalanítási szerződés állt fenn. 2013-ban az alapkezelő célja, hogy minél több kártalanítási szerződés jöjjön létre, továbbá az esetlegesen bekövetkező árvízi károk kárrendezése során az eddigieknek megfelelően továbbra is tartani kell a WMA eljárásrendjében meghatározott ügyintézési határidőket.

A Kutatási és Technológiai Innovációs Alap a kutatás-fejlesztés és a technológiai innováció állami támogatását biztosítja. Az Alap átfogó célja a kutatás-fejlesztés és innováció támogatása, a globális piacon versenyképes termékek és szolgáltatások fejlesztésének segítése a magyar innovatív vállalkozásoknál.

C) A társadalombiztosítás pénzügyi alapjainak gazdálkodása

1. Nyugdíjbiztosítási Alap

Az Alap 2013. évi költségvetésében a bevételek és kiadások egyensúlyban vannak, ami a biztonságos finanszírozás egyik fontos feltételét jelenti. 2013-ban a nyugdíjak finanszírozása alapvetően a munkáltatói és munkavállalói befizetésekből történik.

A költségvetés megalapozásánál figyelembe vételre kerültek az Alap szempontjából kitüntetett jelentőséggel bíró makrogazdasági paraméterek (nemzetgazdasági szintű bruttó keresettömeg, fogyasztói árindex) és a nyugdíjrendszer szabályozásának főbb jellemzői.

Ez a költségvetés - ugyanúgy, mint a 2012. évi - ún. „profiltisztított” költségvetés, tehát már nem tartalmazza a korhatár előtti ellátásokat.

Mind a bevételi, mind a kiadási előirányzatok meghatározásánál a kiindulópontot a 2012. évi várható teljesítések képezték, amihez a bázisidőszak I-IV. havi kincstári előzetes adatai álltak rendelkezésre.

A költségvetés bevételi szerkezetét az alábbi sajátosságok jellemezték:

- a bevételek döntő hányadát a szociális hozzájárulási adó Nyugdíjbiztosítási Alapot megillető része és a munkáltatói nyugdíjbiztosítási járulék, valamint a biztosítotti befizetés adja;

- a bevételek másik csoportját az egyéb járulékok és hozzájárulások képezik, idetartozik többek között a Nemzeti Foglalkoztatási Alap általi megtérítés, az egyszerűsített foglalkoztatás utáni közteher, a megállapodás alapján fizetők járuléka;

- a bevételek része a költségvetési hozzájárulás, ennek összege az adórendszer átalakításával összefüggő pénzeszköz átvétel jogcímen jelenik meg.

A kiadások legnagyobb részét a nyugellátásokra fordítandó összegek adják. Idetartoznak a korbetöltött öregségi nyugdíjak, a hozzátartozói nyugellátások, a szolgálatfüggő nyugellátások (nők legalább 40 év jogosultsági idő alapján igénybe vehető öregségi nyugdíja), és az egyösszegű méltányossági kifizetések. Az előbbi előirányzatok meghatározásánál a 2012-ben várható teljesítésekből kiindulva figyelembe lett véve a 2013. évi a tervezett fogyasztói árnövekedéssel megegyező mértékű januári emelés, valamint az automatizmusok hatása is. Utóbbiban jelenik meg a létszám és ellátásszám változás, a cserélődés és ennek következtében az állomány összetételének módosulásából adódó hatás.

A kiadások tartalmazzák a rokkantsági, rehabilitációs ellátások fedezetére az Egészségbiztosítási Alapnak átadott pénzeszközt is.

A működési kiadások összege a törvényi kötelezettségeken alapuló kifizetések prioritásával és a takarékossági szempontok érvényesítésével lett meghatározva.

2. Egészségbiztosítási Alap

Az Alap 2013. évi költségvetése a 2012. évhez hasonlóan kismértékű hiánnyal van tervezve.

A bevételek nagyságát és így összes bevételen belüli arányát tekintve a legnagyobb előirányzatot a szociális hozzájárulási adó Egészségbiztosítási Alapot megillető része és a munkáltatói egészségbiztosítási járulék, valamint a biztosítotti egészségbiztosítási járulék együttes összege jelenti. Ezen előirányzatok kialakítását alapvetően a 2012. évi várható érték- és a keresetkiáramlásra vonatkozó makrogazdasági paraméter határozta meg.

A bevételek másik nagy csoportját a költségvetési hozzájárulások képezik, ennek döntő része a járulék címén átvett pénzeszköz, ami a nemzeti kockázatközösséghez kapcsolódó fontos bevétel. Ezt azon személyek után kapja az Alap, akik nem kötelezettek egészségbiztosítási járulék vagy egészségügyi szolgáltatási járulék fizetésére, de jogosultak egészségügyi szolgáltatásokra. Ezt az összeget kiegészíti a szintén ebbe a csoportba tartozó, de nagyságrendileg kisebb bevétel, a baleseti adó kiesése miatt átvett pénzeszköz és az egyes egészségügyi feladatok ellátásával kapcsolatos költségvetési hozzájárulás.

A 2012. január 1-jétől az Alapba átkerült rokkantsági, rehabilitációs ellátások kiadásai fedezetére két helyről történik pénzeszköz átvétel, egyrészt a költségvetésből, másrészt a Nyugdíjbiztosítási Alapból.

A bevételek további csoportját képezik az egyéb járulékok és hozzájárulások, ezek között a meghatározó nagyságrendet az egészségügyi szolgáltatási járulék és a munkáltatói táppénz-hozzájárulás képviseli.

2013-ban is bevételt jelent az egészségügyi hozzájárulás jogcímen befolyó összeg. Az előirányzat a 2012. évi várható teljesítés alapján minimális növekedést feltételez.

Az Alap bevételei tartalmazzák az egészségbiztosítási tevékenységgel kapcsolatos egyéb bevételeket is. Ezen belül a két legnagyobb előirányzatot a gyógyszergyártók és forgalmazók befizetései, és a népegészségügyi termékadó jelenti.

Az Alap kiadásainak döntő része két nagy csoportba tartozik: a természetbeni és a pénzbeli ellátások csoportjába. Előbbi legnagyobb előirányzatát a gyógyító-megelőző ellátások képezik, amelynek tervezett összege meghaladja az előző évi előirányzatot. A természetbeni ellátások csoportjának része a gyógyszertámogatási előirányzat is, amelynek kialakításánál a tervezett intézkedések hatásai érvényesülnek.

A pénzbeli ellátások csoportjában a legnagyobb előirányzatot a rokkantsági, rehabilitációs ellátások jelentik, amelynek tervezése a 2012. évi várható teljesítésen, valamint a 2013. évi emelés kiadásnövelő és a felülvizsgálatok várható megtakarító hatásán alapul.

Az ugyanezen kiadási csoportba tartozó gyermekgondozási díj, a terhességi-gyermekágyi segély és a táppénz előirányzatok nagyságát a bázisidőszaki várható teljesítésen túl a kiadást alakító tényezők (ellátást igénybe vevők átlagos létszáma, egy napra jutó kiadás, stb.) tárgyévre feltételezett értékei határozzák meg.

A központi hivatali szerv működési kiadásainak meghatározásánál a költségvetési szervezetekre vonatkozó előírások érvényesülnek.

D) Az államháztartás központi alrendszere hiányának finanszírozása, az államadósság kezelése, Adósságszolgálati kiadások és bevételek

1. A hiány finanszírozása és a központi költségvetés adósságának kezelése

A nemzetközi tőkepiaci válság hatására 2008-at követően jelentősen átértékelődtek az államadósság-kezelés kockázatai, és jelentősen romlott a finanszírozási mozgástér is. A hagyományos piaci kockázatok, a kamat- és devizaárfolyam-kockázaton túl kiemelt fontosságot kapott a megújítási és finanszírozási kockázat.

A finanszírozási- és államadósság-kezelési szempontból 2013-ra vonatkozó célkitűzések: a forintpiac stabilitásának megőrzése, a piaci likviditás erősítése, a teljes körű piaci finanszírozás fenntartása és a nemzetközi hitelcsomag visszafizetésének folytatása. A korábbi évekhez hasonlóan 2013-ban is a forintkibocsátások szerepe a meghatározó, ugyanakkor a jelentős összegű devizalejáratokat (jelentős részben a 2008-tól, a Nemzetközi Valutaalaptól felvett hitel esedékessé váló részét is) elsősorban piaci devizakibocsátással kívánja biztosítani az adósságkezelés. 2013-ban összesen 1,4 milliárd euró devizakötvény, valamint 3,2 milliárd SDR (3,7 milliárd EUR) Nemzetközi Valutaalaptól lehívott hitel visszafizetése esedékes.

A tervezett devizakibocsátások mellett további devizaforrást jelent, hogy 2013-ban továbbra is jelentős volumenű fejlesztési célú, kedvező kamatozású hitel felvétele várható a nemzetközi fejlesztési intézményektől, amely 800,0 millió euro (239,0 milliárd forint) külföldi hosszú futamidejű forrás bevonását jelenti majd a Kormány által jóváhagyott fejlesztési, beruházási programok megvalósításához.

A központi kormányzat hiányának finanszírozását a tervek szerint forintkibocsátások biztosítják. A nettó forintkibocsátáson belül meghatározó a hosszúlejáratú forrást jelentő államkötvények értékesítése. A diszkontkincstárjegyek szerepe továbbra is az átmeneti likviditási igény biztosítása lesz. A finanszírozási célok között szerepel a közvetlenül a lakosságnak értékesített speciális állampapírok értékesítésének további erősítése, ezen belül elsősorban a hosszú futamidejű Prémium Magyar Államkötvények fokozott értékesítése.

2. A központi költségvetés adósságának 2013. évi alakulása

A központi költségvetés adóssága 2013. év végére a hiány finanszírozása miatt várhatóan 683,6 milliárd forinttal, 21 940,3 milliárd forintra növekszik, ami ugyanakkor a GDP 71,5%-ára csökkenő adósságrátát jelent. Ezáltal folytatódik a 2011-ben kezdődött kedvező gazdasági folyamat, és az eladósodottság tovább csökken.

3. A költségvetés adósságával kapcsolatos folyó kiadások

A nettó pénzforgalmi kamatkiadások várható pénzforgalmi összege 2013-ban 1226,3 milliárd forintot tesz ki, ami emelkedést jelent a 2012-es előirányzat 1005,7 milliárd forint nettó kamatkiadáshoz képest. A nettó kamatkiadások 2013-ban várhatóan a GDP 4,0%-át teszik ki, amely kismértékben magasabb a 2012. évi 3,4%-os aránynál. A kamatkiadások emelkedése részben a nominálisan emelkedő államadósságnak, részben a lejáró nemzetközi hitelcsomag piaci refinanszírozásának hatása, ugyanis a piaci hozamok meghaladják a hitelcsomag hozamát.

Az eredményszemléletű EDP szerinti nettó kamatkiadások 2013-ban 1217,5 milliárd forintot tesznek ki, ami növekedést mutat a megelőző évi 1049,0 milliárd forinthoz képest.

Az eredményszemléletű kamatkiadások nominális növekedését részben a devizában fennálló adósság eredményszemléletű bruttó kamatkiadásának 2012-ről 2013-ra összességében 168,5 milliárd forintos növekedése okozza, amit elsősorban az átlagos devizakamatszint növekedése magyaráz a lejáró kedvezményes kamatozású adósság (EB, IMF-hitel) piaci devizakötvénnyel történő refinanszírozása miatt. A forintban fennálló adósság eredményszemléletű kamatkiadása a tervezett állománynövekedés (jelentős pozitív nettó kötvénykibocsátás) miatt szintén jelentősen növekszik.

Az eredményszemléletű nettó kamatkiadások 2013-ban a GDP 4,0%-át teszik ki.

4. Adósságszolgálattal kapcsolatos bevételek

Az adóssággal kapcsolatos pénzforgalmi kamatbevételek 2013-ban mintegy 39,9 milliárd forinttal haladják meg a 2012. évi előirányzat összegét. Ezen belül a KESZ után kapott kamatok nagysága várhatóan 19,4 milliárd forinttal lesz több a 2012. évinél. A bevételek összegét döntő mértékben meghatározó hiányt finanszírozó államkötvények felhalmozott kamata 2013-ban 23,9 milliárd forinttal lesz több a 2012-es előirányzat értékénél, és 62,3 milliárd forintot tesz ki. A deviza kamatbevétel összege jelentősen, mintegy 4,5 milliárd forinttal csökken, ami a nemzetközi hitelcsomagból a bankoknak továbbhitelezett állomány visszafizetésével függ össze.

-----STARTING---POINT---RESZLETES---

Részletes indokolás

I. Fejezet

A KÖZPONTI ALRENDSZER KIADÁSAINAK ÉS BEVÉTELEINEK FŐÖSSZEGE, A HIÁNY ÉS AZ ÁLLAMADÓSSÁG ÉRTÉKE

1. Az államháztartás központi alrendszerének egyenlege és főösszegei

A 1. §-hoz

A 2013. évi költségvetés főösszegei.

A 2. §-hoz

A törvény és az 1. melléklet a főösszegeket, a hiányt, a kiadások és a bevételek fejezetek, címek, alcímek, jogcímcsoportok, jogcímek szerinti bontását tartalmazza.

2. Az államadósság értéke

A 3. §-hoz

A Magyarország gazdasági stabilitásáról szóló 2011. évi CXCIV. törvény 4. § (1) bekezdése értelmében a központi költségvetésről szóló törvényben összegszerűen meg kell határozni az államháztartás központi alrendszerének, az államháztartás önkormányzati alrendszerének és a kormányzati szektorba sorolt egyéb szervezetek adósságának a költségvetési év utolsó napjára - az Alaptörvény 36. cikk (4) és (5) bekezdésének megfelelően - tervezett értékét. Továbbá az Alaptörvény 37. cikk (2) és (3) bekezdésében foglaltak végrehajtása megkívánja az államadósság mutató csökkentését, melynek érdekében szükséges meghatározni a három alrendszer konszolidált összesített adósságának várható értékét 2013. év végén, valamint a bruttó hazai termék 2013. évi várható értékét, továbbá az államadósság mutató 2012. év végi értékét. A három alrendszer konszolidált összesített adósságának várható értéke az alrendszerek közti konszolidáció miatt kisebb, mint a három alrendszer külön, alrendszeren belül konszolidált adósságának összege. Ugyanis az önkormányzatoknak várhatóan összesen 35,9 milliárd forint betét és kötvény követelése fog fennállni a központi alrendszer felé. A Magyarország gazdasági stabilitásáról szóló 2011. évi CXCIV. törvény 6. § (1) bekezdése szerint az államadósság-mutató számításakor a külföldi pénznemben fennálló adósságot keletkeztető ügyleteket azonos árfolyamon kell figyelembe venni, ami szükségessé teszi az árfolyamok meghatározását.

3. A központi alrendszer előirányzat-módosítási kötelezettség nélkül teljesülő kiadásai és bevételei

A 4. §-hoz

Önálló mellékletben jelennek meg azok az előirányzatok, melyek teljesülése külön szabályozás nélkül is eltérhet az előirányzattól. Az előirányzat-túllépés automatikusan is bekövetkezhet anélkül, hogy a fejezetgazdának szabályozási feladata lenne. Ez a melléklet tartalmazza még a Kormány engedélyével túlléphető előirányzatokat is.

II. Fejezet

A KÖZPONTI ALRENDSZER EGYES ELŐIRÁNYZATAINAK MEGÁLLAPÍTÁSÁVAL, TELJESÍTÉSÉVEL ÉS FELHASZNÁLÁSÁVAL KAPCSOLATOS RENDELKEZÉSEK

4. A központi alrendszer egyes tartalék-előirányzatai

Az 5. §-hoz

E paragrafus szabályozza annak az összegnek a felhasználását, amely - céltartalékként - a költségvetési szerveknél és az egyházak közcélú tevékenységet folytató intézményeinél foglalkoztatottak bérkompenzációja többlet személyi juttatása és az ahhoz kapcsolódó munkaadókat terhelő járulékok és szociális hozzájárulási adó 2013. évi kifizetésének, a diplomás pályakezdők közigazgatási munkatapasztalat szerzése külön jogszabályban meghatározott kiadásainak, a Prémium Évek Programban résztvevők költségeinek, és az Állami Számvevőszéknél a számvevői illetményalap változásának többletkiadásai finanszírozására szolgál. Felhatalmazást tartalmaz továbbá a IX. Helyi önkormányzatok támogatásai fejezet Helyi szervezési intézkedésekhez kapcsolódó többletkiadások támogatása jogcímre történő átcsoportosításra.

5. Az állam vagyonával kapcsolatos rendelkezések

A 6. §-hoz

Az MNV Zrt. forrásbevonásának és kötelezettségvállalásának teljes körű korlátozását mondja ki a törvény. Tekintve, hogy a rábízott vagyon kiadásait a központi költségvetésből kell fedezni, nincs szükség külön forrásbevonás biztosítására. Az MNV Zrt. az ESA’95 statisztikai módszertan szerinti kormányzati szektor részét képezi, így forrásbevonása a maastrichti adósságot növelné.

Az állami vagyonnal kapcsolatos kötelezettségvállalások átláthatóvá tétele érdekében 2013. évben az állami vagyonért felelős miniszternek a hozzá tartozó vagyonnal kapcsolatos kötelezettségvállalásokat a vagyonkezelési terv keretében jóvá kell hagynia.

A vagyontörvény a költségvetési törvény szabályozási körébe utalja bizonyos limitek évenkénti megállapítását. A vagyontörvény szerint a költségvetési törvényben kell meghatározni az önkormányzatoknak és többcélú kistérségi társulásoknak térítésmentesen átadható állami tulajdon éves keretösszegét. A Nemzeti Eszközkezelő Zrt. vagyonkezelésébe kerülő ingatlanok ingyenes önkormányzati tulajdonba adásának nagysága nehezen tervezhető, így indokolt lehetővé tenni, hogy a 10 milliárd forintos keretszám a Nemzeti Eszközkezelő Zrt. vagyonkezelésébe kerülő ingatlanok ingyenes önkormányzati tulajdonba adásának értékével túlléphető legyen.

A nemzeti vagyonról szóló 2011. évi CXCVI. törvény a nemzeti vagyon hasznosítása és értékesítése esetére versenyeztetési kötelezettséget ír elő, amely alól mentesülhet a törvényben vagy helyi önkormányzat rendeletében meghatározott értékhatár alatti vagyon. Az értékhatárokat a rugalmasság biztosítása érdekében célszerű évente megállapítani, ez indokolja az éves költségvetési törvényben történő megállapítást. A törvény ugyanakkor lehetővé teszi az önkormányzatok számára a helyi viszonyokra figyelemmel az eltérést, de csak a törvényben meghatározottnál alacsonyabb értékhatár felé történő elmozdulással.

Az Otthonvédelmi Akcióterv keretein belül a Nemzeti Eszközkezelő Zrt. által működtetendő konstrukció (NET program) a szociálisan leginkább rászoruló családoknak kíván segítséget nyújtani. A Nemzeti Eszközkezelő Zrt. által megvásárolt, a Magyar Állami tulajdonában kerülő ingatlanok vagyonkezelői jogát a vonatkozó törvény alapján a Nemzeti Eszközkezelő Zrt. gyakorolja. A Társaság az ingatlanokat elsősorban a korábbi tulajdonosok részére történő bérbeadással hasznosítja. Az állami tulajdonú ingatlanok hasznosításából és értékesítéséből származó bevételek az államháztartási törvény alapján a központi költségvetés bevételét képezik. A költségvetési törvény speciális rendelkezése alapján az ingatlanok hasznosításából és értékesítéséből származó bevételek mértékéig indokolt esetben a Kormány a Nemzeti Eszközkezelő Zrt. feladatellátását szolgáló többlet-kiadási lehetőséget teremthet.

A mozgóképről szóló 2004. évi II. törvény alapján a Magyar Nemzeti Filmalap Zrt. egyik fő bevétele a hatoslottó játékadója 80%-ának megfelelő forrás. Tekintettel arra, hogy ennek összege a tervezéskor becsült mértéket meghaladhatja, a törvénynek megfelelést biztosítandó szükséges a játékadó év közbeni alakulása függvényében a kontrollált támogatásnövelés technikájának megteremtése.

A törvény lehetőséget ad arra, hogy a Magyar Honvédség technikai modernizációjára, technikai eszközeinek fenntartására és javítására az ingatlan-vagyon értékesítéséből befolyó bevételeket a Kormány használhassa fel.

A volt honvédelmi célú vagyontárgyak értékesítési bevétele terhére megvalósuló kiadásokra szóló felhatalmazás biztosítja a biztonsági környezethez és a NATO elvárásaihoz történő rugalmas alkalmazkodást a Magyar Honvédség részéről.

A Semmelweis Tervben meghatározott egészségügyi struktúra-átalakítással járó feladatokról, a kiemelt feladatok végrehajtásához szükséges intézkedésekről szóló 1208/2011. (VI. 28.) Korm. határozat az egészségügyi beruházások forrásai között nevesítette az ingatlan-értékesítési és hasznosítási bevételeket.

A folyamatosan növekvő fogvatartotti létszám indokolttá teszi a büntetés-végrehajtási férőhelyek bővítését, valamint a szükségessé vált belügyi, rendészeti célú ingatlanfejlesztéseket, amelyeket a költségvetést közvetlenül nem terhelő módon, a használatban nem lévő ingatlanok értékesítésével célszerű megoldani.

A szociális és gyermekvédelmi célokra szolgált, értékesített ingatlanok bevétele e feladatok ellátására fordíthatók.

A 7. §-hoz

A vagyon-fejezet tartalék előirányzatának felhasználási szabályait a korábbi, kellő rugalmasságot biztosító szabályokkal egyezően határozza meg a törvény. A miniszteri és a Kormány átcsoportosítási hatáskört az egyedi ügyletek nagyságrendje alapozza meg. A kisebb (0,5 milliárd forint alatti) ügyletek esetében hatékonyabb megoldás a miniszteri engedély, a nagyobb ügyletek miatti átcsoportosítás csak a Kormány engedélyével történhet.

A törvény lehetővé teszi, hogy a megvalósult többlet-bevételek mértékéig a Kormány terven felüli kiadások teljesítését engedélyezze.

A törvény a felhalmozási és hasznosítási kiadásokat érintő évközi igények kezelése érdekében lehetőséget ad egyes kiadási előirányzatok között átcsoportosításra maximum 1 milliárd forint összeghatárig.

A Nemzeti Eszközkezelő Zrt. feladataira fordítható keretek egymás között átcsoportosíthatók.

A 8. §-hoz

A Nemzeti Földalapba tartozó vagyonelemekkel kapcsolatos bevételeket és kiadásokat tartalmazó költségvetési fejezet fejezeti tartalékának és a megvalósult többlet-bevételek felhasználásának szabályozása megegyezik a vagyon fejezet (7. §) esetében megállapított előírásokkal.

A 9. §-hoz

A költségvetési törvény 1. számú mellékletének XLIII. Az állami vagyonnal kapcsolatos bevételek és kiadások fejezete tartalmazza az MNV Zrt. tulajdoni joggyakorlása alatt álló társaságoktól elvonni tervezett osztalékokat. Előfordulhat azonban, hogy a jelenlegi ismeretek szerintinél több, vagy nem az MNV Zrt-nél lévő társaságokat érintő osztalék-elvonásra kerül sor. A törvényben ezért szükséges kimondani, hogy minden állami tulajdonú társaságtól elvont osztalék közvetlen költségvetési bevétel.

A légiközlekedési kibocsátási egységek értékesítéséből befolyt teljes bevétel, valamint a harmadik kibocsátás-kereskedelmi rendszerben érvényes kibocsátási egységek értékesítéséből származó bevétel 50%-ának felhasználásáról az üvegházhatású gázok kibocsátási egységeinek kereskedelméről szóló 2005. évi XV. törvény alapján a nemzeti fejlesztési miniszter gondoskodik.

Az egyes miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendelet szerint a kiotói kvótabevételek felhasználása a nemzeti fejlesztési miniszter hatásköre. (A hatáskör gyakorlásához szükséges a kiotói egységek vonatkozásában az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény módosítása.)

Magyarországnak klímafinanszírozási kötelezettsége van a fejlődő országok felé. Ennek forrását az üvegházhatású gázok kibocsátási egységeinek értékesítéséből befolyt bevételekből kell biztosítani.

6. A központi költségvetési szervekkel és a fejezeti kezelésű előirányzatokkal kapcsolatos rendelkezések

A 10. §-hoz

Ez a rendelkezés - konkrét összegben maghatározott - központi befizetést ír elő a kizárólag saját bevételből gazdálkodó - központi irányítású - intézmények részére.

A 11. §-hoz

A törvény meghatározza - jogszabályi kötelezettségek alapján - a Nemzeti Közszolgálati Egyetem Rendészettudományi Kara ösztöndíjas hallgatói pénzbeli juttatásának normatíváját, a Bolyai János Kutatási Ösztöndíj összegét, a garantált egyetemi tanári illetmény összegét.

Az egészségügyi felsőfokú szakirányú szakképzési rendszerről szóló 122/2009. (VI. 12.) Korm. rendelet 2012. január 1-jétől hatályos 6/A. §-a alapján az első szakképesítés megszerzésére irányuló, államilag támogatott szakorvos (szakfogorvos, szakgyógyszerész, klinikai szakpszichológus) képzésben résztvevő jelölt a szakképzéssel kapcsolatos kiadásainak, dologi költségeinek megtérítése céljából, az adott évre vonatkozóan a költségvetési törvényben meghatározott mértékű támogatásra jogosult, amelyet legfeljebb a támogatott jelölt szakképesítésére külön jogszabályban meghatározott szakképzés időtartamára vehet igénybe. A támogatás összege a rendelkezésre álló forrás figyelembevételével került meghatározásra.

A 12. §-hoz

Az (1) bekezdés a költségvetés központosított bevételekkel kapcsolatos szabályokról rendelkezik. A fejezet irányító szerv vezetőjének feladata a bevételek beszedéséről történő gondoskodás.

A (2) bekezdés a sporttörvénnyel teremti meg az összhangot. A sorsolásos szerencsejátékok játékadójának tizenkét százalékát, a bukmékeri rendszerű fogadások játékadójának ötven százalékát, valamint a sportfogadás (TOTÓ) játékadóját külön jogszabályban foglaltak szerint a sport - a sportfogadás (TOTÓ) játékadója tekintetében a labdarúgás - támogatására kell felhasználni. E bekezdés tartalmazza, hogy a „sporttal kapcsolatos állami feladatok” cím támogatása tartalmazza ezen játékadó bevételek összegét.

A (3) bekezdés a meghatározott egészségügyi intézmények vis maior kiadásainak fedezetét rendezi.

7. Az elkülönített állami pénzalapok költségvetésével összefüggő rendelkezések

A 13. §-hoz

Az elkülönített állami pénzalapok bevételeit és kiadásait tartalmazó melléklet jóváhagyásáról rendelkezik. A paragrafus rögzíti még a Társadalmi Megújulás Operatív Program Nemzeti Foglalkoztatási Alapra háruló hazai társfinanszírozásának, az egyenlegkezelési keret és a közfoglalkoztatásra fordítható keret mértékét.

A szakképzési és felnőttképzési támogatások cím terhére vállalható kezességvállalás határait tűzi ki, a bevételek alakulásának függvényében.

A 1079/2012. (III. 28.) Korm. határozatban a Kormány a Magyar Tudományos Akadémiát kérte fel az Elektronikus Információszolgáltatás Nemzeti Program működtetésével kapcsolatos feladatok ellátására. A feladat ellátásához szükséges forrás a 2012. évivel azonosan a Kutatási és Technológiai Innovációs Alap terhére a feladatot ellátó MTA Könyvtár részére biztosítandó.

A 2012. év gyakorlatához hasonlóan az áthúzódó kötelezettségvállalások fedezetének biztosításához szükséges a fenti kiegészítés a költségvetési törvényben történő rögzítése.

K + F tevékenységre vonatkozó átadott pénzeszközök negyedévente teljesülnek.

8. A Nyugdíjbiztosítási Alap költségvetése

A 14. §-hoz

A paragrafus meghatározza a Nyugdíjbiztosítási Alap (a továbbiakban: Ny. Alap) főösszegeit és egyenlegét. A kiadások és bevételek címek, alcímek, jogcímcsoportok, jogcímek, előirányzat-csoportok és kiemelt előirányzatok szerinti részletezését a törvény 1. melléklete tartalmazza.

A 15. §-hoz

Az (1) bekezdés a méltányossági alapon megállapításra kerülő nyugellátás, a méltányossági nyugdíjemelés és az egyszeri segély keretösszegét határozza meg.

A (2) bekezdés felhatalmazást ad a szociál- és nyugdíjpolitikáért felelős miniszter részére, hogy az Ny. Alap kezelője javaslatára a nyugellátásoknál meghatározott méltányossági keretösszegek között átcsoportosítson.

A 16. §-hoz

Felhatalmazást ad az Ny. Alap kezelőjének, hogy meghatározott esetekben a fejezet irányítását ellátó szerv hatáskörében eljáró miniszter kötelezettségét és jogát gyakorolja.

9. Az Egészségbiztosítási Alap költségvetése

A 17. §-hoz

A paragrafus meghatározza az E. Alap főösszegeit és egyenlegét. A kiadások és bevételek címek, alcímek, jogcímcsoportok, jogcímek, előirányzat-csoportok és kiemelt előirányzatok szerinti részletezését a törvény 1. melléklete tartalmazza.

A 18. §-hoz

Az (1) bekezdés felhatalmazást ad a Kormány részére a gyógyító-megelőző ellátás, a gyógyszertámogatás és a gyógyászati segédeszköz támogatás jogcímcsoportok közötti átcsoportosítás végrehajtására.

A (2) bekezdés szerint felhatalmazást kap a Kormány a Gyógyító-megelőző ellátás jogcímcsoport 1-18. jogcímei, a Gyógyszertámogatás jogcímcsoport 1. és 2. jogcímei, valamint a Gyógyászati segédeszköz támogatás jogcímcsoport 1. és 3. jogcímei előirányzatainak a megemelésére.

A 19. §-hoz

Az (1) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével évközben átcsoportosítást hajtson végre a gyógyító-megelőző ellátás jogcímcsoport 1.-18. jogcímei, a gyógyászati segédeszköz támogatás jogcímcsoport jogcímei, valamint a gyógyszertámogatás jogcímcsoport 1. és 2. jogcímei között.

A (2) bekezdés felhatalmazást ad az E. Alap kezelőjének, hogy meghatározott esetekben a fejezetek irányítását ellátó szerv hatáskörében eljáró miniszter kötelezettségét és jogát gyakorolja.

A (3) bekezdés felhatalmazást ad a Kormány részére, hogy átcsoportosítást hajtson végre a természetbeni ellátások céltartaléka előirányzatból a gyógyító-megelőző ellátás, a gyógyszertámogatás és a gyógyászati segédeszköz támogatás jogcímcsoportok jogcímeire.

A 20. §-hoz

Az (1) bekezdés felhatalmazza az egészségbiztosításért felelős minisztert, hogy a gyógyszertámogatás céltartalékot a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím, valamint a szerződések szerinti gyógyszergyártói és forgalmazói befizetések előirányzatán elszámolt bevételek mértékéig évközben átcsoportosítsa a gyógyszertámogatás jogcímcsoport megadott jogcímeire. A speciális beszerzésű gyógyszerkiadás jogcím esetében az államháztartásért felelős miniszter egyetértése is szükséges az átcsoportosításhoz.

A (2) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértése esetén megemelje a gyógyszertámogatás kiadási jogcím, valamint a gyógyászati segédeszköz támogatás jogcímcsoport jogcímei előirányzatát a gyógyszer, illetve a gyógyászati segédeszköz támogatással kapcsolatos ellenőrzésekből eredő, vonatkozó többletbevételek összegével.

A (3) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértése esetén év közben megemelje a gyógyszertámogatás kiadásai jogcím előirányzatát a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán felül jelentkező többlet összegével.

A 21. §-hoz

A paragrafus rendelkezik az E. Alap gyógyító-megelőző ellátás, gyógyszertámogatás, gyógyászati segédeszköz támogatás évközi előirányzat-túllépés engedélyezési szabályáról.

A 22. §-hoz

A paragrafus (1) és (3) bekezdése a gyógyító-megelőző ellátás és a gyógyászati segédeszköz jogcímcsoport tartalmát határozza meg.

A (2) bekezdés szerint a gyógyító-megelőző ellátás jogcímcsoport tartalmazza az egészségügyi ellátórendszer fejlesztéséről szóló 2006. évi CXXXII. törvény és végrehajtási rendelete szerinti többletkapacitás-befogadások várható éves teljesítményének finanszírozására fordítható összeget. A bekezdés továbbá felhatalmazást ad arra, hogy az egészségbiztosításért felelős miniszter az államháztartásért felelős miniszter egyetértésével engedélyezze a befogadásoktól eltérő felhasználást a tényleges kiadások függvényében.

A (4) bekezdés az előlegre fordítható összeget határozza meg. A kötelező egészségbiztosítás ellátásairól szóló 1997. évi LXXXIII. törvény 35. §-ának (5) bekezdése szerint azon gyógyszertár számára, amely járóbeteg-ellátás keretében rendelt gyógyszerek árához támogatással igénybe vehető szolgáltatást nyújt, a lakosság biztonságos ellátása érdekében az Országos Egészségbiztosítási Pénztár (a továbbiakban: OEP) - az E. Alap éves költségvetésében e célra megjelölt előirányzat terhére - kamatmentes, a tárgyévben visszatérítendő finanszírozási előleget nyújthat.

Az (5) bekezdés szerint a gyógyszertárak juttatása előirányzat külön törvényben meghatározott kiadásokra szolgál.

A (6) bekezdés a közforgalmú gyógyszertárak betegbiztonságot és gyógyszerbiztonságot szolgáló juttatásainak fedezetét tartalmazza.

A 23. §-hoz

A paragrafus meghatározza azokat a keretösszegeket, amelyeken belül az OEP főigazgatója különös méltánylást érdemlő körülmények esetén méltányossági ellátást engedélyezhet a táppénz, a terhességi-gyermekágyi segély, a gyermekgondozási díj, a gyógyító-megelőző ellátás, a gyógyszertámogatás és a gyógyászati segédeszköz támogatás előirányzatok terhére.

10. Az Országgyűlés kizárólagos hatásköre

A 24. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől - fenntartja az előirányzatok megváltoztatásának jogát a pártok, pártalapítványok támogatásai tekintetében.

Rögzíti továbbá, hogy az I-VI., a VIII., a XXX., XXXIII., XXXIV. fejezetek, kiadási és bevételi előirányzatának főösszegei csak az Országgyűlés hatáskörében csökkenthetők az Áht. 40. §-ában rögzített veszélyhelyzet kivételével, vagy ha e fejezetek kezdeményeznek átcsoportosítást.

11. A Kormány, az államháztartásért felelős miniszter és a fejezetet irányító szervek vezetőinek különleges jogosítványai

A 25. §-hoz

(1) bekezdéshez: A törvény felhatalmazást ad az önkormányzati és az állami feladat-átadás miatt a 2013. év közben szükségessé váló fejezetek közötti rugalmas átcsoportosítás kormányzati hatáskörben történő végrehajtására.

(2) bekezdéshez: A költségvetés céltartalékának - a különböző jogcímű - átcsoportosítására hatalmazza fel az államháztartásért felelős minisztert. Az intézkedés felmérésen alapul.

(3) bekezdéshez: A honvédelmi miniszter felhatalmazása az államháztartásért felelős miniszter előzetes egyetértésével a biztonsági környezetben bekövetkező változásokhoz, és a NATO által megfogalmazott új elvárásokhoz való operatív alkalmazkodást biztosítja, továbbá lehetőséget teremt a személyi juttatások és azok járulékainak év közbeni növelésére, mely által a honvédelmi tárca biztosítani tudja a szerződéses legénységi állomány tekintetében kitűzött megtartó képesség, a további létszámfeltöltés, valamint a nemzetközi missziókban résztvevők devizajuttatásai fedezetét.

(4) bekezdéshez: Az átcsoportosítási lehetőség a Nemzeti Fejlesztési Minisztérium Oktatási, kulturális és sport PPP-programokkal kapcsolatos előirányzataira vonatkozik, mely lehetőséget biztosít az egyetemek, főiskolák finanszírozására.

(5) bekezdéshez: A Miniszterelnökség fejezetben található Országvédelmi Alap évközi felhasználására vonatkozó rendelkezést tartalmaz.

(6)-(7) bekezdéshez: Az Országvédelmi Alap felhasználásának további garanciális szabályait tartalmazó rendelkezések.

(8) bekezdéshez: A kormányfői protokollal kapcsolatos feladatokat a Miniszterelnökség és a Külügyminisztérium együttműködve látja el. Ezen feladatok ellátásához kapcsolódik ez az átcsoportosítási felhatalmazás.

(9) bekezdéshez: A Köztársasági Elnöki Hivatal vezetőjének felhatalmazása az Állami kitüntetések előirányzat Hivatalhoz (mint kifizetőhöz) történő átcsoportosítására.

(10) bekezdéshez: E rendelkezés felhatalmazást ad az Országgyűlés fejezetet irányító szerv vezetőjének, hogy a Kossuth Lajos tér rekonstrukciójával kapcsolatban átcsoportosítást hajtson végre.

(11) bekezdéshez: Az Országos Bírósági Hivatal elnökének felhatalmazása fejezeti kezelésű előirányzatok intézményekhez történő átcsoportosítására.

(12) bekezdéshez: A rendelkezés lehetőséget teremt a belügyminiszter számára, hogy a fejezeti kezelésű előirányzatokról a felhasználó intézményhez csoportosíthassa át a szükséges forrást.

(13) bekezdéshez: E rendelkezés felhatalmazást ad a Közigazgatási és Igazságügyi Minisztérium fejezetet irányító szerv vezetőjének, hogy a Smithsonian Folklife Fesztiválon való részvétellel kapcsolatban átcsoportosítást hajtson végre a Balassi Intézet javára.

(14) bekezdéshez: E rendelkezés felhatalmazást ad a Közigazgatási és Igazságügyi Minisztérium fejezetet irányító szerv vezetőjének, hogy a Ludovika Campus jogcímcsoportból a Nemzeti Közszolgálati Egyetem javára átcsoportosítson.

(15) bekezdéshez: A Miniszterelnökség és a KIM a konzultációkra szánt pénzeszközök között szabadon átcsoportosíthat.

(16) bekezdéshez: Az NFA terhére átcsoportosítás hajtható végre az Útravaló Ösztöndíjprogram javára.

(17) bekezdéshez: Az államfői protokollal kapcsolatos feladatok ellátásához szükséges átcsoportosítás a KEH és a KüM között végrehajtható

A 26. §-hoz

A bevételbeszedő szervezet teljesítményének növelése érdekében a személyi jellegű kifizetések, illetve a többletteljesítménnyel összefüggésben felmerülő felhalmozási, fejlesztési többletkiadások finanszírozásához szükséges fedezet biztosítására a ténylegesen teljesülő többletbevételből kerül sor.

III. Fejezet

A KÖZPONTI ALRENDSZEREN BELÜLI ELSZÁMOLÁSOK, KAPCSOLATOK

A 27. §-hoz

A paragrafus szerint az E. Alap részére a kincstár az államháztartásért felelős miniszter által jóváhagyott finanszírozási terv alapján biztosít forrást a közgyógyellátás, a gyermekgondozási díjban és terhességi-gyermekágyi segélyben részesülők kompenzációja, valamint a rokkantsági, rehabilitációs ellátások fedezetére átadott pénzeszköz folyósításához.

A 28. §-hoz

A (1) bekezdés rendelkezik az Adórendszer átalakításával összefüggő pénzeszköz-átadás jogcímcsoport szerinti támogatás átutalásának éves ütemezéséről.

A (2) bekezdés arról rendelkezik, hogy amennyiben az Ny. Alap tárgyévi utolsó bevételének beérkezése és az utolsó ellátás kifizetése után pénzforgalmi egyenlege többletet mutat, akkor a többlet legfeljebb a támogatás mértékéig az év végén a költségvetés részére visszafizetésre kerül.

A (3) bekezdés a köznevelési intézmények működtetésével kapcsolatos önkormányzati befizetések a tárva megfelelő előirányzatát illetik meg.

A (4)-(5) bekezdés az E. Alap részére történő pénzeszköz átadást rendezi.

IV. Fejezet

AZ ÖNKORMÁNYZATI ÉS A KÖZPONTI ALRENDSZER KAPCSOLATAI

12. A helyi önkormányzatok, a települési és területi nemzetiségi önkormányzatok központi alrendszerből származó forrásai

A 29. §-hoz

Ezen szakasz utalást tartalmaz a Magyarország helyi önkormányzatairól szóló 2011. évi CLXXXIX. törvény 117. § (1) bekezdésére, amely meghatározza a helyi önkormányzatokat és társulásaikat, valamint a települési és területi nemzetiségi önkormányzatokat megillető - e törvény 2. mellékletében foglalt - állami támogatásokat.

A § további felhasználási kötöttséggel járó állami támogatásokat állapít meg. Eszerint a törvény 3. melléklete tételesen tartalmazza a helyi önkormányzatok és társulásaik, valamint a települési és területi nemzetiségi önkormányzatok által ellátandó egyes jellemzően projekt-jellegű feladatokhoz kapcsolódó támogatásainak (a központosított előirányzatoknak) igénybevételi keretszabályait és összegeit.

A helyi önkormányzatoknak a 4. mellékletben meghatározottak szerint a Magyarország helyi önkormányzatairól szóló 2011. évi CLXXXIX. törvény alapján kiegészítő támogatás is nyújtható.

A 30. §-hoz

E rendelkezés határozza meg a helyi önkormányzatokat és társulásaikat, valamint a nemzetiségi önkormányzatokat megillető támogatások összege közlésének módját.

A 31. §-hoz

A rendelkezés felhatalmazást ad a helyi önkormányzatokért felelős miniszternek, hogy az államháztartásért felelős miniszter, illetve a támogatás jellege szerint illetékes miniszter egyetértésével a IX. Helyi önkormányzatok támogatásai fejezetben való átcsoportosítást hajtson végre.

13. A települési önkormányzatokat megillető átengedett bevételek

A 32. §-hoz

E szakasz rendelkezik az önkormányzatok költségvetése és a központi költségvetés között megosztásra kerülő egyes adóbevételekről, így a gépjárműadóból és a termőföld-bérbeadásból származó jövedelem utáni adóból az önkormányzatot megillető hányadot.

14. A települési önkormányzatokat megillető egyéb bevételek

A 33. §-hoz

A szakasz rendelkezik az önkormányzatoknak a környezetvédelmi bírságból származó jövedelemből és a szabálysértési pénz- és helyszíni bírság-, valamint a közlekedési szabályszegések után kiszabott közigazgatási bírságok behajtásából származó jövedelemből való részesedésének arányáról.

15. A helyi önkormányzatok pénzellátásának kiegészítő szabályai

A 34. §-hoz

Az (1) bekezdés egyrészt felhatalmazást ad az egyes, a támogatási igények jogosságát elbíráló és ellenőrző szervek számára arra, hogy a megjelölt célokból az igénylők felsorolt személyes adatait kezelje.

A (2) bekezdés megjelöli az egyes mellékletekben szereplő azon támogatásokat, amelyeket az önkormányzatok számára ezek egyes, jogszabályban meghatározott kötelezettségeinek beszámításával csökkentett összegben kell folyósítani.

A (3) bekezdés meghatározza továbbá azokat a szociális ellátásokat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

A (4)-(5) bekezdés szerint önkormányzat csak akkor fizet kamatot a központi költségvetésnek, ha legalább 10%-kal meghaladta az általa kalkulált támogatás a valós összeget.

A (6) bekezdés rendezi az önkormányzat havi fizetési kötelezettségét a köznevelési intézmények működtetésével kapcsolatban.

A (7) bekezdés a munkahelyvédelmi akciótervvel összhangban rendezi a szociális hozzájárulási adó változásából eredő kiadási megtakarításokkal kapcsolatos teendőket.

A (8)-(9) bekezdés tartalmazza a Kincstárnak az önkormányzatokkal kapcsolatos nettó finanszírozási szabályait.

V. Fejezet

A KÖZPONTI ALRENDSZER ÉS AZ ÁLLAMHÁZTARTÁSON KÍVÜLI SZERVEZETEK KAPCSOLATA

16. Az egyházak és társadalmi önszerveződések közcélú és egyéb tevékenységének támogatása

A 35. §-hoz

A közfeladat-ellátás folyamatban lévő átalakítására tekintettel a nem állami, nem önkormányzati fenntartók által ellátott feladatok finanszírozására vonatkozó részletes rendelkezéseket tartalmazza.

Itt kerülnek megfogalmazásra azok a rendelkezések, melyek az önkormányzati tűzoltóságok állami támogatásait szabályozzák.

A 36. §-hoz

E szakasz a törvényi előírásnak megfelelve meghatározza, hogy 2013-ban az 1%-os SZJA-rendelkezésekkel támogatható költségvetési előirányzat a Nemzeti Tehetség Program.

A 37. §-hoz

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik.

VI. Fejezet

ÁLLAMI KEZESSÉG- ÉS GARANCIAVÁLLALÁS, VISZONTGARANCIA-VÁLLALÁS ÉS KEZESI HELYTÁLLÁS

A 38. §-hoz

A törvény az Áht. 95. § (3) bekezdésének megfelelően meghatározza a Kormány felhatalmazása alapján 2013-ban vállalható új egyedi állami kezességek és garanciák mértékét. Rendelkezik továbbá arról, hogy a nemzetközi fejlesztési intézményektől felveendő hitelekhez kapcsolódó állami garanciák nem terhelik az egyedi állami kezességek és garanciák keretét.

A 39. §-hoz

A törvény az Áht. 95. § (3) bekezdésének megfelelően meghatározza a vállalható kiállítási garanciák és viszontgaranciák 2013. évi együttes állományát. Az elmúlt évek keretszámait meghaladó 2013. évi kötelezettségvállalási lehetőséget a múzeumok által tervezett, nagy jelentőségű kiállítások megrendezése indokolja.

A vasúti törvény biztosítja a többségi állami tulajdonú vasúti társaságok járműállományának fejlesztéséhez az EUROFIMA Európai Vasúti Gördülőállomány-finanszírozási Társaságtól felvett hiteleihez az állami kezességet. A törvény szerint az állami kezesség melletti forrásbevonást a Kormány hagyja jóvá, és e forrásbevonás mértékét az éves költségvetési törvényben kell megállapítani. E kezesség 2013. évi kerete a MÁV-csoport számára tesz lehetővé kedvező finanszírozási feltételek mellett forrásbevonást.

A 40. §-hoz

A törvény rendelkezik az MFB Zrt. forrásszerzésének, az általa nyújtott garanciáknak és hiteleknek állami kezességvállalással biztosított összegéről, valamint az MFB Zrt-nek nyújtandó árfolyam-fedezeti megállapodás állományának felső határáról. A gazdaságélénkítés érdekében várhatóan növekszik a bank aktivitása, ezért indokolt a forrásbevonási és az árfolyam-fedezeti keret emelése.

A 41. §-hoz

A törvény a Magyar Export-Import Bank Zrt. forrásszerzésének és vállalható garanciaügyleteinek, valamint a Magyar Exporthitel Biztosító Zrt. által vállalt nem piacképes biztosítások állományának összegéről rendelkezik. A társaságok fokozottabb aktivitásához ez a keretmérték elegendő mozgásteret nyújt.

A 42. §-hoz

A törvény a Garantiqa Hitelgarancia Zrt. által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A viszontgaranciával vállalt kezességek - ez eddigiekhez hasonlóan - a hitelintézetek, pénzügyi vállalkozások hitel-, kölcsön-, bankgarancia-, lízing- és faktoring szerződéseire egyaránt kiterjednek.

A 43. §-hoz

Az Agrár-Vállalkozási Hitelgarancia Alapítvány által vállalható készfizető kezesség feltételeit és összegét, valamint az állami viszontgarancia mértékét határozza meg. Az Alapítvány által vállalható készfizető kezesség állománya a viszonylag alacsony keretkihasználtság következtében csökkenthető. A viszontgaranciával vállalt kezességek - az eddigiekhez hasonlóan - a hitelintézetek, pénzügyi vállalkozások hitel-, kölcsön-, bankgarancia-, lízing- és faktoring szerződéseire egyaránt kiterjednek.

A 44. §-hoz

A törvény a diákhitelezési rendszer finanszírozását biztosító kezességvállalásról rendelkezik. A Diákhitel Központ Zrt. által működtetett két típusúra bővülő hallgatói hitelrendszer célja, hogy minden fiatal számára esélyt teremtsen a felsőoktatásban való részvételre. E célok megvalósítása érdekében a társaság a forrásgyűjtést az Államadósság Kezelő Központ Zrt-vel együttműködésben végzi. A Diákhitel Központ Zrt-től speciális tevékenységére tekintettel külön hitelbiztosíték és kezesi díj nem követelhető.

A 45. §-hoz

A be nem tervezett állami kezességbeváltásokat, illetve az Államadósság Kezelő Központ Zrt-nek - a Magyarország gazdasági stabilitásáról szóló törvényben előírt - az állami kezességvállalásokkal kapcsolatos szakértői díját előirányzat hiányában is ki kell fizetni. A törvény a be nem tervezett, de esetleg felmerülő kifizetések jogcíméről rendelkezik.

A 46. §-hoz

A törvény megtartja a Gazdaságfejlesztés Operatív Program Pénzügyi eszközök és a Közép-magyarországi Operatív Program A tudásalapú gazdaság innováció- és vállalkozás orientált fejlesztése prioritási tengelyében meghatározott forrásokat terhelő garanciavállalás eszközére vonatkozó állami viszontgarancia jelenlegi feltételeit. A növekvő mértékű állományi keret elérése olyan mértékű aktivitást igényel, amely a piacon jól ismert Garantiqa Hitelgarancia Zrt. és Agrár-Vállalkozási Hitelgarancia Alapítvány bevonásával érhető el.

VII. Fejezet

A KÖZPONTI ALRENDSZER KÖLTSÉGVETÉSÉNEK VÉGREHAJTÁSÁVAL KAPCSOLATOS VEGYES RENDELKEZÉSEK

A 47. §-hoz

A költségvetés szerkezeti rendjének megfelelően jóváhagyásra kerülő, egyes előirányzatok feletti rendelkezési jog nem minden esetben esik egybe a fejezet irányításáért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

A 48. §-hoz

A paragrafus meghatározza azokat a kereteket, amelyekre 2013-ban a szakmailag felelős minisztériumok, költségvetési szervek az Európai Unió által társfinanszírozott programok keretében kötelezettséget vállalhatnak. A jogszabályhely megteremti annak a lehetőségét, hogy a 2007-2013. közötti időszak folytatódó programjaiból rendelkezésre álló források minél teljesebb lekötésével biztosítva legyen az európai uniós pénzeszközök maradéktalan felhasználása. Megteremti továbbá az Európai Gazdasági Térség Finanszírozási Mechanizmus és a Norvég Finanszírozási Mechanizmus 2009-2014. évi, valamint a Svájci-Magyar Együttműködési Program által támogatott programokra, projektekre a tárgyévi és éven túli kötelezettségvállalás lehetőségét.

A 49. §-hoz

A VM fejezet tekintetében a 82/2007. (IV. 25.) Korm. rendelet 1. § (2) c) és d) pontjai rendelkeznek a megképzett céltartalék felhasználásáról, amelyet a paragrafus szerinti előirányzatokon kell megtervezni.

Az 50. §-hoz

A paragrafus megteremti a többletkötelezettség-vállalás lehetőségét a területi együttműködési programok keretében. A rendelkezés alapján lehetőség nyílik a területi együttműködési programok esetében is többlet kötelezettségek vállalására az államháztartásért felelős miniszter egyetértése esetén, abban az esetben, ha az adott program partnerországa, illetve partnerországai szintén biztosítják az arányos mértékű többletkötelezettség-vállalást saját projektpartnereik számára.

Az 51. §-hoz

A társadalombiztosítási nyugellátásról szóló 1997. évi LXXXI. törvény 62. § (1) bekezdés határozza meg a nyugdíjemelés számításánál alkalmazott módszert. Rögzíti, hogy milyen mértékű fogyasztói árnövekedés alapján kell a 2013. évi nyugdíjemelést végrehajtani.

Az 52. §-hoz

Meghatározza a szociális hozzájárulási adó 2013. évi megosztási arányait a Ny. Alap, az E. Alap és a Nemzeti Foglalkoztatási Alap vonatkozásában.

Az 53. §-hoz

A köztisztviselők jogállásáról, valamint a kormánytisztviselők jogállásáról szóló törvény értelmében a köztisztviselői, illetve a kormánytisztviselői illetményalapot évente az állami költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap. 2013. évben az összegek azonosak az előző évivel.

Az 54. §-hoz

A közalkalmazottak jogállásáról szóló 1992. évi XXXIII. törvény (a továbbiakban: Kjt.) alapján az illetménypótlék számításának alapját (pótlékalap) a mindenkori éves költségvetési törvény állapítja meg. A legkisebb szorzószámokat tartalmazó táblázatot a 7. melléklet tartalmazza.

A Kjt. értelmében keresetkiegészítést kell tervezni. A mérték vetítési alapja a keresetbe tartozó juttatások előző évi bázis előirányzata, mértéke változatlanul 2%.

Az 55. §-hoz

A bírák jogállásáról és javadalmazásáról, valamint az ügyészségi szolgálati viszonyról és az ügyészségi adatkezelésről szóló törvények értelmében a legalacsonyabb bírói/ügyészi alapilletményt - 1. fizetési fokozat - évenként a költségvetésről szóló törvény állapítja meg. Az összeg a 2012. évihez képest nem változik.

Meghatározza továbbá a törvény a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

Az 56. §-hoz

Megállapításra kerül a gyermekek védelméről és a gyámügyi igazgatásról szóló 1997. évi XXXI. törvény szerinti támogatás, illetve pótlék összege.

A fiatalok életkezdési támogatásáról szóló 2005. évi CLXXIV. törvény rendelkezik arról, hogy a költségvetési törvényben kell az életkezdési támogatás mértékét meghatározni.

A szociális igazgatásról és szociális ellátásokról szóló 1993. évi III. törvény - hasonlóan más törvényekhez - rendelkezik arról, hogy a költségvetési törvényben kell különböző díjakat, támogatásokat meghatározni (szakértői díj, lakásfenntartási támogatás). A rendelkezés ennek az előírásnak tesz eleget.

Az ápolási díj összegét - a korábbi, nyugdíjminimum bizonyos százalékában történő definiálás helyett - a jövőben a mindenkori költségvetési törvény határozza meg.

A szakképzési hozzájárulásról és a képzés fejlesztésének támogatásáról szóló 2011. évi CLV. törvény 8. § (1) bekezdése szerint a költségvetési törvényben kell megállapítani az alapnormatíva összegét.

Az 57. §-hoz

A közoktatásról szóló 1993. évi LXXIX. törvény 118. §-ának (13) bekezdésében meghatározott, kiemelt munkavégzésért járó kereset-kiegészítés számítási alapját határozza meg.

Az 58. §-hoz

A paragrafus rendelkezik a különböző jogszabályokban meghatározott életjáradékok 2013-as összegének meghatározásáról.

Az 59. §-hoz

Megállapításra kerül a Szoctv. szerinti gyógyszerkeret havi és éves összege.

A 60. §-hoz

A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg a törvényhely.

A 61. §-hoz

A szaktörvények előírása szerint az éves költségvetési törvényben meghatározandó összegek mértéke.

A 62. §-hoz

A Vidékfejlesztési Minisztérium fejezetben a vállalkozások rendelkezésére álló központi költségvetési előirányzatok fejlesztési és folyó termelés finanszírozását szolgáló támogatásai az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

A 63. §-hoz

A törvény - összhangban a Magyar Fejlesztési Bank Részvénytársaságról szóló 2001. évi XX. törvény 5. § (3) bekezdés d) pontjával - meghatározza az MFB Zrt. által saját kockázatára nyújtott azon hitelek állományát, amelyhez a Kormány kamattámogatást biztosíthat.

A 64. §-hoz

Beruházás ösztönzési célelőirányzat jogcímcsoport tekintetében határozza meg a tárgyéven túli fizetési kötelezettségvállalás állomány maximális összegét.

A 65. §-hoz

A rendelkezés az Áht. szerinti kis összegű követelés értékhatárát határozza meg.

A 66. §-hoz

A mozgóképről szóló 2004. évi II. törvény értelmében a gyártási költségvetési értékhatárokat az éves költségvetési törvény állapítja meg.

A 67-69. §-hoz

A közbeszerzésekről szóló 2011. évi CVIII. törvény előirányozza, hogy a nemzeti közbeszerzési értékhatárok mellett az Európai Unió által meghatározott közbeszerzési értékhatárok is a költségvetési törvényben jelenjenek meg a magyar jogrendszerben. Az Európai Unió is felülvizsgálja kétévente az uniós közbeszerzési értékhatárokat, ezért a költségvetési törvényben történő szabályozással biztosítható, hogy az évente felülvizsgált nemzeti értékhatárokkal együtt az aktuális uniós értékhatárok szerepeljenek a törvényben.

Az uniós közbeszerzési értékhatárok kétévente felülvizsgált értékeit a 2004/18/EK irányelv 78. cikkében, valamint a 2004/17/EK irányelv 69. cikkében foglaltak szerint állapítja meg az Európai Bizottság, az Európai Unió nemzetközi kötelezettségeivel összhangban. Figyelemmel arra, hogy az értékhatárok meghatározása az irányelvek módosításával valósul meg, szükséges az értékhatárokat átültetéssel megjeleníteni a belső jogban.

A 67. § a nemzeti közbeszerzési értékhatárokat tartalmazza, arra tesz javaslatot, hogy az értékhatárok a 2012. évi értékkel megegyezően kerüljenek szabályozásra. Az Európai Unió joga az uniós értékhatárok alatt is az átlátható verseny követelményét támasztja a tagállamok beszerzéseivel szemben, ezért, valamint a közpénzekkel történő felelős gazdálkodás követelményére tekintettel indokolt, hogy az itt rögzített nemzeti értékhatárok feletti beszerzésekre már a Kbt-ben foglalt, szabályozott eljárásrend szerint kerüljön sor.

A 68. § a Kbt. a klasszikus ajánlatkérőkre vonatkozó szabályainak alkalmazásakor irányadó uniós értékhatárokat ülteti át, míg a 69. § a Kbt. XIV. fejezete alkalmazásakor a közszolgáltatói szerződésekre irányadó uniós értékhatárokat rögzíti.

A 70. §-hoz

A rendelkezés célja az, hogy a kárpótlásra ki nem fizetett összegből a hadigondozottak juttatásai kerüljenek finanszírozásra.

A 71. §-hoz

Rendezi a szerencsejáték szervezéséről szóló törvényben meghatározott koncessziós díj jogszabályi minimumát.

A 72-76. §-hoz

E rendelkezések rögzítik az 5000 fő lakosságszámot meghaladó települések adósságának költségvetés általi átvállalását és annak részletszabályait.

VIII. Fejezet

ZÁRÓ RENDELKEZÉSEK

A 77. §-hoz

Felhatalmazó rendelkezések.

A 78. §-hoz

Hatályba léptető rendelkezés és dereguláció.

A 79. §-hoz

Az átmeneti rendelkezések a közigazgatás átalakításával összefüggő rövidtávú feladatokat és azok finanszírozását tartalmazzák.