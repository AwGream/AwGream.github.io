2007. évi XXXI. törvény indokolása

a személyi jövedelemadóról szóló 1995. évi CXVII. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

A kormányzati szervezetalakítással összefüggő törvénymódosításokról szóló 2006. évi CIX. törvény (a továbbiakban: Ksztv.) számos jogszabályban módosította a miniszterek megnevezését. Így 2007. január 1-jétől a törvényi szintű jogszabályi rendelkezések pl. rendészetért felelős miniszternek nevezik az igazságügyi és rendészeti minisztert, honvédelemért felelős miniszternek a honvédelmi minisztert. Az elnevezések megváltoztatásával egyidejűleg sor került a 2006 során lezajlott szervezeti átalakulásból következő változásoknak a törvényekben való átvezetésére is.

A Ksztv. 170. §-a (1) bekezdésének u) pontja úgy módosította a személyi jövedelemadóról szóló 1995. évi CXVII. törvény (a továbbiakban: Szja tv.) 1. mellékletének 4.6. pontját, hogy a miniszterek felsorolásában a belügyminisztert a rendészetért felelős miniszterrel helyettesítette. A belügyminiszter azonban nem csak a rendészetért volt felelős, hanem többek között a katasztrófák elleni védekezésért is. Ezt a feladatot azonban a megszűnő minisztériumtól nem az igazságügyi és rendészeti minisztérium vette át, hanem az önkormányzati és területfejlesztési tárca. Ez alapján 2007. január l-jével megszűnt a katasztrófavédelem területén kimagasló teljesítményt nyújtó, és ezért emléktárggyal jutalmazott szakembereknek az emléktárgyhoz kapcsolódó adómentessége. A katasztrófavédelem a szabályozás tekintetében más szempontból a rendvédelmi szervek közé tartozik. A központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény 1. §-ának (5) bekezdése szerint rendvédelmi szerv a polgári védelem, valamint az állami és hivatásos önkormányzati tűzoltóság is, a rendőrséghez hasonlóan.

Indokolatlan és diszkriminatív ezért az a szabályozás, amely egyes jutalomban részesített rendvédelmi szakembereket az emléktárgy után adófizetésre kötelezi, míg másokat felment az adózási kötelezettség alól. Jelen törvénymódosításnak ezért az a célja, hogy ezt a helyzetet megszüntesse, és visszaállítsa a katasztrófák elleni védekezésért felelős miniszter által adható emléktárgyak adómentességét.

-----STARTING---POINT---VEGE---