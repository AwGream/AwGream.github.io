1997. évi XLVI. törvény indokolása

az Országos Magyar Vadászkamaráról

-----STARTING---POINT---ALTALANOS--- 

A vadászat gyakorlásának új rendjével egyidejűleg indokolt új alapokra helyezni mind a sportvadászok, mind pedig a hivatásos vadászok általános szakmai érdekképviseletét, valamint szakmai önkormányzatát. Földtulajdonhoz kötött vadászati jog esetén az állam vadászati igazgatási feladataiban előtérbe kerül az ellenőrzési tevékenység. Társadalmi életünk demokratizmusának pedig egy fontos jellemzője az, hogy különböző szakmák, korábban állam által elvégzett feladatokat szakmai önkormányzat keretében látnak el.

Az Országos Magyar Vadászkamara megalakításáról rendelkező törvény esetében az önkormányzatiság alapját a több mint negyvenezer sportvadász, és a közel háromezer hivatásos vadász biztosítja.

A vadászat gyakorlásának eddig is feltétele volt, hogy a vadász rendelkezzen vadászjeggyel. Ezt korábban az állam adta ki állami vadászjegy formájában. Időközben azonban bebizonyosodott, hogy az állam nem képes olyan igazgatási, ellenőrzési rendszert felállítani, amely minden egyes vadász esetében biztosítaná a vadászat gyakorlásának ellenőrzését. Ezt a munkát a leghatékonyabban az érdekképviseletek tudják ellátni. A törvény erre való tekintettel az Országos Magyar Vadászkamara számára biztosítaná - államtól átvett feladatként - mind a vadászvizsga lebonyolítását, mind a vadászjegy kiállítását, mind pedig a vadászjegy visszavonását. Ezen intézkedések megtétele szoros kapcsolatban áll a szakmai önkormányzatiság részeként elfogadott vadászetikai szabályokkal.

Tekintettel a magyar jogrend azon sajátosságára, miszerint alkotmányos alapjog az állampolgárok egyesülési joga, ezzel a lehetőséggel a vadászok eddig is éltek. Ennek viszont az lett a következménye, hogy a vadászati érdekképviseleti szervek számára - figyelemmel a jogrendben bekövetkezett változásokra is - beszűkültek azok az intézményes lehetőségek, amelyek a szakmai érdekeik érvényesítését hivatottak biztosítani. Ezt egyébként a vadász érdekképviseleti szervek már korábban is felismerték akkor, amikor együttműködésüknek laza szervezeti keretet is adtak.

Az Országos Magyar Vadászkamara megalakulásával felállítható egy olyan szakmai önkormányzat, amely képes az általános szakmai érdekképviselet és önigazgatás ellátására úgy, hogy közben a napjainkban is meglevő egyéb érdekérvényesítési lehetőséget nem korlátozza.

-----STARTING---POINT---RESZLETES---

I. Fejezet

Általános rendelkezések

Az 1-2. §-hoz

A törvény értelmében az Országos Magyar Vadászkamara ( a továbbiakban: kamara) olyan köztestület, amely szakmai önkormányzattal rendelkezik, államtól átvett közfeladatokat, valamint általános érdekképviseleti feladatokat is ellát.

A kamara egységes szervezet, amely országos szervezetre és belső szervezeti egységekre, a megyékben illetve a fővárosban működő területi szervezetekre tagozódik. A törvény mind az országos, mind pedig a területi szervezet számára biztosítja a jogi személyiséget, amely egyben alapja a gazdálkodási önállóságnak is.

A törvény értelmében a kamara alapszabály szerint működik. Annak érdekében, hogy a vadászati önigazgatással kapcsolatos feladatoknak egységes elvek szerint lehessen eleget tenni, a területi szervezetek külön-külön alapszabályt nem készítenek, hanem valamennyi kérdést a kamara egységes alapszabályában kell szabályozni.

II. Fejezet

A kamara feladatai

A 3-4. §-hoz

A törvény 3. §-a kamara feladatait foglalja össze, amelyeket két csoportba lehet osztani. Az elsőbe azok a feladatok tartoznak, amelyek a kamara általános érdekképviseleti feladatkörébe tartoznak, a másikba azok amelyek miatt a kamara köztestületi jogosítványokat kapott. Ez utóbbiak közül ki kell emelni a vadászvizsga lebonyolítását, valamint a vadászjegy kiállítását, amelyeket korábban az állam a vadászati hatóságokon keresztül látott el.

A törvény a személyes adatok törvényi védelmével összhangban szabályozza egyrészt a kamarai tagokról vezetett nyilvántartást, valamint az azokról való, az Országos Vadgazdálkodási Adattár részére történő adatszolgáltatást. A megfogalmazásból kitűnően az állami szervek csak korlátozottan juthatnak a kamara által vezetett adatokhoz.

III. Fejezet

A kamara szervezete

Az 5-13. §-hoz

A törvény értelmében a kamara megyei (fővárosi) alapon szerveződő területi szervezetekből valamint országos szervezetből áll.

A törvény 5-13. §-ai azokat a részletszabályokat tartalmazzák, amelyek az előzőekben említett szervezetek működéséhez elengedhetetlenül szükségesek.

A törvény részletesen a területi szervezet belső működését szabályozza, míg az országos szervezetre vonatkozó szabályok esetében utal a területi szervezetek működésére vonatkozó szabályok megfelelő alkalmazására.

A törvény 11. §-a értelmében a kamara országos képviselet szerve a területi közgyűlés által választott küldöttekből álló küldöttközgyűlés. E megoldás egyben azt is jelenti, hogy a törvény a számbajöhető kamarai tagok nagy száma miatt a képviseleti elven való működést helyezi előtérbe.

A 11. § (2) bekezdése részletesen felsorolja a küldöttközgyűlés kizárólagos hatáskörébe tartozó ügyeket.

A kamara alapszabálya, valamint a vadász-etikai szabályzatnak a küldöttközgyűlés hatáskörébe való utalása garanciális jelentőségű az egységes szemléletű kamarai működés szempontjából. A kamara területi szervezetei sem külön alapszabályt, sem pedig vadászetikai szabályzatot nem alkotnak.

Az egységes kamarai működés anyagi alapjait az éves költségvetés, valamint az annak részét képező tagsági díj biztosítja. Ezek elfogadásáról a küldöttközgyűlésnek kell gondoskodnia. Tekintettel arra, hogy a küldöttközgyűlésen szavazati joggal csak a területi szervezetek által delegált küldöttek szavazhatnak, e megoldás kellően biztosítja, hogy csak olyan mértékű díjmegosztásra kerüljön sor, amely az egyes szervezetek által ellátott feladatokkal arányos.

A törvény 12-13. §-ai részletesen szabályozzák az országos szervezet belső tagozódását, azok feladatait, valamint azok képviseleti rendjét.

IV. Fejezet

A tagsági viszony

A tagsági viszony keletkezése

A 14-15. §-hoz

A törvény értelmében a kamarai tagsági viszonyt a törvény keletkezteti azáltal, hogy az érintett személy részére a kamara kiállítja a vadászjegyet. Más megfogalmazásban a vadászjegy kiállítási kérelem automatikusan kamarai tagfelvételi kérelemnek is minősül. A törvénynek ez a rendelkezése összhangban van azzal a nemzetközi gyakorlattal, hogy a vadászat előfeltétele a vadásztársasági tagság. Figyelemmel azonban a hazai jogrendszernek arra a szabályára, miszerint kötelező tagsági viszonyt csak köztestületek esetében lehet előírni, a törvény ezzel a megoldással veszi át a nemzetközi gyakorlatot.

A vadászjegy kiállításának részletes szabályait külön törvény tartalmazza. Amennyiben az érintett személy ezeknek a feltételeknek megfelel, a kamara nem mérlegelheti a tagsági viszony létesítését. Ez pl. egy jelentős különbség az egyesület és a köztestület között. Az önkéntes egyesületi szerveződés ugyanis azt is jelentheti, hogy a jelentkezőt az egyesületbe tagként nem veszik fel.

A törvény egyfajta külön jogi védettséget biztosít a vadászati, az erdészeti, valamint a természetvédelmi hatósági feladatokat ellátó személyek számára. Ezt első sorban az indokolja, hogy e szerveket a vadászokkal szemben ellenőrzési és szankcionálási jog illeti meg. E rendelkezés mindenképpen erősíteni kívánja a hatósági személyek szakmai függetlenségét.

A törvény részletesen szabályozza azt a jogorvoslati rendet, amelyet az érintett személy akkor vehet igénybe, ha vadászjegy kiállítási kérelmét nem a törvényben foglaltaknak megfelelően bírálták el. Végső soron a bíróság a közigazgatási perekre vonatkozó szabályok szerint jogosult a megtámadott határozatot megváltoztatni.

A vadászjegy kiadására irányuló eljárásban nem vehet részt az a személy, akitől az ügy tárgyilagos megítélése nem várható el, vagy a kérelmezőnek közeli hozzátartozója. A vadászjegy kiadási eljárás részének kell tekinteni tágabb értelemben a vadászvizsgán való részvételt is.

A tagsági viszony felfüggesztése

A 16. §-hoz

A törvény különbséget tesz a tagsági viszony felfüggesztése, illetve megszüntetése között attól függően, hogy az érintettet a bíróság jogerősen milyen súlyú büntetésben részesítette.

A társadalmilag enyhébb súlyú esetekben a vezetőség írásbeli határozattal függeszti fel a tagsági viszonyt, melynek jogkövetkezményeit a 16. § (2) bekezdése tartalmazza. Ez a rendelkezés összhangban van a törvény 21. § c) pontjában foglaltakkal, amely a kamarai tisztségviselő megbízatása megszűnésének egyik eseteként szabályozza a tagsági viszony felfüggesztését.

A tagsági viszony megszűnése

A 17. §-hoz

A törvény a tagsági viszony megszűnésére vonatkozó szabályozásnál különbséget tesz aközött, hogy a kizárásra etikai büntetésként, vagy vezetőségi határozatként került sor. Az első esetben arra csak a törvényben szabályozott eljárás során, mérlegelési jogkörben kerülhet sor, a (2) bekezdésben szabályozott esetekben viszont a vezetőség nem mérlegelheti a tagsági viszony megszüntetését. Amennyiben a vezetőség a tagsági viszonyt megszüntető határozatát meghatározott időn belül nem hozza meg, arra a törvény 26. § (7) bekezdésében foglaltak szerint a vadászati hatóság jogosult.

A törvény a megszűnt tagsági viszony helyreállításának szabályait is tartalmazza. Amennyiben a tagsági viszony megszüntetésére etikai büntetésként került sor, a törvény szerint az alapszabály vagy a területi közgyűlés kedvezőbb feltételeket is megállapíthat. Garanciális szabály viszont, hogy a törvényben szereplő két éves várakozási idő még az alapszabályban sem hosszabbítható meg.

A tag jogai és kötelezettségei

A 18. §-hoz

A törvény 18. §-a a kamarai tag jogait és kötelezettségeit foglalja egységbe. Elsőként emeli ki a törvény a területi közgyűlésen való részvétel jogát, amelyet a tag csak akkor gyakorolhat, ha azt az alapszabály a tagok nagy száma miatt nem küldöttgyűlési formában működteti (lásd a törvény 6. § (1)-(2) bekezdéseit).

A b) pontban foglaltak alapján a tag joga, hogy a törvényben foglalt kivételekkel tisztséget viseljen a kamara bármely szervében. A törvénynek ebből a megfogalmazásából az következik, hogy csak kamarai tagot lehet tisztségviselőként megválasztani, feltéve, ha vele szemben összeférhetetlenség ok nem áll fenn.

A törvény a kamarai tag jogává teszi, hogy a kamara bármely szerve jogszabálysértő határozatának bíróság általi felülvizsgálatát kezdeményezze. E jogával a kamarai tag csak akkor élhet, ha előzetesen betartotta a törvényben is szereplő eljárási rendet, amely azt célozza, hogy a jogsértő állapotot először a kamarai szervezeten belüli intézkedésekkel kell helyreállítani.

A kamara demokratikus elvek szerinti működését segítheti elő a kamara bármely szervének vagy tisztségviselőjének határozata vagy intézkedése ellen a felügyelő bizottságnál eljárás kezdeményezése.

V. Fejezet

A kamara tisztségviselőinek választása

A 19. §-hoz

A törvény értelmében kamarai tisztségre csak kamarai tag választható. Tekintettel arra, hogy a törvény külön is említést tesz a pártoló-, és a tiszteletbeli tagságról, e személyek nem lehetnek a kamara tisztségviselői.

A kamara tisztségviselőit négy éves időtartamra választják, ami elengedhetetlen előfeltétele a perspektivikus gondolkodású munkavégzésnek.

A tisztségviselőkkel szemben fontos követelmény, hogy büntetlen előéletű személyek legyenek. A törvény nem tesz különbséget abban a tekintetben, hogy a büntetett előélet milyen bűncselekményekre vonatkozzon, ezért e kérdésben a büntetőjogi szabályokat kell alkalmazni. Amennyiben a tisztségviselő megválasztását követően válik büntetett előéletűvé, úgy e tisztségéből vissza kell hívni.

Az egyes kamarai szervezetek folyamatos működését hivatott biztosítani az a rendelkezés, miszerint a korábbi kamarai tisztség csak az új tisztségviselő megválasztásával egyidejűleg szűnik meg.

A 20-21. §-hoz

A törvény 20. §-a az egyes összeférhetetlenségi eseteket sorolja fel. Ezek olyan garanciális jellegű szabályok, amelyek egy köztestületként működő szervezetnél elengedhetetlenek.

Az összeférhetetlenségi szabályok közül külön is ki kell emelni azokat a rendelkezéseket, amelyek a vadászati, az erdészeti, valamint a természetvédelmi hatóságok hatósági feladatait ellátó dolgozói esetében kerültek megfogalmazásra. Kerülni kell ugyanis egy olyan helyzet kialakulását, ahol a hatósági és a kamarai feladatok szakszerű és pártatlan ellátásáért való felelősség összemosódhat. Erre azért is szükség van, mivel magánemberként vadászó, egyébként kamarai tag hatósági személyek, kamarai vezetőként az őket foglalkoztató hatósággal kerülnének intézményes kapcsolatba. E megoldás összhangban van a közéleti tisztaság általánosan elfogadott elvével is.

A törvény értelmében az összeférhetetlenségről még a választás előtt nyilatkozni kell. Amennyiben az összeférhetetlenségi ok a választást követően merül fel, úgy az érintettnek azt meg kell szüntetnie. A törvény nem tesz említést arról, hogy az érintett mily módon tesz ennek eleget, így nem feltétlenül kell a kamarai tisztségről lemondani. Amennyiben az összeférhetetlenséget meghatározott időn belül nem szüntetik meg, úgy arról a választásra jogosult szerv határoz. A törvény 21. § d) pontja értelmében az összeférhetetlenség kimondásával a tisztségviselő megbízatása megszűnik.

VI. Fejezet

A vadász etikai felelősség szabályai

A 22-25. §-hoz

A törvény kiemelkedő szerepet szán a vadász-etikai szabályoknak, melynek elfogadását a küldöttközgyűlés kizárólagos hatáskörébe utalja. Amennyiben a vadász ezeket az etikai előírásokat megszegi, végső soron kizárás etikai büntetésben részesülhet, ami hivatásos vadászok esetében azt is jelenti, hogy e foglalkozását nem gyakorolhatja.

A törvény szerint etikai eljárás nem csak hivatalból, hanem kérelemre is indulhat. Bármely kamarai tag önmaga ellen etikai eljárás lefolytatását kezdeményezheti akár annak megállapítása érdekében is, hogy az általa megjelölt cselekmény nem minősül az etikai szabályok megszegésének. Ezt akár személyes okok is motiválhatják, amelyet a törvény ebben a formában sem zár ki.

A törvény részletesen szabályozza az etikai eljárás rendjét, az eljáró szerveket, az etikai büntetéseket, a jogorvoslat rendjét. Amennyiben az illetékes kamarai szerv kizárás etikai büntetést alkalmaz, a határozat a bíróság előtt megtámadható. E lehetőséggel a kamarai tag más etikai büntetés esetén nem élhet, amit a büntetések súlya tesz indokolttá. Kizárás esetén azonban olyan alapvető joggyakorlásról van szó, ami végső soron foglalkozás gyakorlásától való eltiltást is jelenthet.

A törvény - összhangban több más rendelkezéssel - a vadászati , erdészeti , valamint a természetvédelmi hatóság hatósági feladatait ellátó dolgozóival szembeni etikai eljárás megindítását, valamint velük szemben kizárás etikai büntetés alkalmazását csak akkor rendeli el alkalmazni, ha az eljárás megindításához, illetve a kizáráshoz az illetékes miniszter előzetesen hozzájárult. A hatósági feladatokat ellátó dolgozó alatt nem csak a szerv vezetőjét, hanem a közszolgálati jogviszonyban álló érdemi ügyintézőket is érteni kell.

VII. Fejezet

A kamara állami felügyelete

A 26. §-hoz

A törvény értelmében a kamara működése felett az állam törvényességi felügyeletet gyakorol, amelyet a földművelésügyi miniszter feladatává tesz. Ezt alapvetően azzal lehet indokolni, hogy a törvényességi ügyek sok esetben szakmai kérdésekkel is összefüggésbe hozhatók.

A kamara állami felügyeletének sajátos eszköze, a vadászati hatóság számára biztosított az a lehetőség, miszerint ha az illetékes kamarai szerv a törvény általi intézkedési kötelezettségének meghatározott határidőn belül nem tesz eleget, úgy ezt helyette a vadászati hatóság teszi meg. A vadászai hatóság a tagsági viszony törvényben meghatározott esetekben történő felfüggesztéséről, illetőleg megszüntetéséről az államigazgatási eljárás szabályai szerint határoz, és a jogorvoslati rend is ennek megfelelően alakul.

VIII. Fejezet

A kamara gazdálkodása

A 27. §-hoz

A törvény a kamara gazdálkodását első sorban a tagdíjakra alapozza. Figyelemmel arra, hogy a kamara államtól is vesz át feladatokat, ennek pénzügyi fedezetét a földművelésügyi miniszter által rendeletben megállapított mértékű, a vadászjegy kiadásáért fizetendő igazgatási szolgáltatási díjbevétel ötven százaléka biztosítja.

-----STARTING---POINT---VEGE---

IX. Fejezet

Átmeneti és záró rendelkezések

Átmeneti rendelkezések

A 28. §-hoz

A törvény IX. fejezetéből a 29-39. §-ban foglaltakat csak a kamara megalakulásakor kell alkalmazni. E rendelkezések megfogalmazását az teszi indokolttá, hogy az egyébként alapszabályba tartozó kérdéseket a jogalkotó meghatározza annak érdekében, hogy a kamara törvényes keretek között történő megalakulása biztosítható legyen. Az említett törvényi rendelkezések lényegében a kamara alapszabályát helyettesítik a megalakulás időtartamára. A rendelkezések átmeneti jellegét juttatja kifejezésre a törvény 40. § (6) bekezdése, amely a kamara megalakulását követő időponttal (1997. szeptember 1.) hatályon kívül helyezi e rendelkezéseket, azzal, hogy a megkezdett eljárást e rendelkezések alapján kell befejezni.

A 29. §-hoz

A törvény a kamara megalakulásának előkészítő munkálatainál figyelembe veszi, hogy jelenleg több érintett vadászati érdekképviseleti szerv is működik. A kamara megalakulásakor állami feladatként csak az jelentkezik, hogy a földművelésügyi miniszter olyan fórumot biztosít az érintettek számára, ahol a megalakulással kapcsolatos technikai szervező intézkedéseket meg lehet tenni.

A kamara megalakulását előkészítő szervező munkában csak azok az érdekképviseletek vehetnek részt, amelyek a törvényben előírt határidőn belül bejelentkeztek a földművelésügyi miniszternél. E bejelentkezésnek az említetteken túlmenően további következménye, hogy a törvény 40. § (5) bekezdésében írt vagyonátruházási kedvezmény csak az előkészítő bizottság munkájában érdemben résztvevő érdekképviseleti szervekre terjed ki.

A 30-37. §-hoz

A törvény 30-37. §-ai a területi szervezet küldöttválasztó közgyűlésének technikai szabályait foglalják össze. Tekintettel arra, hogy a kamarai tagsági viszony csak 1997. szeptember 1. napjával keletkezik, ezért a törvény a területi szervezet alakuló közgyűlése esetében még nem tesz említést kamarai tagokról, hanem csak olyan személyekről, akik a korábbi jogszabályok alapján vadászjeggyel rendelkeznek és előzetesen kérték a tagjegyzék tervezetbe való felvételüket. A tagjegyzék tervezetet a földművelésügyi hivatal vezetője hitelesíti. Erre azért van szükség, mert ez a tervezet szolgál alapul az alakuló küldöttválasztó közgyűlés határozatképességének megállapításához.

Az alakuló küldöttválasztó közgyűlés feladata - mint nevéből is kitűnik - kizárólag csak az országos szervezet küldötteinek megválasztása. Ebből következően az alakuló küldöttválasztó közgyűlésnek további személyi kérdésről még nem kell rendelkeznie, különös tekintettel arra, hogy a területi szervezetek belső tagozódását - ideértve esetleges további bizottságok megalakulását is - a kamara alapszabálya fogja tartalmazni, figyelemmel a törvény 11. § (2) bekezdésében, valamint 38. §-ában foglaltakra.

Az alakuló küldöttválasztó közgyűlés összehívása, illetve az induláskor a levezető elnöki teendők feladatainak ellátása a vadászati hatóság vezetőinek a feladata. A vadászati hatóság vezetője kizárólag csak technikai jellegű segítségnyújtással működhet közre a megalakuláskor. Azt követően, hogy az alakuló küldöttválasztó közgyűlés levezető elnökét a tagjegyzékben szereplő személyek közül megválasztották, a vadászati hatóság vezetőjének szervezési feladatai egyidejűleg megszűntek. E megoldást támasztja többek között az is alá, hogy az állam csak törvényességi felügyeletet gyakorol a kamara működése felett, ami viszont kizárja, hogy állami (hatósági) alkalmazásban álló személy lássa el a közgyűlés levezető elnöki feladatait.

A 38. §-hoz

A törvény 38. §-a az országos alakuló küldöttközgyűlés feladatait határozza meg. Ezek közül is ki kell emelni a kamara alapszabályának elfogadását. A kamara alapszabályára a törvényt az országos előkészítő bizottság elnöke teszi meg. A törvény 38. § (6) bekezdése értelmében az alapszabály elfogadását követően az alakuló közgyűlés már a törvény 11. §-a szerinti küldöttközgyűlésként folytatja a tevékenységét, amibe már beletartozik az is, hogy a 11. § (2) bekezdésében írt határozatokat csak az alapszabály elfogadását követően lehet meghozni.

Záró rendelkezések

A 39. §-hoz

A törvény hatálybalépésének időpontja, valamint a kamara megalakulásával összefüggő egyes határnapok összhangban vannak a vad védelméről, a vadgazdálkodásról, valamint a vadászatról szóló törvénytörvény hatálybalépésének tervezett időpontjával. E két törvény egymással összhangban levő hatálybalépési időpontjait az indokolja, hogy számos olyan szakmai és igazgatási jellegű rendelkezés található mindkét törvényben, amelyeket csak egymással összefüggéseiben lehet értelmezni.

A 40. §-hoz

A törvény 40. §-a a vad védelméről, a vadgazdálkodásról, valamint a vadászatról szóló törvény rendelkezéseit módosítja akképpen, hogy a kamara az államtól átvett feladatként ellátja a vadászjegy kiadásával, valamint a vadászati vizsgáztatással összefüggő feladatokat.