2006. évi LIX. törvény indokolása

az államháztartás egyensúlyát javító különadóról és járadékról

-----STARTING---POINT---ALTALANOS--- 

A törvény a magánszemélyek, társas vállalkozások különadójára és a hitelintézetek részére költségvetési forrásból utalt kamattámogatás alapján fizetendő járadékra vonatkozó szabályokat tartalmazza.

-----STARTING---POINT---RESZLETES---

Az 1. §-hoz

A törvény meghatározza a különadó, illetve a járadék fizetésére kötelezetteket, rendelkezik arról, hogy a bevétel az állami költségvetést illeti meg, valamint az eljárási kérdések tekintetében az adózás rendjéről szóló törvény alkalmazását írja elő.

A 2. §-hoz

A törvény a magánszemélyek különadó kötelezettségét fogalmazza meg.

E szerint azok a magánszemélyek fizetik a különadót, akiknek az adóbevallásukban (adóhatósági adómegállapításukban) bevallott összevont adóalapot képező jövedelme meghaladja a járulékalap adott évre vonatkozó felső határát. A különadó a járulékalap felső határát meghaladó rész 4 százaléka. Az egyéni vállalkozó - kivéve, ha az egyszerűsített vállalkozói adó alanya - különadót - az előzőekben említett kötelezettség mellett - a vállalkozói tevékenysége alapján is fizet. Ennek alapja a vállalkozói bevételek összegéből a vállalkozói költségekkel csökkentett rész - átalányadózás esetén - az átalányadó-alap. A különadó mértéke 4%.

Ha az egyéni vállalkozó külföldön is rendelkezik telephellyel (állandó bázissal), akkor a különadó alapját úgy határozza meg, hogy az ne tartalmazza a külföldi telephelynek betudható adóalapot, ha nemzetközi szerződés így rendelkezik.

Annak érdekében, hogy az adó a költségvetés tárgyévi bevételei között pénzforgalmilag megjelenjen, adóelőleget kell fizetni.

Ha a magánszemély a jövedelmet kifizetőtől kapja, akkor a kifizető a különadó-előleget a személyi jövedelemadó előleggel együtt állapítja meg a személyi jövedelemadó törvény megfelelő rendelkezései szerint. Ennek megfelelően különadó-előleget akkor kell levonnia,

- ha olyan rendszeres bevételt juttat, amely alapján várható, hogy a magánszemély e bevétel révén a járulékalap felső határát meghaladó jövedelmet ér el, vagy

- ha ugyanazon magánszemélynek az adóév elejétől számítva a járulékalap felső határát meghaladó bevételt juttat, vagy

- ha magánszemély legkésőbb a kifizetés (a juttatás) időpontjában nyilatkozatban kéri a különadó-előleg levonását.

A magánszemély az értékhatár túllépését követően az adóév elejétől számított adóalap azon része után, amely után nem történt különadó-előlegfizetés, ugyancsak a személyi jövedelemadó törvény megfelelő rendelkezéseinek értelemszerű alkalmazásával fizet különadó-előleget.

Minden esetben maga állapítja meg és fizeti a különadó-előleget a vállalkozói tevékenységet folytató egyéni vállalkozó a vállalkozói tevékenysége alapján.

A befizetett adóelőleg és adó különbözete a személyi jövedelemadó bevallásban rendezhető.

A 3. §-hoz

A törvény a társas vállalkozások különadó fizetési kötelezettségéről rendelkezik. A törvény szerint az adó alanya minden társasági adóalany, kivéve az alapítványt, a közalapítványt, a társadalmi szervezetet, a köztestületet, az egyházat, a lakásszövetkezetet, a közhasznú társaságot, a vízitársulatot, az önkéntes kölcsönös biztosító pénztárat, a szociális szövetkezetet, az iskolaszövetkezetet, az MRP-t és a közhasznú jogállással rendelkező nonprofit gazdasági társaságot.

Az adó alapjaként a törvény az adózás előtti nyereségnek az adott támogatással növelt (függetlenül attól, hogy pénzben vagy más formában történik az ellenérték nélküli átadás), a kapott támogatással és a kapott osztalékkal csökkentett összegét (ha pozitív) határozza meg.

Az adó mértéke az adóalap 4%-a.

A különadóra adóelőleget kell fizetni, és azt az adóév végén a várható szintre fel kell tölteni.

A különadóból adókedvezmény nem érvényesíthető, de - mivel jövedelemadó - a kettős adóztatás elkerülésére vonatkozó egyezmények szerinti adómentességet, vagy beszámítást lehetővé kell tenni (természetesen figyelemmel arra is, hogy a társasági adónál is fennáll ilyen lehetőség).

Az évközi bevezetés miatt 2006-ban - az adózó választása szerint - az adóév egészére számított adóalapnak a szeptember 1-jét követő időszakra eső naptári napokkal arányos része után, vagy az éves beszámoló és augusztus 31-re készített közbenső mérleg különbözete után áll fenn a kötelezettség.

A 4-6. §-hoz

A hitelintézet 5 százalék járadékot fizet azon kamatbevételei után amelyek állami kamattámogatással közvetlenül vagy közvetve érintett hitelekből folytak be. A járadékelőleget negyedévente a negyedévet követő hónap 12-ig kell megfizetni, az éves várható járadékkötelezettséget december 20-ig kell teljesíteni. A járadékot ráfordításként kell elszámolni így „kettősadóztatást” nem eredményez.

A 7-8. §-hoz

Az egyéni vállalkozó a tevékenység alapján fizetendő különadót 2006-ban az adóalap harmadrésze (a tevékenységét 2006-ban megkezdő vagy megszüntető egyéni vállalkozó a tevékenység 2006. augusztus 31-ét követő naptári napjainak a 2006. évben folytatott tevékenység naptári napjaihoz viszonyított arányával meghatározott része) után vagy a 2006. augusztus 31-e után elért bevétele és költsége (átalányadózó az említett időszakban elért átalányadó-alapja) figyelembevételével határozhatja meg.

-----STARTING---POINT---VEGE---