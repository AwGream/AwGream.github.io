2007. évi CXXV. törvény indokolása

a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosításáról

-----STARTING---POINT---ALTALANOS--- 

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvényt (a továbbiakban: Szftv.) az Országgyűlés 1996. december 19-én fogadta el. A törvény egy olyan új konstrukciót hozott létre, amelyet azóta számos kelet-közép európai ország átvett és kisebb-nagyobb változtatásokkal ma is alkalmaz. A több mint tíz éves törvény egyik nagy érdeme, hogy első ízben adott lehetőséget az adózó állampolgárnak arra, hogy közvetlenül „beleszóljon” a központosított javak újraelosztásába. Vagyis az adózó maga dönthessen befizetett adója egy részének felhasználásáról. A törvény másik nagy érdeme a civil társadalom fejlesztése. A bevezetett rendszer a kedvezményezettek számára évről évre egy nagymértékben kiszámítható állami forrást biztosít, továbbá az adományozás lehetőségének, fontosságának tudatosításával ösztönzi a magánadományozást.

A törvény többször módosult, amelyek során többek között változott a civil kedvezményezettek várakozási ideje, a kedvezményezetti kör kibővült az egyházakkal, enyhültek a kedvezményezetti jogosultság igazolásának feltételei, bővült az APEH tájékoztatási kötelezettsége.

A törvény módosítását a megalkotása óta eltelt tíz év alatt a gyakorlati megvalósítás során felhalmozódott számos probléma, tapasztalat teszi szükségessé. Ezek megoldása, kezelése mind a rendelkező magánszemély, mind a kedvezményezettek, mind a rendszert működtető adóhatóság szempontjából sürgető feladat. Ezt bizonyítja APEH által készített átfogó módosítási tervezet mellett, hogy az Szftv. módosítását a civil szervezetek kérésének megfelelően „A kormányzati civil kapcsolatok fejlesztésének irányelvei 2006-2010” című program (ún. civil stratégia) a megfogalmazott feladatok között hangsúlyosan tartalmazza.

A törvény elkészítésének megalapozása érdekében a módosítást igénylő területekről a civil szervezetek és egyházak véleményének kikérésére is sor került. Az érintettek többségét pozitívan érintő legfontosabb javaslatok beépültek a törvény szövegébe.

A törvény a leglényegesebb változást a személyi jövedelemadó 1%-áról történő rendelkezés rendszerében hozza. Ennek lényege, hogy főszabályként megszűnik a jelenlegi ún. borítékos rendszer és a rendelkező nyilatkozat az adóbevallási nyomtatvány részét fogja képezni. A nyilatkozatnak a magánszemély személyes adatait tartalmazó része perforáció mentén elválasztható a kedvezményezett adó-, illetve technikai számát tartalmazó rendelkező résztől. A módosítás a rendelkező nyilatkozatok adóhatósági kezelésére vonatkozó - a magánszemély személyes adatainak védelmét szolgáló - rendelkezéseket nem érinti. Ez a változás várhatóan növeli a felajánlók számát és csökkeni az érvénytelen nyilatkozatoknak az összes rendelkező nyilatkozathoz viszonyított arányát, így elősegíti az érvényes rendelkező nyilatkozatok számának növekedését.

Ugyancsak a lehetséges 1%-ból a kedvezményezettekhez eljutó összeg növekedését eredményezi a befizetési határidővel kapcsolatos két módosítás. Az egyik lényege, hogy ha az adóbevallás adóhatósági javításakor többletfizetési kötelezettség keletkezik, az erre megállapított határidőre történő teljesítés esetén az 1%-os felajánlás érvényes marad. A másik módosítás azt az esetet kezeli, melynek során a kedvezményezettnek történt kiutalás után az 1% alapjául szolgáló adó összege növekszik. Ez esetben az önellenőrzés, adóhatósági ellenőrzés nyomán keletkező növekmény után járó 1%-ot az adóhatóság, illetve az Oktatási és Kulturális Minisztérium pótlólagosan átutalja a kedvezményezettnek.

Egységesítésre kerül a rendelkező nyilatkozatok benyújtási határideje. A határidő egységesen minden adómegállapítási mód esetén az önadózó adóbevallásának benyújtására - az adózás rendjéről szóló törvényben meghatározott - határidőhöz igazodik. (Ez a jelenleg hatályos szabályok szerint május 20-a). Ez a kedvezményezett számára kiszámíthatóvá teszi a felajánlások időpontját, így tervezhetőbbé válik a felajánlások megszerzésére irányuló tevékenység.

Ugyanezt a célt szolgálja, hogy a törvény az APEH által a honlapján közzéteendő adatok körét kibővíti.

A törvény a köztartozás-felhalmozás csökkentésének érdekében megszünteti a felajánlott összeg köztartozás-törlesztésre történő felhasználásának lehetőségét. Ennek indoka, hogy nem célszerű azon szervezetek részére állami közreműködéssel forrást juttatni, amelyek közteherviselési kötelezettségüket nem, vagy csak részben teljesítették. E szervezeteknek is lehetőségük van azonban - számítva arra, hogy részesülni fognak 1%-os támogatásban - a köztartozást megfelelő időben rendezni.

A módosítás ugyanakkor - tevékenységtől függően differenciált mértékig - lehetővé teszi működési költségek közcélú kiadásként történő figyelembevételét.

A törvény 4. §-ában felsorolt ún. civil kedvezményezettek számára jelentős könnyítést jelent, hogy a kapott összeg felhasználásáról készített beszámolót nem költséges sajtóközleményként kell közzétenniük. A jövőben a Szociális és Munkaügyi Minisztérium honlapján ingyenesen közzéteszi a beszámolókat.

A jogkövető magatartás ösztönzése érdekében a közzététel elmulasztása, illetve a közleményben valótlan adat közlése esetén az adóhatóság egy évre kizárja a kedvezményezett a felajánlott összegekből. Szintén a közpénzekkel való szigorúbb elszámoltatás érdekében kerül meghatározásra a közlemény tartalma. Így el kell különíteni a közcélú, és a működési költségeket és összegszerűen meg kell határozni azokat.

A törvény legfeljebb kettő olyan kiemelt előirányzat megnevezését teszi lehetővé, amelyek javára adott évben rendelkezni lehet. Ezzel a kiemelt célok száma korlátlan növelésének kívánunk gátat szabni.

-----STARTING---POINT---RESZLETES---

Az 1. §-hoz

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény (a továbbiakban: Szftv.) 1. §-ának hatályos szövege szükségtelenül részletezi az adómegállapítási módokat (adóbevallás, adóbevallást helyettesítő munkáltatói és ezzel egyenértékű elszámolás, adóhatóság adatszolgáltatás alapján történő adómegállapítása). A módosítás ezt a részletes - részben idejétmúlt - meghatározást általánosabbra cseréli.

Az (1) bekezdés új a) pontjában fogalt módosítás kiterjeszti a rendelkező nyilatkozat érvényességét. A jövőben, ha az adóbevallás adóhatósági javításakor többlet adófizetési kötelezettség keletkezik, az erre megállapított határidőig történő teljesítés esetén a rendelkező nyilatkozat érvényes marad.

A (2) bekezdés a befizetést átvezetés útján teljesítő adózók esetén az eltérő határidőkből adódó érvénytelenségi okot a törvény megszünteti.

Az új (3) bekezdésben foglalt szabály lehetővé teszi azon rendelkező nyilatkozatok számbavételét - és az egyházi kiegészítő támogatás elosztásánál történő figyelembe vételét -, amelyek nulla forintos adót megállapító bevalláshoz, adómegállapításhoz kapcsolódnak.

A 2. §-hoz

Az Szftv. 2. § (1) bekezdésének módosítása lehetővé teszi, hogy a kedvezményezettnek történő kiutalás után pótlólagos kiutalásra kerülhessen sor önellenőrzés, vagy adóhatósági ellenőrzés nyomán hozott határozat alapján. Ennek révén, az államhoz ténylegesen befizetett összegek alapján történhet a kiutalás. A törvény ésszerű határidőt (a többletet a rendelkező nyilatkozat évét követő év július 31-éig megfizették), és összeghatárt (amennyiben a pótlólagosan kiutalandó összeg kedvezményezettenként eléri az 1000 forintot) tartalmaz.

A 2. § új (2) bekezdése a pótlólagos összeg kiutalására vonatkozó szabályokat, határidőket állapít meg.

Az 1% alapjának csökkenése esetén az új (3) bekezdés módosítja a magánszemély fizetési kötelezettségét. A magánszemélyt csak akkor terheli a fizetési kötelezettség, ha az ő adatszolgáltatása hibás, nem pl. a munkáltatóé.

A 3. §-hoz

A § egyszerűsítő, pontosító rendelkezéseket tartalmaz. Továbbá rögzíti, hogy a kedvezményezettenkénti 100 forintos összeghatár alatt utalás nem teljesíthető.

A 4. §-hoz

A módosítás egyértelművé teszi, hogy az Szftv. 4. § (1) bekezdés átszámozás utáni aa)-ac) pontjában meghatározott szervezeteket nyilvántartásba vevő bírósági végzésnek legkésőbb a rendelkező nyilatkozat évét egy illetve két évvel megelőző évben jogerőre kell emelkednie. Ennek hiányában a kedvezményezett nem tarthat igényt a részére felajánlott összegekre. Pontosításra kerül, hogy a közhasznú tevékenységet a rendelkező nyilatkozat éve előtti év elejétől kezdődően folyamatosan kell gyakorolni. Pontosításra kerül a muzeális intézményekről, a nyilvános könyvtári ellátásról és a közművelődésről szóló törvény címe, a Magyar Nemzeti Filmarchívum és országos szakmúzeumok neve. Az alkotó- és előadó-művészeti tevékenység helyett alkotó- vagy előadó-művészeti tevékenység folytatását várja csak el a törvény ezentúl. Az Szftv. 4. § (5) bekezdésében foglalt kiemelkedően közhasznú szervezetekre vonatkozó, 1 évnél rövidebb nyilvántartási időt is megengedő szabály beépült a 4. § (1) bekezdés ac) pontjába.

A törvényben foglaltak szerint a potenciális kedvezményezetteknek politikai semlegességükről szükségtelen nyilatkozniuk, mert ez az adóhatóság számára az alapító okiratból, alapszabályból egyértelműen kiolvasható. Sor kerül továbbá „esedékes köztartozás” fogalmának, és azon időszaknak a pontosítására, amelyre a köztartozással kapcsolatos nyilatkozatnak vonatkoznia kell.

Az 5. §-hoz

A törvény legfeljebb két olyan kiemelt előirányzat megnevezését teszi lehetővé, amelyek javára adott évben rendelkezni lehet. Ezzel elejét lehet venni a kiemelt célok száma korlátlan növelésének. Valós választási lehetőséget lehet viszont biztosítani azok számára, akik nem szeretnék valamely egyház javára felajánlani adójuk 1%-át. A kiemelt előirányzatok számának limitálását az teszi szükségessé, hogy számuk az elmúlt időszakban indokolatlan mértékben növekedett (2007. évi rendelkező évben már hat kiemelt cél javára lehet rendelkezni).

A bekezdés pontosító rendelkezéseket tartalmaz. Így rögzíti, hogy az egyházak által kezdeményezhető nemperes eljárásban a polgári perrendtartásról szóló törvényt kell háttérjogszabályként alkalmazni, és tekintettel arra, hogy a bíróság az APEH döntését nem változtathatja meg, a bíróság határozata ellen jogorvoslatnak nincs helye.

A 6. §-hoz

Az Szftv. 5. §-ában bekövetkező változások alapvetően megváltoztatják a rendelkezés jelenlegi rendszerét.

Egységesítésre kerül a rendelkező nyilatkozatok benyújtási határideje. Ez az önadózó adóbevallásának benyújtására a 2003. évi XCII. törvényben (Art.) előírt határidőhöz igazodik majd, ami a jelenlegi szabályok szerint május 20-a.

További fontos változás, hogy a rendelkező nyilatkozat az adóbevallási, adóhatósági adómegállapítási nyomtatványgarnitúra része lesz, amit kitöltés után nem kell külön borítékban tenni. Így főszabályként megszűnik a jelenlegi „borítékos rendszer”. Csak azokra az esetekre marad fenn a boríték kötelező módon, amikor a magánszemély a rendelkező nyilatkozatot személyesen, vagy postán közvetlenül juttatja el az adóhatósághoz, illetve amikor a rendelkező nyilatkozatot a munkáltató továbbítja az adóhatóság felé. Adóhatósági adómegállapítás esetén csak a személyesen vagy postai úton külön történő eljuttatás lehetőségével biztosítható, hogy a magánszemély az adóhatósági adómegállapítást kérő és ahhoz kapcsolódó nyilatkozatai benyújtására az Art.-ban előírt február 15-i határidőtől függetlenül, egészen május 20-ig benyújthassa a rendelkező nyilatkozatát az adóhatóságnak. Az elektronikus bevallás esetén akkor lehet a rendelkező nyilatkozatot külön eljuttatni az adóhatósághoz, ha a magánszemély nem maga tölti ki az elektronikus bevallását és a kitöltő személynek nem ad meghatalmazást az elektronikus nyilatkozat kitöltésére.

A törvény szabályozza azt az esetet is, amikor tévedésből a magánszemély kétféle módon is rendelkezik (pl. a munkáltatói adómegállapítás esetében a magánszemély munkáltatónak is leadja nyilatkozatát és postán is elküldi). Ez esetben nem az önállóan érkező, hanem azt a rendelkező nyilatkozatot kell figyelembe venni, amely a bevallással, nyilatkozattal, munkáltatói adómegállapítással együtt érkezik. Annak érdekében, hogy ne okozzon érvénytelenséget, ha a magánszemély - a hatályos törvény előírásainak megfelelően -feltünteti a rendelkező nyilatkozatot tartalmazó borítékon saját nevét, illetve lakcímét, a törvénytervezet erre lehetőséget biztosít.

Meghatározza a munkáltatói adómegállapítás esetén a rendelkező nyilatkozatok kezelésére vonatkozó szabályokat.

A Szftv. 5. §-ának adótitokra vonatkozó szabályokat megállapító (3) bekezdésének számozása kodifikációs okok miatt 5. § (4) bekezdésére változik, tartalmának változatlansága mellett.

Az Szftv. 5. § (4) bekezdésének - amely átszámozás miatt (5) bekezdésre változott - módosítása szabályozza a nyomtatványgarnitúra részét képező rendelkező nyilatkozat formai és tartalmi elemeit. A fejlécre - az adóbevallás többi oldalához hasonlóan - a magánszemély ráírja a saját nevét és adószámát vagy adóazonosító jelét. (A hatályos törvényszöveg szerint ezeket az adatokat a rendelkező nyilatkozatot tartalmazó „kis” borítékra kell ráírni.) Erről az adóhatóság leválasztja az érdemi rendelkező nyilatkozatot, amin a kedvezményezettek adó- vagy technikai száma szerepel. A nyilatkozat kezelése ezen túlmenően nem változik.

Az önellenőrzés, adóhatósági ellenőrzés miatt szükségessé váló pótlólagos kiutalások lehetővé tétele érdekében, a törvény lehetővé teszi a kiutaláshoz szükséges adatok (adózó és a kedvezményezett azonosító adatai) kódjel alapján történő összekapcsolását.

Az Szftv. 5. § hatályos (5) bekezdését, amely átszámozás miatt (7) bekezdésre változott szükséges kiegészíteni azzal, hogy nemcsak a rendelkező nyilatkozatot, az azt tartalmazó borítékot és elektronikus űrlap adatait kell öt év után megsemmisíteni, hanem az adóhatóság adatbázisának a rendelkező nyilatkozatra vonatkozó adatait is. Csak így garantálható teljeskörűen, hogy a rendelkező évet követő öt év után a rendelkező nyilatkozatokkal kapcsolatos semmilyen adatnak ne maradjon nyoma. A módosítás elősegíti az adatvédelmi szabályok maradéktalan érvényesülését. Az eltérő utalási időpontok miatt (vagy a rendelkező évben, vagy az azt követő évben) az őrzési kötelezettség időtartamát is eltérően kell meghatározni.

Az Szftv. 5. § hatályos (6) bekezdésében - amely átszámozás miatt (8) bekezdésre változott - a törvény lehetővé teszi, hogy a civil szervezetek főszabályként levelezési címükre és ne székhelyükre kapják az APEH jogosultságigazolásra felhívó levelét.

A 7. §-hoz

Az adóhatóság utalási határideje a civil szervezetek esetén november 30-ról december 15-re változik a pótátulások időigénye, valamint a kapott összeg felhasználásáról szóló közlemény megküldési határidejének figyelembe vételével. A bekezdés technikai módosítást is tartalmaz ahhoz kapcsolódóan, hogy a jövőben a felajánlott összeget nem lehet köztartozás törlesztésére felhasználni.

Az Szftv. 6. § (3) bekezdésére vonatkozó módosítás a kapott összegek felhasználásával történő elszámolás megkönnyítését, ingyenessé tételét szolgálja. Ezen túl a civil szervezeteknek és intézményeknek nem költséges sajtóközleményként kell közzétenniük, hogy mire használták az előző évben kapott összeget, hanem az adóhatóságnak küldhetik el ingyenesen a közleményeket. A beszámolókat a Szociális és Munkaügyi Minisztérium közzé teszi a civil szervezetekkel foglalkozó honlapján.

A Szftv. 6. § (4) bekezdésének módosítása lehetővé teszi, hogy a rendelkező nyilatkozatokkal kapcsolatos augusztus 31-i összesített adatokról a Szociális és Munkaügyi Minisztérium közvetlenül is kaphasson tájékoztatást. Ez a civil szervezetekkel történő kapcsolattartásért felelős tárca számára döntései megalapozásához különösen hasznos lehet és a Nemzeti Civil Alapprogram forrásának tervezéséhez is segítséget nyújt.

Az Szftv. 6. § (5) bekezdés módosítása az állami adóhatóság honlapján közzéteendő adatok körét pontosítja A ún. civil kedvezményezettekről szóló adatszolgáltatás kiegészül a civil szervezetek adószámával, ami megkönnyíti a felajánlást a magánszemély számára. Kérelemre az APEH ingyenesen tájékoztatást ad érvényes és érvénytelen nyilatkozatok számáról, régiónkénti megoszlásáról, az érvénytelenséget okozó főbb okokról és arányukról történő adatszolgáltatással. Ezen adatok segítik a leendő kedvezményezetteket a felajánlások megszerzésére tett erőfeszítéseik, programjaik tervezésében.

Az Szftv. 6. § (6) bekezdésének módosítása pontosító jellegű.

Az Szftv. 6. § (9) bekezdésének módosítására irányul. A (9) bekezdés hatályos szövege szerint a jelenlegi beszámolási kötelezettség lényege, hogy a kiemelt előirányzat felhasználásáért felelős költségvetési fejezet évente az Országgyűlés illetékes bizottságnak beszámol arról, hogy az 1%-ból kapott összeget mire használata. A módosítás lényege, hogy az adott kiemelt előirányzat felhasználásáról a felhasználásért felelős fejezet a felhasználás évére vonatkozó zárszámadási törvény fejezeti indoklásában részletesen számoljon be. Ezt a beszámolót - a civil szervezetekhez hasonlóan az Szociális és Munkaügyi Minisztérium civil portálján közzé kell tennie.

A 8. §-hoz

Az új f) pont a hatályos törvény 5/A. § (2) bekezdésében foglalt szabályt változtatja meg. A módosítás lényege, hogy amennyiben a magánszemély úgy nyújt be adóhatósági adómegállapítást kérő nyilatkozatot, hogy arra nem lett volna jogosult, akkor az ehhez fűzött rendelkező nyilatkozat érvénytelen. Az ennek pótlására benyújtott bevalláshoz mellékelt rendelkező nyilatkozat viszont érvényes lesz.

Az Szftv. 7. § (2) bekezdésének módosítását az teszi szükségessé, hogy a törvényi vélelem helyett, az APEH számára egyértelmű utalási kötelezettséget határozzon meg a törvény. Vagyis, amennyiben az APEH magánszemélyt november 30-ig nem értesíti a rendelkező nyilatkozata érvénytelenségéről és az általa megjelölt kedvezményezett a közzétett tájékozatóban szerepel, a rendelkezést teljesítenie kell.

Az Szftv. 7. § (3) bekezdésében foglalt módosítás figyelembe veszi azt a lehetőséget, amikor a bíróság a felülvizsgálat során - az APEH határozatával ellentétesen - a rendelkező nyilatkozatot érvényesnek minősíti. A szabályozás módosítása megszünteti azt a lehetőséget, hogy a rendelkező nyilatkozat évet követő év végéig az érvényesség kérdésében ne szülessen határozat.

Az Szftv. 7. § (4) bekezdésben változást jelent, hogy a kedvezményezett érdekkörében meglévő érvénytelenségről az APEH a magánszemélyt a törvény hatálybalépését követően alakszerű - megtámadható - határozattal értesíti.

Az Szftv. 7. § (5) bekezdésének módosításában és az új (6)-(8) bekezdésben annak részletes meghatározása található, hogy kapott összeg mire használható. A módosítás indoka, hogy lehetővé válik a működési költségek figyelembe vétele.

Az Szftv. 7. § e törvénnyel megállapított (9)-(10) bekezdése a hatályos törvény 7. § (6)-(7) bekezdésének helyére lép. A 7. § (6) helyébe lépő (9) bekezdés pontosítja, a nemperes eljárásra vonatkozó szabályokat.

A 9. §-hoz

Az Országgyűlés felhatalmazza a pénzügyminisztert és a szociális és munkaügyi minisztert, hogy a kapott összegek felhasználásról szóló közlemények formai és tartalmi követelményeit rendeletben meghatározzák.

-----STARTING---POINT---VEGE---

A 10. §

A § hatályba léptető rendelkezéseket tartalmaz.

A törvény a hatálybalépését 2008. január 1-jében határozza meg.

A 11. § (2) bekezdés rendelkezik jelen törvény módosító és hatályon kívül helyező szabályainak, az Szftv.-be történő beépülésüket követő hatályon kívül helyezéséről. A 11. § (2) bekezdésének hatályba lépését a törvény 2008. január 2-ában határozza meg.

A egyszerűsítő, pontosító, illetve olyan szabályokat tartalmaz, amelyeket az e törvény okozta változások és más jogszabályok időközben bekövetkezett változásai tesznek szükségessé.

A 11. §-hoz

A § hatályon kívül helyező rendelkezéseket tartalmaz.

a) A törvény megszünteti a felajánlásokból kapott összeg köztartozásra történő fordításának lehetőségét a civil szervezetek esetében. Ez teszi szükségessé az Szftv.  4. § (3) bekezdésének hatályon kívül helyezését. A 4. § (5) bekezdésének elhagyását az indokolja, hogy az (5) bekezdésében szabályozott lehetőség beépült a 4. § (1) bekezdés ac) pontjába.

b) Az Szftv. 5/A. §-ának (1) bekezdése szükségetlen különbségtételt tartalmaz az adóhatósági adómegállapítást kérő nyilatkozathoz kapcsolva érkezett rendelkező nyilatkozat és a többi rendelkező nyilatkozat kezelése között, ezért ennek hatályon kívül helyezése indokolt. Így a továbbiakban az adóhatósági adómegállapítást kérő nyilatkozattal együtt érkezett rendelkező nyilatkozatra is az általános szabályok vonatkoznak. Az Szftv. 5/A. § (2) bekezdésében foglalt szabály helyébe új szabály kerül (7. § (1) bekezdésébe új f) pont), így az 5/A. § egésze hatályon kívül helyezhető.

c) Az Szftv. 6. § (2) bekezdésének hatályon kívül helyezésére a 4. § (3) bekezdésének hatályon kívül helyezése miatt kerül sor, mivel a felajánlott összegek köztartozás-törlesztésre történő felhasználásával kapcsolatos szabályokat tartalmaznak.

d) Az Szftv. 6. § (7) bekezdésének idézett szövege szükségtelen.

A 11. § (2) bekezdés rendelkezik a jelen törvény módosító és hatályon kívül helyező szabályainak, az Szftv.-be történő beépülésüket követő hatályon kívül helyezéséről.