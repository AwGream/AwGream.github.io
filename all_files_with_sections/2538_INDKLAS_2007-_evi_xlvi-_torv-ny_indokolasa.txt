2007. évi XLVI. törvény indokolása

a nemzetközi polgári repülésről Chicagóban, az 1944. évi december hó 7. napján aláírt Egyezmény Függelékeinek kihirdetéséről

-----STARTING---POINT---ALTALANOS---

Általános indokolás

A nemzetközi polgári repülésről szóló egyezményt 1944. december 7-én írták alá Chicagóban, amelyhez Magyarország 1969-ben csatlakozott. A Chicagói Egyezményt és az annak módosításáról szóló jegyzőkönyveket az 1971. évi 25. törvényerejű rendelet (a továbbiakban: Chicagói Egyezmény) hirdette ki Magyarországon.

A légiközlekedésről szóló 1995. évi XCVII. törvény 75. §-ának (4) bekezdése az 1971. évi 25. törvényerejű rendelet 3. §-ába új (3) bekezdést iktatott be, amely szerint „a jegyzőkönyveket és a függelékeket a közlekedési, hírközlési és vízügyi miniszter rendelettel hirdeti ki.” A törvény végrehajtásaként jelent meg a nemzetközi polgári repülésről Chicagóban, az 1944. évi december hó 7. napján aláírt Egyezmény függelékeinek kihirdetéséről szóló 20/1997. (X. 21.) KHVM rendelet, amely azonban csak a Függelékek felsorolását tartalmazza. A 20/1997. (X. 21.) KHVM rendelet 1. § (2) bekezdése szerint a Függelékek a Közlekedési, Hírközlési és Vízügyi Értesítőben jelennek meg. A Függelékek közzétételére azonban nem került sor.

A nemzetközi szerződésekkel kapcsolatos eljárásról szóló 2005. évi L. törvény 9. §-a szerint törvényben kell kihirdetni a nemzetközi szerződést, ha annak elismerésére az Országgyűlés adott felhatalmazást. Jelen esetben az Egyezményt törvényerejű rendelet hirdette ki, a Függelékek kihirdetésére törvény adott felhatalmazást. A 2005. évi L. törvény 10. §-ának (6) bekezdése szerint a kihirdető jogszabály a Kormány számára a nemzetközi szerződésekhez fűzött fenntartások, kifogások és nyilatkozatok közzétételére adhat felhatalmazást, azonban a Függelékek esetében nem ilyen nyilatkozatokról van szó.

Tekintettel fentiekre, az Alkotmánybíróság 30/2005. (VII. 14.) AB határozatában megállapította, hogy alkotmányellenes helyzet jött létre annak következtében, hogy az Országgyűlés elmulasztotta az 1971. évi 25. törvényerejű rendelettel kihirdetett Chicagói Egyezmény Függelékeinek kihirdetését. Ezért az Alkotmánybíróság felhívta az Országgyűlés figyelmét, hogy a Függelékek kihirdetésével kapcsolatos jogalkotói feladatának 2005. december 31-éig tegyen eleget. A fenti AB határozatban foglaltaknak megfelelően a Függelékek törvénnyel történő kihirdetését illető szakmai előkészítés megkezdődött, azonban tekintettel a Függelékek rendkívül nagy terjedelmére, a szakmai lektorálás nem készülhetett el az adott határidőre.

Jelen törvény célja a Chicagói Egyezmény Függelékeinek törvénnyel történő kihirdetése.

A Függelékek nem tartalmaznak közvetlenül alkalmazandó rendelkezéseket, azok végrehajtásához további jogalkotás szükséges. A hazai alkalmazáshoz a Függelékeket külön jogszabályokban kell átültetni a nemzeti jogba, ahogy ez a légiközlekedési tárgyú jogalkotás során eddig is történt. E jogszabályok megalkotására a légiközlekedésről szóló törvényben foglalt felhatalmazások alapján kerül sor, erre a gyakorlatra a Függelékek kihirdetése nincs hatással.

A Chicagói Egyezmény 38. cikke szerinti eltérésre vonatkozó eljárások lefolytatásáról, illetve további, a Függelékekkel összefüggő - nem jogalkotási - feladatok végrehajtásáról a közlekedésért felelős miniszter gondoskodik.

-----STARTING---POINT---RESZLETES---

Részletes indokolás

Az 1. §-hoz

A Chicagói Egyezmény Függelékei az Egyezményhez való csatlakozással - amelyet az 1971. évi 25. törvényerejű rendelettel történő kihirdetés követett - nemzetközi jogi szempontból hatályba léptek a Magyar Köztársaság vonatkozásában. Ezért az Országgyűlés részéről történő újabb megerősítés nem indokolt. Fentiek figyelembe vételével az első paragrafus a Függelékek kihirdetéséről rendelkezik a következő sorrendben:

1. Személyi alkalmasság

2. Repülési szabályok

3. A nemzetközi légiközlekedés meteorológiai szolgálata

4. Légiforgalmi térképek

5. Mértékegységek használata a légi és a földi üzemeltetésben

6/I. A légijármű üzemeltetése: Nemzetközi kereskedelmi légiszállítás - Repülőgépek

6/II. A légijármű üzemeltetése: Általános célú nemzetközi repülés - Repülőgépek

6/III. A légijármű üzemeltetése: Nemzetközi üzemeltetés - Helikopterek

7. A légijármű felség- és lajstromjele

8. A légijármű alkalmassága

9. Egyszerűsítések

10/I. Légiforgalmi távközlés: Rádiónavigációs segédeszközök

10/II. Légiforgalmi távközlés: Összeköttetési eljárások

10/III. Légiforgalmi távközlés:

I. rész: Digitális adatrögzítő eljárások

II. rész: Hang távközlő rendszerek

10/IV. Légiforgalmi távközlés: Ellenőrző radar és összeköttetést elhárító rendszerek

10/V. Légiforgalmi távközlés: Légiforgalmi rádió frekvencia spektrum használata

11. Légiforgalmi szolgálatok

12. Kutatás és mentés

13. Légijármű balesetek és események kivizsgálása

14/I. Repülőterek: Repülőtér tervezés és üzemeltetés

14/II. Repülőterek: Heliportok

15. Légiforgalmi tájékoztató szolgálatok

16/I. Környezetvédelem: Légijárművek zaja

16/II. Környezetvédelem: Légijármű hajtóművek által okozott légszennyezés

17. A nemzetközi polgári repülés védelme a jogellenes beavatkozás cselekményei ellen

18. Veszélyes áruk biztonságos légiszállítása

A 2. §-hoz

A paragrafus a Chicagói Egyezmény Függelékeinek hiteles angol nyelvű szövegét, és annak hivatalos magyar nyelvű fordítását tartalmazza. Tekintettel azonban a Függelékek nagy terjedelmére (mintegy 7000 oldal), azok gyakorlatilag csak elektronikus formátumban találhatók meg.

A 3. §-hoz

A paragrafus első bekezdése a Függelékek hatálybaléptetéséről rendelkezik, a második bekezdés pedig a törvény végrehajtásáért felelős minisztert nevezi meg.

A Függelékek végrehajtásához szükséges jogalkotási felhatalmazásokat külön törvény állapítja meg. A Függelékekkel összefüggő - nem jogalkotási - feladatokat, így különösen a Chicagói Egyezmény 38. cikke szerinti eltérésre vonatkozó eljárások lefolytatását a közlekedésért felelős miniszter végzi el.