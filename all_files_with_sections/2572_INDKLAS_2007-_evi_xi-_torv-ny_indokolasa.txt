2007. évi XI. törvény indokolása

a regisztációs adóról szóló 2003. évi CX. törvény módosításáról

-----STARTING---POINT---ALTALANOS--- 

A regisztrációs adóról szóló 2003. évi CX. törvényt (a továbbiakban: Rega-tv.) legutóbb 2006. decemberében módosította az Országgyűlés. A 2007. február 5-én hatályba lépő módosítás értelmében a Rega-tv. Melléklete 1. részében található adótétel táblázat kiegészült egy negyedik oszloppal. Azonban - a törvényalkotó szándékával ellentétben - az adó megállapításakor alkalmazandó 6/1990. (IV. 12.) KöHÉM rendelet (a továbbiakban: Rendelet) szerint ebbe az oszlopba tartoznak a benzines (Otto-motoros) 1996. és 2000. között gyártott, Euro-2-es motorral szerelt személygépkocsik is, melyek adótételei így 50%-kal meghaladják az ugyancsak Euro-2-es motorral szerelt Dízel-motoros személygépkocsikét.

A törvény a Rega-tv. múlt év végén elfogadott módosítása következtében keletkező koherencia zavar feloldására irányul.

-----STARTING---POINT---RESZLETES---

Az 1. §-hoz

A törvényalkotó szándékának megfelelő végrehajtás érdekében első lépésként a Rega-tv. mögöttes jogszabályaként használatos 6/1990. (IV. 12.) KöHÉM rendelet módosítása már megtörtént. A 2007. február 5-én hatályba lépett 16/2007. (II. 2.) GKM rendelet értelmében a Rega-tv. szabályozási céljával is összhangban az 1996-2000 közötti gyártásra jellemző (Euro-2-es) gépkocsik teljes körét a 4. környezetvédelmi osztályba sorolják.

-----STARTING---POINT---VEGE---

A 2. §-hoz

A törvény a Rega-tv. 15. §-ának módosítására irányul. A módosítás eredményeként a regisztrációs adó fizetési kötelezettség megállapításakor a Rendelet 2007. február 5-én hatályos állapota szerinti környezetvédelmi besorolást kell figyelembe venni, s ezáltal az Euro-2-es személygépkocsik teljes körére a Rega-tv. Melléklete 1. részében található adótétel táblázat harmadik oszlopát kell alkalmazni.

A törvény a hatályba léptető rendelkezéséhez kapcsolódó átmeneti rendelkezés lehetővé teszi, hogy e törvény hatálybalépése és a 2007. február 5-e között indult jogerősen el nem bírált ügyekben is már az új környezetvédelmi besorolás alapján lehessen megállapítani az adót.

A 3. §-hoz

A törvény a 2007. február 5-étől indult - e törvény hatálybalépését megelőzően - jogerősen elbírált ügyekben egyfajta rendkívüli, illeték- és költségmentes jogorvoslati lehetőséget teremt azok számára, akiknek a jogorvoslati eljárás várható eredményeként az adófizetési kötelezettsége csökkenne.

Az eljárás kérelemre történik, melyet az elsőfokon eljárt vámhatósághoz kell benyújtani e törvény hatályba lépésétől számított 30 napon belül. Ez a határidő jogvesztő.

A kérelemben nyilatkozni kell arról, hogy a regisztrációs adót a kérelmező nem hárította át másra. A vámhatóság e nyilatkozat valódiságát a tényállás tisztázásakor vizsgálja. A kérelemhez csatolni kell a korábbi vámhatósági határozatot, valamint azt a Műszaki adatlapot, amely igazolja, hogy a gépkocsit a közlekedési hatóság a 4. környezetvédelmi osztályba sorolta. Az adó megfizetése esetén a vámhatóság által korábban kiadott adóigazolást is csatolni kell.

A vámhatóság a korábbi határozatát visszavonja, és új határozatot hoz, amennyiben a tényállás tisztázása alapján megállapítja, hogy az e törvénnyel módosított Rega-tv. rendelkezései az adózó javára szóló adókülönbözetet eredményeznek. Ebből következően az adó korábbi megfizetése esetén a korábbi adóigazolás visszavonásával egyidejűleg új adóigazolást ad ki. A törvényben nem szabályozott kérdésekben az Art. rendelkezéseit kell alkalmazni.