2009. évi CLXII. törvény indokolása

a fogyasztónak nyújtott hitelről

-----STARTING---POINT---ALTALANOS--- 

A törvény egyrészt a fogyasztói hitelmegállapodásokról szóló 2008/48/EK irányelv (a továbbiakban: Irányelv) rendelkezéseit ülteti át, másrészt hasonló szabályozást ad az Irányelv hatályán kívül eső, de a hitelek jelentős részét kitevő jelzáloghitelek vonatkozásában.

-----STARTING---POINT---RESZLETES---

Az 1. §-hoz

A törvény hatálya főszabályként a fogyasztónak nyújtott hitelre terjed ki, függetlenül attól, hogy azt a hitelező pénzügyi szolgáltatásként nyújtja-e vagy nem. A rendelkezést összhangban kell alkalmazni a szerződéses kötelezettségekre alkalmazandó jogról (Róma I) szóló 593/2008/EK rendelettel. Emellett pontos meghatározásra kerülnek azon hitel típusok, amelyekre a törvény hatálya nem terjed ki. Így nem terjed ki a törvény hatálya a befektetési vállalkozásokról és az árutőzsdei szolgáltatókról, valamint az általuk végezhető tevékenységek szablyairól szóló 2007. évi CXXXVIII. törvényben meghatározott befektetési hitelre; az olyan hitelre, amelyek a fogyasztó számára teljes mértékben ingyenesek; a bérleti és haszonbérleti szerződésre, amelyhez nem kapcsolódik vételi kötelezettség; a munkáltatói hitelre, ha annak feltételei kedvezőbbek, mint a piacon megjelenő hitelek; az olyan hitelre, amelyet bíróság hoz létre; az olyan, jogszabályban meghatározott közérdekű hitelre, amelyet korlátozott körben nyújtanak, ha annak feltételei kedvezőbbek, mint a piacon megjelenő hitelek (e körben nevesítésre került a lakáscélú kölcsönökre vonatkozó állami készfizető kezességről szóló 2009. évi IV. törvényben meghatározott áthidaló kölcsön és a külön jogszabályban szabályozott hallgatói hitel).

A 2. §-hoz

Speciális hiteltípusok esetén - mint amilyen a jelzáloghitel, bizonyos fizetési számlához kapcsolódó hitelkeret és a hiteltúllépés - a törvény csak bizonyos szabályokat rendel alkalmazni.

A 3. §-hoz

A törvényben használt fogalmak meghatározása.

A 4. §-hoz

A kereskedelmi gyakorlatra vonatkozó szabályokat együtt szükséges kezelni a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény szabályaival. A törvény szerint a teljes hiteldíj mutatót minden esetben fel kell tüntetni a hitelre vonatkozó kereskedelmi kommunikációban, akkor is, ha az nem tartalmaz a hitellel kapcsolatos más ellenszolgáltatást.

A fogyasztói hitel-megállapodásokról szóló 2008/48/EK irányelv 4. cikkének (1) bekezdése lehetőséget biztosít a tagállamoknak arra, hogy ha a teljes hiteldíj mutató feltüntetését írják elő olyan hitelre vonatkozó reklámokban, amelyek nem jelölnek meg kamatot vagy más számadatot, akkor nem kell az Irányelv 4. cikkének (2) bekezdésében meghatározott részletes tájékoztatást megadni. Ez a lehetőség azonban nem alkalmazható azoknál a reklámoknál, ahol a teljes hiteldíj mutató mellett más számadat is szerepel. A (2) bekezdés erről szól. Amennyiben a hitelre vonatkozó kereskedelmi kommunikációban a teljes hiteldíj mutató mellett más költségre is történik utalás, akkor egy reprezentatív példa segítségével az alábbi tájékoztatást is meg kell adni: a hitel kamata mértéke és típusa, a hitel teljes díja, futamideje, összege, a fogyasztó által fizetendő teljes összeg és a törlesztő részletek összege. Ha a reklám konkrét termék értékesítésére vagy szolgáltatás nyújtásához kapcsolódó halasztott fizetés formájában nyújtott hitelre vonatkozik, az áru vagy szolgáltatás készpénzárát és önrészét is meg kell jeleníteni.

A hitelközvetítő kereskedelmi kommunikációja esetén a törvény minden esetben előírja a státuszának feltüntetését.

Az 5. §-hoz

Annak érdekében, hogy a fogyasztók számára a teljes hiteldíj mutató minden esetben alkalmas legyen az összehasonlításra, a hitelező megbízásából eljáró hitelközvetítőnek tájékoztatnia kell a hitelezőt arról, ha a fogyasztó részére valamilyen fizetési kötelezettség keletkezik.

A 6-11. §-hoz

A törvény pontokba szedve, egzakt módon határozza meg az adatok és információk azon körét, amelyeket a hitelezőnek a hitelszerződés megkötését megelőző szakaszban kell megadnia. Ezeket az információkat a hitelezőnek kellő időben kell a fogyasztó részére rendelkezésre bocsátani. A kellő idő meghatározása során mind a szolgáltatás-, mind a távközlő eszköz jellegére kell figyelemmel lenni.

Amennyiben a szerződéskötést a fogyasztó kezdeményezi, méghozzá olyan távközlő eszköz útján, amely az előzetes tájékoztatást nem teszi lehetővé, a szolgáltató a szerződés megkötését követően haladéktalanul köteles papír alapú vagy más tartós adathordozón a tájékoztatást megadni. A tájékoztatás módját illetően a törvény kötött formát alkalmaz, így a mellékletben meghatározott formai és tartalmi elemekkel szükséges megadni.

A törvény a tájékoztatás módja mellett annak célját is meghatározza, mégpedig a különböző hitelszerződésekre vonatkozó ajánlatok összehasonlítása alapján történő, a hitelszerződés megkötése tekintetében megalapozott fogyasztói döntéshozatalként. Annak érdekében, hogy az egyes hitelszerződésekre vonatkozó ajánlatok ne téveszthessék meg a fogyasztót, minden egyéb pl. marketing célú további tájékoztatás csak és kizárólag elkülönített dokumentumként csatolható a formanyomtatványhoz.

A meghatározott adatok átadását magába foglaló tájékoztatáson túl a hitellel kapcsolatosan a törvény előírja az aktív kitanítási kötelezettséget is. Ez lényegében a hitelező és a hitelközvetítő magyarázatát fedi le mind a hitel jellemzőire, mind a hitelnek a fogyasztó pénzügyi helyzetére gyakorolt hatására és a fizetés elmulasztásának következményeire. Az aktív kitanítási kötelezettség célja, hogy a fogyasztó felmérhesse, hogy a hitel igényeinek és pénzügyi teljesítőképességeinek megfelel-e.

A 12. §-hoz

A jelzáloghiteleknél a törvény a szerződéskötést megelőző tájékoztatás tekintetében az Európai Bizottság 2001-ben elfogadott, a fogyasztóknak a lakáshitel szerződések megkötését megelőzően nyújtandó tájékoztatásról szóló 2001/193/EK számú ajánlásának szabályait veszi át. A jelzáloghiteleket kínáló hitelezőnek a szerződéskötést megelőzően két lépcsőben általános és személyre szabott részletes tájékoztatást kell nyújtania a hiteligénylő részére. A hitelezőnek a tájékoztatást a mellékletben rögzített egységes formában és tartalommal kell a fogyasztó rendelkezésére bocsátani annak érdekében, hogy a hiteligénylő össze tudja hasonlítani a különböző ajánlatokat.

A 13. §-hoz

Annak érdekében, hogy a fogyasztónak lehetősége legyen a jelzáloghitelre vonatkozó szerződés tervezetének áttanulmányozására, annak egy példányát a fogyasztó részére át kell adni.

A 14. §-hoz

A felelős hitelezés követelménye alapján a hitelező minden esetben köteles a fogyasztó hitelképességét értékelni. Ehhez az értékeléshez szükséges információkat elsősorban magától a fogyasztótól kapja meg a hitelező, de rendelkezésére áll hitelreferencia szolgáltatás igénybevétele is, így elsősorban a Központi Hitelinformációs Rendszerből történő referenciaadat-lekérés. A hitelképesség vizsgálatának részletes szabályait kormányrendelet állapítja meg. A hitelképesség értékelésének követelménye nemcsak a hitelszerződés megkötése előtt terheli a hitelezőt, hanem ennek olyan módosítása esetén is, amikor a hitelösszeget a felek megnövelik.

A 15-16. §-hoz

A törvény rendelkezik a hitelszerződés kötelező tartalmi elemeiről. Amennyiben a szerződés e követelményeket nem elégíti ki, úgy azt, mint jogszabályba ütköző szerződést semmisnek kell nyilvánítani.

A 17. §-hoz

A fogyasztó alapos, részletes tájékoztatása érdekében a törvény előírja, hogy a hitelezőnek a fogyasztó kérelemére a tartozás törlesztéséről táblázat formájában kivonatot kell adnia, amelyben minden költséget külön kell feltüntetni.

A 18. §-hoz

A fogyasztó folyamatos tájékozottságát segíti elő az a szabály, amely biztosítja, hogy a hitelező a hitelkamat és egyéb költség módosítása esetén, még a módosítás hatályba lépését megelőzően tájékoztassa a fogyasztót annak új mértékéről. Ez a tájékoztatás papíron vagy más tartós adathordozón kell, hogy megtörténjen, ettől eltérően megállapodni kizárólag referenciakamat alkalmazása esetén lehet.

A 19. §-hoz

A törvény a fizetési számlához kapcsolódó hitelkeret esetén rendszeres tájékoztatási kötelezettséget ír elő a hitelező számára. Ez a tájékoztatás a pénzforgalmi szolgáltatás nyújtásáról szóló 2009. évi LXXXV. törvény rendelkezései mellett, azzal nem ütközve kell, hogy történjen, amelyről a fogyasztóval a hitelező a szerződésben állapodik meg.

A 20. §-hoz

A törvény részletesen meghatározza a határozatlan idejű hitelszerződés felmondásának szabályait.

A 21. §-hoz

A fogyasztó számára biztosított elállási (felmondási) jog mellett a törvény ennek gyakorlásának módját, és az elszámolás szabályait is meghatározza.

A 22. §-hoz

A törvény biztosítja, hogy a kapcsolt hitelszerződés esetén gyakorolt elállási jog mindkét szerződésre érvényesüljön. A fogyasztónak hibás teljesítés esetére meghatározott feltételek mellett biztosít továbbá egy visszatartási jogot is.

A fogyasztó akkor élhet a törlesztés visszatartásával, ha a hiba a termék rendeltetésszerű használatát, illetve a szolgáltatás rendeltetésszerű igénybevételét lehetetlenné teszi.

A 23-24. §-hoz

A törvény minden fogyasztó számára alanyi jogon biztosítja, hogy a hitelt akár részlegesen, akár teljesen előtörleszthesse. Ez esetben a hitelező kizárólag akkor jogosult ellentételezésre, méghozzá az előtörlesztéssel kapcsolatos tényleges költségeinek megtérítésére, ha az előtörlesztés olyan időszakra esik, amikor a hitelkamat rögzített. A tényleges költségeknek azonban egy felső határa is van, amelynél magasabb ellentételezés a mérték meghaladása esetén sem követelhető.

A 25. §-hoz

A rendelkezés a jelzáloghitelek és a jelzáloglevéllel finanszírozott jelzáloghitelek sajátosságaira tekintettel eltérő szabályokat és maximális mértéket határoz meg. Míg a fogyasztási hitelek kisebb összegre szólnak és rövidebb futamidejűek, addig a jelzáloghitelek általában nagyobb összegűek és hosszabb elkötelezettséggel járnak, más forrásszerkezetet követelnek meg. A fogyasztási hitelek esetében az újbóli hitelkihelyezés a kevesebb adminisztráció miatt is könnyebb és olcsóbb. Az előtörlesztési díj alacsony szinten történő korlátozása a hosszabb futamidőre rögzített kamattal nyújtott kölcsönök kínálatának csökkenéséhez vezethet, ezáltal az ügyfelek választási lehetőségei szűkülnének.

A fentiekre tekintettel jelzáloghitelek esetén más hitelekhez képest magasabb, 2%-os plafon előírása indokolt a hitelező előtörlesztéssel kapcsolatos költségeinek megtérítésére.

Jelzáloglevéllel finanszírozott hitel esetén a hitelező jogosult a 2%-on felüli költségeinek megtérítésére is, ha az előtörlesztés olyan időszakra esik, amikor a hitelkamat rögzített, vagy kamatperióduson belül teljesített előtörlesztésnél. Az érvényesített költségek mértéke ebben az esetben nem haladhatja meg az előtörlesztett összeg 2,5%-át. A kamatperiódus a definíció szerint az a szerződésben rögzített időszak, amely alatt a kamat mértékét a hitelező nem jogosult egyoldalúan megváltoztatni.

Ha a fennálló tartozás már egymillió forint alatt van és a megelőző egy évben előtörlesztésre nem került sor, akkor a hitel végtörlesztése díjmentes.

A 26. §-hoz

A törvény rendelkezik azon tájékoztatási szabályokról, amelyek azon hiteltúllépésekre vonatkoznak, amelyekről pénzforgalmi szolgáltatás nyújtásáról szóló 2009. évi LXXXV. törvény szerinti fizetési számla nyitására vonatkozó keretszerződés megkötésekor állapodtak meg a felek.

A 27. §-hoz

A törvény rögzíti, hogy a fogyasztókkal szembeni kereskedelmi gyakorlat megsértése esetén a Felügyelet a vonatkozó törvényben meghatározott szabályok szerint jár el, ha a jogsértés a fogyasztót érinti.

A 28. §-hoz

A törvény rendelkezik arról az esetről, ha a hitelező harmadik személyre ruházza át a fogyasztóval szembeni követelését.

A 29. §-hoz

E rendelkezés célja, hogy a fogyasztó ne veszítse el a törvény, illetve az annak alapját képező Irányelv által biztosított védelmet harmadik ország jogának választása által.

-----STARTING---POINT---VEGE---

A 30. §-hoz

Felhatalmazó rendelkezést tartalmaz a szükséges végrehajtási rendelet megalkotására.

A 31-32. §-hoz

Hatályba léptető, illetve hatályon kívül helyező rendelkezések és az átmeneti rendelkezések.

A 33. §-hoz

A bírósági végrehajtási eljárás során a pénzkövetelés behajtása érdekében, beköltözhető állapotban elárverezett lakóingatlanból az adósnak 30 napon belül ki kell költöznie; a bírósági végrehajtásról szóló 1994. évi LIII. törvény (a továbbiakban: Vht.) azonban számos rendelkezést tartalmaz arra nézve, hogy milyen körülmények halasztják későbbre a lakás kiürítésének kötelezettségét. Így például az árverési vételár kifizetésére halasztás adása esetén a teljes vételár kifizetéséig, az árverés elleni jogorvoslat előterjesztése esetén pedig az erről szóló jogerős döntés meghozatalát követő 15. napig a lakásban maradhat az adós, ezen túlmenően pedig további hat hónap halasztást kérhet a bíróságtól a kiköltözésre (Vht. 154/A. §). Amennyiben a hitel-szerződésben a hitelnyújtó nem zálogjogot, hanem vételi jogot kötött ki biztosítékként, úgy a vissza nem fizetett hitelösszeg behajtására értelemszerűen nem indul bírósági végrehajtás, hiszen nemteljesítés esetén a hitelező egyoldalú jognyilatkozattal megvásárolja a vételi joggal terhelt ingatlant, s mint új tulajdonos érvényesíti jogát a birtoklást illetően. Ez utóbbi egy speciális - ún. meghatározott cselekmény kikényszerítésére szolgáló - végrehajtási eljárásban történik, melyre a gyakorlatban sokszor külön per indítása nélkül kerül sor, mivel az adósok a hitelfelvételkor - tipikusan - közvetlenül végrehajtható közokiratban vállalnak kötelezettséget erre az esetre az ingatlan kiürítésére.

A meghatározott cselekmény végrehajtása a Vht. IX. fejezetében foglaltak szerint történik. A bíróság a végrehajtható okiratban határidő tűzésével - ez rendszerint 15 nap - hívja fel a kötelezettet a meghatározott cselekmény teljesítésére (172. §); ezt a végrehajtó kézbesítteti a kötelezettnek, s ha a teljesítés nem történik meg a határidőben, úgy beterjeszti az iratokat a végrehajtást foganatosító bírósághoz a végrehajtás módjának meghatározása érdekében. Ez ingatlan kiürítésének kikényszerítésére lényegében kétféle módon történhet: vagy a kötelezett bírságolásával, vagy pedig (bírságolást követően, vagy ahelyett - az eset körülményeitől függően) a kilakoltatás rendőrség közreműködésével történő kikényszerítésével (174. §).

Annak érdekében, hogy az adósoknak a korábbi lakásaikból történő kilakoltatására a kiköltözésre való felkészülésre, új lakhatási lehetőségek biztosítására elegendő időt adó módon kerülhessen sor (hasonlóan ahhoz, ahogyan azt az elárverezett ingatlan esetében is biztosítja a Vht.), indokolt a kötelezettek egy törvényben meghatározott köre számára speciális - hosszabb - időt biztosítani az önkéntes teljesítésre. A szabályozás összhangban továbbá a pénzkövetelések végrehajtása során érvényesülő részletfizetési szabályok jogpolitikai céljával is (Vht. 52/A. §), azzal hasonló rendeltetésű szabályt vezet be a lakóingatlanok kiürítésénél annak érdekében, hogy az önkéntes teljesítésre a kötelezettnek több ideje és módja legyen, s elkerülhető legyen ezáltal a vele szembeni kényszercselekmények alkalmazása.

A speciális teljesítési határidővel érintett személyi kört úgy kell meghatározni, hogy alkotmányosan indokolható legyen a különbségtétel a kötelezettek között; a jogalkotónak tehát a speciális kezelést indokoló különleges élethelyzetet kell meghatároznia, a szabályzáshoz fűződő, védendő alkotmányos értéket, s mindezt úgy, hogy a végrehajtást kérők - amúgy elsősorban - védendő jogos érdekeit sem veszélyeztesse a szabályozás. Ez a védendő érték a természetes személyek lakhatásának biztosítása, amely ugyan nem olyan alkotmányos alapjog, amelyre tekintettel az adott ingatlan tulajdonához vagy birtoklásához való jogot más alapjogok védelme (a végrehajtást kérő tulajdoni, kötelmi igényének érvényesítése) érdekében ne lehetne, illetve kellene korlátozni, a jogalkotónak viszont emellett is gondoskodnia kell a lehető leghumánusabb eljárás biztosításáról, illetve az új lakhatási feltételek biztosítására való felkészülési időről. A Vht. erre figyelemmel már számos helyen tartalmaz mind az adósok személyére figyelemmel (pl. a kifejezetten természetes személy adósokra vonatkozó különböző mentességi, részletfizetési szabályok), mind pedig az adósok lakóhelyéül szolgáló lakóingatlanok érintettsége esetén speciális eljárási rendet [147. § (3) bekezdés, 154/A. § (4) bekezdés, 182/A. §], ezt terjeszti ki egy újabb területre jelen módosítás. A kötelezett számára előnyös szabály alkalmazásának feltétele az említettek mellett az is, hogy jogi személy végrehajtást kérő legyen az eljárásban a másik fél (így ugyanis nem merül fel a végrehajtást kérő ugyanilyen lakhatási feltételeinek elősegítése), másrészt az, hogy a kötelezett korábban nem tanúsított az eljárást akadályozó magatartást, amely miatt rendbírságot szabtak ki vele szemben.

Fentiekre figyelemmel a törvény szerint a jogi személy végrehajtást kérő által ingatlan kiürítése iránt indított végrehajtási eljárásban, ha az egyetlen lakóingatlanának [ennek meghatározása a Vht. 147. § (3) és (4) bekezdésben található] elhagyására kötelezett természetes személy azt kéri, az önkéntes teljesítésre az általános teljesítési határidőn túl további 90 napos határidő megállapítható. Figyelemmel arra, hogy a feltételek fennállásáról a bíróság a végrehajtható okirat kiállításakor még nem (nem teljes körűen) rendelkezik információkkal, továbbá a kedvezményt csak szükség esetére indokolt biztosítani, a kötelezett a végrehajtható okirat kézbesítését követően kérhetné ilyen teljesítési határidő megállapítását - lényegében a korábbi teljesítési határidő meghosszabbítását - a végrehajtótól. Ha ezt a végrehajtó megállapítja, úgy csak az új határidő leteltét követően kellene, illetve lehetne az önkéntes teljesítés elmaradása miatti intézkedéseket megtennie. Ha a meghosszabbítást a végrehajtó jogszabályellenesen engedélyezi vagy tagadja meg, a bírósági jogorvoslat lehetősége bármelyik fél részére a végrehajtási kifogás útján biztosított.

Az új rendelkezések a meghatározott cselekmények körében a lakáskiürítésre vonatkozó speciális szabályokat tartalmazó alcímhez kerülnek beiktatásra a 181. §-t követően 181/A. §-ban.

A módosítás - amellett, hogy segítséget nyújtana a kilakoltatottaknak - csökkenthetné azoknak az ügyeknek a számát, amikor a kötelezettek a végrehajtás felfüggesztése iránt fordulnak a bírósághoz lényegében hasonló céllal, ám többségében eredménytelenül (a felfüggesztés feltételei - Vht. 48. § (3) és (5) bekezdése - ugyanis jóval szigorúbbak, azok alapján sokkal kevesebb esetben mentesülhetnek időlegesen a végrehajtási kényszer alól a kötelezettek). A módosítás továbbá nem érintené a téli kilakoltatási moratóriumot, vagyis azt, hogy ha már az önkéntes teljesítés elmaradása esetén kitűzték a rendőrségi kilakoltatást, de az téli hónapokra esne, akkor azt március j-jét követő időpontra kell halasztani (Vht. 183/A. §).

A módosítás - a céljára figyelemmel - rövid határidővel, az alkalmazására való minimális felkészülési idő biztosításával - a törvény kihirdetését követő 15. napon lép hatályba és (mivel a végrehajtást kérők igényérvényesítési lehetőségeit is érinti) az azt követően előterjesztett végrehajtási kérelmek alapján indult eljárásokban alkalmazható.

A 34-37. §-hoz

Azon törvények módosítását tartalmazza, amelyek az új kifejezések használata miatt változtatást igényelnek.

A 38. §-hoz

Jogharmonizációs záradék.