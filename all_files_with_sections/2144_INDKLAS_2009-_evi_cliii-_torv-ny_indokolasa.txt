2009. évi CLIII. törvény indokolása

egyes közlekedési tárgyú törvények módosításáról

-----STARTING---POINT---ALTALANOS--- 

A törvény a Kormánynak a helyközi közlekedés átalakításáról szóló 1133/2009. (VIII. 7.) Korm. határozatában foglalt intézkedési tervében - amely célként deklarálta az integrált regionális közlekedési rendszer kialakítását, hosszabb távon pedig a közösségi közlekedés fenntartható finanszírozását - foglaltak megvalósítását szolgálja.

A már több mint egy éve tartó világgazdasági válság tovább növelte a magyar gazdaságra nehezedő nyomást, és tovább súlyosbította az államháztartás helyzetét. Ilyen körülmények között az államháztartás nem képes fenntartani a közösségi közlekedés jelenlegi finanszírozását. A közösségi közlekedésre fordított központi költségvetési kiadások évről évre exponenciálisan növekszenek, miközben a szolgáltatások színvonala folyamatosan romlik. A növekvő költségek és a romló szolgáltatási színvonal mellett a közösségi közlekedés rendszerének finanszírozása már rövid távon sem fenntartható, ezért a helyzet azonnali kormányzati, illetve törvényalkotói beavatkozást kíván. Így az a változtatási kényszer, amit a válság okoz, egyben lehetőség is a változtatásra, egy hosszú távon is fenntartható közösségi közlekedési rendszer, s az ahhoz kapcsolódó finanszírozás kialakítására. Magyarország helyközi közösségi közlekedésére fordított költségvetési terhek jelenleg meghaladják az ország teherbíró képességét is. A Kormány elvárása, hogy olyan szolgáltatás kerüljön megrendelésre és finanszírozásra, amelynek színvonala és mennyisége mindenkor átlátható és számon kérhető, ezáltal az adófizetők terhei csökkenjenek. Mindehhez új jogszabályi környezetre és szervezeti struktúrára van szükség.

Amikor a Kormány elfogadta a határozatát a közösségi közlekedésről, a következő általános célokat fogalmazta meg: (i) rövid távon legyen olcsóbb az adófizetőknek a közösségi vasúti és autóbusz-közlekedés fenntartása, (ii) középtávon teremtődjenek meg a költséghatékony gazdálkodás feltételei, (iii) hosszabb távon létrejöhessen egy kényelmes és gyors vasúti és autóbusz-közlekedés, valamint (iv) 2010-ben a közösségi közlekedésre fordított összeg ne haladja meg a GDP 1%-át.

A fentiek megvalósítása csak az indokolatlan párhuzamosságok megszüntetésével, a közösségi közlekedési ágak együttműködésével, a csatlakozások javításával lehetséges. A teljes helyközi közösségi közlekedést komplexen kezelve kell regionális alapon az integrált közlekedési rendszert megvalósítani.

A közösségi közlekedés hatékonyságának növelését szolgálja a közösségi közlekedés regionális átalakítása is. A nemzetközi és a távolsági személyszállítástól eltekintve, a közösségi közlekedési igényeket a felhasználókhoz a lehető legközelebb kell és lehet a legjobban felmérni, így a közösségi közlekedés átalakításának középpontjában annak regionális átalakítása áll, mely távlatilag magában foglalja - az önkormányzati igazgatás regionális átalakításával összehangoltan - a közösségi közlekedés megrendelői oldalának regionális átalakítását is. A közösségi közlekedés regionális átalakításával kapcsolatban - mint a korábban megkezdett kormányzati regionalizációs intézkedések folytatása - ki kell emelni, hogy reformértékű folyamatnak minősül a tekintetben, hogy a közösségi közlekedés vonatkozásában is előmozdítja a hazánkban eddig kialakult kétszintű (állami és önkormányzati) közigazgatási rendszer korszerűsítését azzal, hogy megalapozza egy „középső” regionális felelősségi szint kialakulását, így a szubszidiaritás elveinek erőteljesebb érvényesülését.

A közösségi közlekedési rendszer átalakításának során, középtávon pénzügyileg fenntartható és egyben magasabb színvonalú közlekedési rendszert kell kialakítani, melynek során olyan versenyképes közlekedési vállalatokat kell létrehozni, melyek a piacnyitás után is megállják majd a helyüket.

A közösségi közlekedési rendszer átalakítása nem valósulhat meg az infrastruktúrára vonatkozó kérdések rendezése nélkül, hiszen a vasúti pálya (pályahálózat), mint infrastruktúra sorsa szorosan kötődik a rajta folyó vasúti közlekedéshez.

A közösségi közlekedés regionális átalakítása nem képzelhető el társadalmi támogatás nélkül, ezért a közösségi közlekedés átalakítása az érintettekkel - az önkormányzatokkal, az érdekvédelmi szervezetekkel és a közlekedési vállalatokkal - folytatott egyeztetéssel történik majd.

A Kormány a közösségi közlekedési rendszer kialakításával összefüggésben, három fő területen állapított meg teendőket: (i) a helyközi közösségi közlekedés regionális átalakítása, (ii) a közlekedési szolgáltatók szervezeti átalakítása, valamint a (iii) az átalakítás és a további működtetés finanszírozása.

Mindezekre tekintettel a törvény célja, hogy a közszolgáltatás a valós mobilitási igényekhez igazodjon, valamint tervezhető és ellenőrizhető minőségi szolgáltatás legyen. Ezzel összhangban az elsődleges prioritások a költségvetési források leghatékonyabb felhasználása, a szolgáltatók közötti hatékony együttműködés megteremtése, a szolgáltatási színvonal növelése, valamint az egyéni közlekedéssel szemben versenyképes közösségi közlekedés erősítése.

-----STARTING---POINT---RESZLETES---

Az 1. és 5. §-hoz

A módosítás kiterjeszti a vasúti közlekedésről szóló 2005. évi CLXXXIII. törvény (a továbbiakban Vtv). hatályát az infrastruktúra engedélyezése tekintetében a trolibusz-közlekedésre is (amire a személyszállítási közszolgáltatás odaítélésének szabályai tekintetében jelenleg is kiterjed). A módosítás indoka, hogy a trolibuszok működtetésének infrastrukturális feltételeire vonatkozó műszaki szabályozás és hatósági kontroll tradicionálisan a vasutakra vonatkozó szabályok szerint történik, azonban mivel a Vtv. hatálya jelenleg nem terjed ki e kérdésekre, azokat jelenleg egyetlen jogszabály sem szabályozhatja.

A 2. §-hoz

A törvény a hatályos szabályozásban szereplő vasúti közszolgáltatás fogalmát az 1370/2007/EK rendelet fogalomhasználatának megfelelően a Vtv. egészében vasúti személyszállítási közszolgáltatási fogalomként alkalmazza annak érdekében, hogy egyértelmű legyen a személyszállítási közszolgáltatási és pályaműködtetési közszolgáltatási fogalmak elkülönítése.

A Vtv. infrastruktúrára vonatkozó definíciós rendszerének átalakítása vált szükségessé annak érdekében, hogy a jogszabály meghatározásai a vasúti pályák tekintetében a hazai viszonyokat, valamint a regionális helyközi közlekedés megteremtésére irányuló jogalkotói szándékot megfelelően tükrözzék.

Az országos törzshálózati pálya meghatározásával összhangban a jogalkotó definiálja a regionális vasúti pályát is, ezek felsorolását külön jogszabályra utalja. Azokat a vasúti pályákat, amelyek nem tartoznak a törzshálózatba és nem minősülnek regionális vasúti pályának sem, a törvény szintén külön jogszabályban határozza meg.

Elővárosi vasúti forgalom a Vtv. szabályai szerint az elővárosi vasúti pályahálózaton bonyolódhat. Az elővárosi vasúti pályahálózatba - a Vtv. 15. § (1) bekezdése alapján a vasúti igazgatási szerv által - kijelölt vasúti pálya a Vtv.-ben foglaltak szerint lehet országos törzshálózati vasúti pálya és mellékvonal is. A törvényben szereplő vasúti pálya kategóriák (országos törzshálózati, regionális, illetve egyéb vasúti pálya) nem változtatnak azon, hogy bármelyikük kijelölhető legyen elővárosi vasúti pályahálózat részeként. Erre tekintettel a törvény 2. §-ának a Vtv. 2. § (4) bekezdésének 4. pontjának c) alpontjában szereplő meghatározás arra utal, hogy a Budapest vonzáskörzeti vasúti közlekedést szolgáló országos törzshálózati vasúti pálya lehet elővárosi, térségi vagy országos vasúti pályahálózat része.

A vasúti pálya és a vasúti pályahálózat nem azonos fogalmak. A vasúti pálya a sín és a hozzá tartozó alépítmény, míg a vasúti pályahálózat az az infrastruktúra, amely áll: a vasúti pályából, vasúti pálya tartozékaiból, egyéb vasúti közlekedést szolgáló épületekből és építményekből [a vasúti pálya fogalmát a Vtv. a 2. § (4) bekezdésének 1. pontjában, a vasúti pályahálózat fogalmát a Vtv. 2. § (4) bekezdésének 10. pontjában állapítja meg].

A Vtv.-ben megjelenő vasúti pálya fogalom elsősorban műszaki jellegű. A vasúti pályahálózat fogalma a 91/440/EGK irányelvben meghatározott „infrastruktúra” fogalom implementálása. A vasúti pályahálózat a működési engedélyek kiadásánál játszik szerepet, ugyanis a Vtv. 15. § (1) bekezdése alapján térségi és elővárosi vasúti pályahálózat úgy jön létre, hogy a vasúti igazgatási szerv a vasúti pályák kijelölésével létrehozza azt. Ennek alapján térségi és elővárosi vasúti pályahálózat része lehet - mivel a Vtv.-ben erre vonatkozóan nincs korlátozás - a jelenleg hatályos szöveg alapján országos törzshálózati vasúti pálya és mellékvonal is (akár csak az egyik, akár csak a másik, illetve vegyesen mindkettő).

A törvény az országos törzshálózati vasúti pálya, a regionális vasúti pálya és az egyéb vasúti pálya alapvetését meghatározza, a konkrét pályák megjelenítését azonban kormányrendeleti szabályra utalja.

A (3) bekezdés a definíciós pontosításokkal összhangban az országos vasúti pályahálózat meghatározását is egyértelművé teszi.

A (4) bekezdés két új fogalmat vezet be a Vtv.-be: az egységes egyeztetési eljárás fogalmát és az abban közreműködő, a közlekedésért felelős miniszter (a továbbiakban: miniszter) által felállított Regionális Közlekedési Szakbizottság (a továbbiakban: RKSZ) fogalmát. Az egységes egyeztetési eljárás egy menetrend-összehangolási eljárás, amelynek célja olyan közforgalmú menetrend létrehozása, amely egységesen kezeli a vasúti és közúti menetrend szerinti helyközi közlekedést, a közszolgáltatást, valamint az egyéb közforgalmú személyszállítást. Az egyeztetési eljárásban mód van arra, hogy annak eredményeképpen a miniszter által meghatározott közszolgáltatási menetrendi koncepciónak megfelelő menetrend alakuljon ki, amelyben megfelelően tükröződnek a miniszter által megállapított prioritások. Az egyeztetés további célja, hogy az országos és a regionális közlekedés egymáshoz igazodjon, figyelemmel a helyi közlekedés sajátosságaira, és ily módon az országos helyközi közlekedést a regionális közlekedés úgy egészítse ki, hogy a csatlakozások ésszerűek legyenek, valamint a párhuzamosságok megszűnjenek. Az egyeztetési eljárásban fontos szerepe van a törvénynek megfelelően létrehozni kívánt RKSZ-eknek, amelyek döntés-előkészítő szakmai testületként a regionális érdekeket képviselik az eljárásban. Az RKSZ-ek a jogalkotói célnak megfelelően egy megye területét meghaladó nagyobb és összefüggő területi egység alapján szerveződnek, figyelemmel az Európai Unió által meghatározott regionális területi felosztásra.

Az egyeztetési eljárás a gyakorlatban már működő éves menetrend-egyeztetési eljárásnak teremti meg a normatív alapját azzal azonban, hogy a 2006 óta működő eljárás új szereplőkkel bővül (például RKSZ).

A 3. §-hoz

A törvény a Kormány és a miniszter feladatait pontosítja. A Kormány feladata a vasúti infrastruktúra egyes elemeire vonatkozó szakmai javaslat alapján azok meghatározása, és ezzel összefüggésben a miniszter feladata az infrastruktúrára vonatkozó fejlesztés végrehajtása, valamint az ahhoz szükséges szervezetrendszer megteremtése. A miniszter feladata ennek megfelelően - a törvény elfogadását követően az államháztartásért felelős miniszterrel egyetértésben - csupán az országos törzshálózati és regionális pálya által alkotott pályahálózat működtetésére vonatkozó, és ezzel összhangban az ezen infrastruktúrára épülő közszolgáltatás költségvetési támogatásának a szervezése.

A törvény a közlekedésért felelős miniszter ellátásért való felelősségét megerősíti, mikor kimondja, hogy a vasúti személyszállítási közszolgáltatási szerződés megkötésével kerül sor közszolgáltatási menetrend jóváhagyására.

A miniszter továbbá felelős a közszolgáltatás biztosítása érdekében a közszolgáltatási menetrendi koncepciók kidolgozásáért, amely tartalmazza mindazon szakmai elvárásokat és prioritásokat, amelyeket az egységes egyeztetési eljárásban érvényre kell juttatni.

A (4) bekezdés a miniszternek lehetőséget biztosít azon egyéb vasúti pályák egyedi szerződésen alapuló hasznosítására, amelyeken vasúti szolgáltatás fenntartása a központi költségvetés terhére hosszú távon nem megoldható, és ennek megfelelően a jövőben azokra a miniszter részéről sem országos, sem pedig regionális jelentőségű megrendelés nem várható. Ezen egyéb vasúti pályák a miniszterrel kötött megállapodás alapján szakmai befektető kezdeményezésére és annak bevonásával a térségi, elővárosi vagy helyi vasúti közlekedésben továbbra is részt vehetnek. Amennyiben e pályák tekintetében a vasútüzemi működés fenntartására piaci igény nem mutatkozik, az egyéb pályák hasznosításáról az állami vagyonról szóló 2007. évi CVI. törvényben foglaltaknak megfelelően kell gondoskodni.

A 4. §-hoz

A törvény szövegpontosításon túl [(1) bekezdés] az országos és regionális jelentőségű megrendelésekkel összefüggésben értelmezi a közszolgáltatási menetrendet.

A 6. §-hoz

A vasúti infrastruktúra egyes elemeinek meghatározására vonatkozó fogalommeghatározások módosulásával összhangban a törvény módosítja a működtetésre vonatkozó szabályokat oly módon, hogy az országos törzshálózati vasúti pálya és tartozékai működtetését csak a Magyar Állam kizárólagos tulajdonában álló gazdasági társaság végezhesse, míg a regionális vasúti pálya és tartozékai esetében olyan társaság is, amelyben a Magyar Állam legalább többségi irányítást biztosító befolyással rendelkezik. Az egyéb vasúti pálya működtetését bárki végezheti.

A 7. §-hoz

A Vtv. fogalommeghatározásai közé újonnan bekerülő egységes egyeztetési eljárásban részt vevő szervezeteket határozza meg. E szervezetek kötelesek egymással együttműködve meghatározni a közforgalmú menetrend elemeit.

Az egységes egyeztetési eljárás részletszabályait a törvény szerint a miniszter rendelete tartalmazza.

A 8. §-hoz

A törvény egyértelművé teszi, hogy a minisztérium mint megrendelő, összhangban a regionalitás bevezetésére vonatkozó jogalkotói szándékkal, a vasúti személyszállítási közszolgáltatás esetében egyrészt országos jelentőségű, másrészt pedig regionális jelentőségű megrendelést végez. A megrendelések elkülönítésének alapja elsősorban a vasúti infrastruktúra, mivel az országos jelentőségű megrendelés kizárólag az országos törzshálózati vasúti pályára vonatkozóan történik, míg a regionális jelentőségű megrendelés vonatkozhat az országos törzshálózati vasúti pálya országos jelentőségű megrendeléssel nem érintett részére, illetve a regionális vasúti pályára is. A megrendeléseket a közszolgáltatási szerződés is elkülönítetten tartalmazza.

A (2) bekezdés szövegpontosításon túl a közszolgáltatási szerződés kötelező tartalmát egészíti ki a kötbérfizetési szabályokkal. Ennek értelmében a közszolgáltató, amennyiben megszegi a jogszabályban, illetve a közszolgáltatási szerződésben foglalt kötelezettségeit, a szerződésben meghatározott mértékű kötbért köteles fizetni. A kötbérfizetési kötelezettség előírása tehát nem tartozik a felek szerződési szabadságának körébe, annak előírása törvényi követelmény, a felek kizárólag a kötbér mértéke tekintetében jogosultak megállapodni. A kötbérfizetési kötelezettség egyik esete lehet, ha a közszolgáltató nem tartja be az egységes egyeztetési eljárás szabályait, és ily módon akadályozza vagy veszélyezteti a közforgalmú menetrend elkészültét.

A 9. §-hoz

Szövegpontosítást tartalmaz.

A 10. §-hoz

A Vtv. módosításáról szóló 2009. évi XLVI. törvény 2009. december 3-án hatályba lépett rendelkezései egyebek mellett meghatározzák a vasúti és közúti személyszállítási közszolgáltatásról, valamint az 1191/69/EGK és az 1107/70/EGK tanácsi rendelet hatályon kívül helyezéséről szóló 2007. október 23-ai 1370/2007/EK európai parlamenti és tanácsi rendeletben (a továbbiakban: Közszolgáltatási Rendelet) foglaltaknak megfelelően a közszolgáltatási szerződések odaítélésére vonatkozó pályáztatási eljárási, valamint a közbeszerzési eljárási szabályok alkalmazhatóságának összefüggéseit. Ezzel összhangban a Közszolgáltatási Rendelet alkalmazhatóságának biztosítása érdekében rendelkezni szükséges a szerződések odaítélésére vonatkozó eljárás keretében igénybe vehető jogorvoslati lehetőségről.

A törvény e szabályozásnak a hazai jogrendszerbe való beépítését szolgálja a vasúti közforgalmú menetrend szerinti személyszállítás területén is.

A 11. §-hoz

Szövegpontosítást tartalmaz.

A 12. §-hoz

Az országos törzshálózati és regionális vasúti pálya, valamint azok tartozékai finanszírozásának átalakítása érdekében és azzal összhangban szabályozza a központi költségvetési kereteket.

A 13. §-hoz

Az „EUROFIMA European Company for the Financing of Railroad Rolling Stock” egy svájci székhelyű cég, amelynek részvényesei az alapító okiratot elfogadó tagállamok által kijelölt vasúti társaságok. A részvényességi státuszért cserébe a vállalattól kedvezményes finanszírozáshoz jutnak vasúti gördülőállomány beszerzéséhez. Az EUROFIMA Alapszabálya kimondja, hogy a részvényes vasúti társaságok államai kötelesek garantálni, hogy a vasúti társaságok a felvett összeget az EUROFIMA részére vissza tudják fizetni. Az állami kezességvállalás jelenlegi alapja egy kormányhatározat, amely egyedi kezességvállalást tett lehetővé a Magyar Állam számára a Kormány ilyen tartalmú - egyedi - döntése esetén.

Az Országgyűlés által tárgyalt, a Magyar Köztársaság 2010. évi költségvetését megalapozó egyes törvények módosításáról szóló 2009. évi CIX. törvény pontosítja az egyedi állami kezesség szabályait olyan módon, hogy az egyedi állami kezesség nem a Kormány határozatával keletkezik, hanem a pénzügyminiszter és a hitelnyújtó közötti kezességvállalási szerződés megkötésével. Ilyen szerződés megkötését azonban az EUROFIMA Alapszabálya nem ismer(i el).

Az EUROFIMA Alapszabálya 5. cikkének a) pontja kimondja, hogy ha az állam garantálása nem jogszabályon alapul, akkor a tagállam kormányának kell egyedileg nyújtani ezt a garantálást.

Az Áht.-módosítás alapján szükséges az EUROFIMA Alapszabály 5. cikkének a) pontjában szereplő jogszabályi kezességről való rendelkezés jöhet szóba, amely tekintetében az Áht. úgy rendelkezik, hogy az csak törvénnyel keletkezhet, és a részletszabályok, eljárási szabályok kerülhetnek kormányrendeletben szabályozásra. A törvény ezt valósítja meg.

A 14-17. §-hoz

A módosítás a hálózati forgalmi és a biztonsági utasítások hatósági jóváhagyása érdekében szükséges.

A Vtv. jelenleg nem rendezi az ún. vasútvállalati utasítások és azok hatósági jóváhagyásának kérdését, jóllehet azok a vasúti közlekedés szabályozásából nem mellőzhetők. A jelenlegi joghézagos helyzet jelentős jogbizonytalanságot eredményez, és nem teszi lehetővé ezen utasítások betartásának hatósági kontrollját sem, ami viszont kiemelt vasútbiztonsági kockázattal jár.

A módosítás a Ket. 2009. október 1-jétől hatályos - tanúsító szervezet bevonásának előírását lehetővé tevő - 38/C. §-ával való összhangot termeti meg.

A módosítás a Vtv. fogalomhasználatát pontosítja, a 2007/59/EK irányelvre (a továbbiakban: Mozdonyvezetői Irányelv) tekintettel:

- 36/E. § (1) bekezdésének a) pontjában a vonalismeret kifejezés helyett a tágabb értelmű infrastruktúra-ismert kifejezés indokolt [v.ö. Mozdonyvezetői Irányelv 25. cikk (3) bek.]

- (2) bekezdés b) pontjában a határozat kifejezés helyett a munkáltatói döntés, míg a fellebbezési eljárás helyett az eljárás kifejezés használata indokolt.

Az (1) bekezdés a Mozdonyvezetői Irányelv 27. cikkének átültetését szolgálja.

A (2) bekezdés a szabályzatok kiadásával függ össze.

A (3) bekezdés által érintett kérdések a Vtv.-ben nem kellő részletezettséggel jelennek meg. A módosítás e hiányosságot pótolja és lehetővé teszi tanúsító szervezet bevonását.

A 18. §-hoz

A vasúti infrastruktúrára vonatkozó szabályozás átalakításával (fogalmi pontosítások, a működtetésre vonatkozó rendelkezések egyértelműsítése) összhangban és arra tekintettel szükséges a vasúti infrastruktúra tulajdoni viszonyainak rendezése is. A törvény a működtetésre vonatkozó szabályokkal összhangban kimondja, hogy a regionális vasúti pálya és az egyéb vasúti pálya az állam vagy olyan szervezet tulajdonában állhat, amelyben az állam legalább többségi irányítást biztosító befolyással rendelkezik. Az egyéb vasúti pálya tekintetében a tulajdonra vonatkozó szabályozás célja az állami vagyon megőrzése is.

A 19-20. §-hoz

Szövegpontosítást tartalmaz.

A 21. §-hoz

A módosítás egyfelől a hálózati forgalmi és a biztonsági utasítások betartásának hatósági kontrollját teszi lehetővé, másfelől az m) pont módosítása a Mozdonyvezetői Irányelv 15. cikk második bekezdésének átültetéséhez szükséges.

A 22. §-hoz

A módosítás a hálózati forgalmi és vasútbiztonsági szabályok betartásának hatékony hatósági kontrollja érdekében szükségesek. A vasúti járművek tömegének ellenőrzésével kapcsolatos különös rendelkezések beemelését az állami tulajdonban lévő vasúti pályahálózat állagának védelme is indokolja.

A 23. §-hoz

A Vtv. 85. § (1) bekezdésének módosítása azért szükséges, mert a pályahálózat működtetéséhez mindkét országos pályahálózat-működtető társaságnak (MÁV Zrt. és GYSEV Zrt.) a tevékenységének ellátására a liberalizált villamosenergia-piac következtében megváltozott körülmények közötti állapotra fel kell készülnie annak érdekében, hogy a közfeladatát el tudja látni, oly módon, hogy megfeleljen mind a vasúti, mind a villamosenergia-szabályozásnak. A vontatási villamos energia beszerzése és a pályahálózatot igénybevevők felé történő továbbértékesítése csak abban az esetben lehet egyszerre jogszerű és gazdaságilag racionális is, ha erre a tevékenységre mindkét pályahálózat-működtető társaság elkülönült társaságot hozhat létre. Ehhez van szükség a Vtv. 85. §-a módosítására, hogy ne csak a MÁV Zrt., hanem a GYSEV Zrt. is végre tudja hajtani ezt a lépést, ha társasági szervei azt jóváhagyják.

A 24. §-hoz

Felhatalmazó rendelkezéseket állapít meg a Vtv.-ben meghatározott feladatok végrehajtásához szükséges rendeletek megalkotására.

A 25. §-hoz

Pontosító rendelkezéseket tartalmaz.

A 26. §-hoz

Két új fogalmat vezet be az autóbusszal végzett menetrend szerinti személyszállításról szóló 2004. évi XXXIII. törvénybe (a továbbiakban: Busztv.): az egységes egyeztetési eljárás fogalmát és az abban közreműködő, a miniszter által felállított Regionális Közlekedési Szakbizottság fogalmát. Az egységes egyeztetési eljárás menetrend-összehangolási eljárás, amelynek célja olyan közforgalmú menetrend létrehozása, amely egységesen kezeli a vasúti és közúti menetrend szerinti helyközi közlekedést, a közszolgáltatást, valamint az egyéb közforgalmú személyszállítást. Az egyeztetési eljárásban mód van arra, hogy annak eredményeképpen a miniszter által meghatározott közszolgáltatási menetrendi koncepciónak megfelelő menetrend alakuljon ki, amelyben megfelelően tükröződnek a miniszter által megállapított prioritások. Az egyeztetés további célja, hogy az országos és a regionális közlekedés egymáshoz igazodjon, figyelemmel a helyi közlekedés sajátosságaira, és ily módon az országos helyközi közlekedést a regionális közlekedés úgy egészítse ki, hogy a csatlakozások ésszerűek legyenek, valamint a párhuzamosságok megszűnjenek. Az egyeztetési eljárásban fontos szerepe van a létrehozott RKSZ-eknek, amelyek döntés-előkészítő szakmai testületként a regionális érdekeket képviselik az eljárásban. Az RKSZ-ek egy megye területét meghaladó nagyobb és összefüggő területi egység alapján szerveződnek, figyelemmel az Európai Unió által meghatározott regionális területi felosztásra.

Az egyeztetési eljárás a gyakorlatban már működő éves menetrend-egyeztetési eljárásnak teremti meg a normatív alapját azzal azonban, hogy a 2006 óta működő eljárás egyfelől új szereplőkkel bővül (lásd például RKSZ), valamint annak szabályrendszere kiegészítésre és pontosításra is szorul. Ezen részletszabályokat a miniszter rendelete tartalmazza.

A 27. §-hoz

A miniszter feladataként határozza meg a Busztv. a közszolgáltatási menetrendi koncepciók kidolgozását, amely tartalmazza mindazon szakmai elvárásokat és prioritásokat, amelyeket az egységes egyeztetési eljárásban érvényre kell juttatni.

A 28. §-hoz

A Busztv.-ben - a Vtv.-hez hasonlóan - a közszolgáltatási szerződés kötelező tartalma kiegészül a kötbérfizetési szabályokkal. Ennek értelmében a közszolgáltató, amennyiben megszegi a jogszabályban, illetve a közszolgáltatási szerződésben foglalt kötelezettségeit, a szerződésben meghatározott mértékű kötbért köteles fizetni. A kötbérfizetési kötelezettség előírása tehát nem tartozik a felek szerződési szabadságának körébe, annak előírása törvényi követelmény, a felek kizárólag a kötbér mértéke tekintetében jogosultak megállapodni. A kötbérfizetési kötelezettség egyik esete lehet, ha a közszolgáltató nem tartja be az egységes egyeztetési eljárás szabályait, és ily módon akadályozza vagy veszélyezteti a közforgalmú menetrend elkészültét.

A 29. §-hoz

A Busztv. meghatározásai közé újonnan bekerült egységes egyeztetési eljárásban részt vevő szervezeteket határozza meg. Az itt meghatározott szervezetek kötelesek egymással együttműködve meghatározni a közforgalmú menetrend elemeit. Az egységes egyeztetési eljárás részletszabályait a miniszter rendelete tartalmazza.

E rendelkezés alapján, továbbá a régiók területén menetrend szerinti közúti személyszállítást végző társaságok számára egyértelmű kötelezettséggé válik a regionális együttműködés, amely együttműködés nélkülözhetetlen a miniszter közszolgáltatási menetrend koncepciójához megfelelően igazodó és az egységes egyeztetési eljárásban figyelembe veendő személyszállítási ajánlat elkészítéséhez.

A 30. §-hoz

Az egyenlő esélyű hozzáférés biztosításának hangsúlyozása mellett szükséges az is, hogy az autóbuszokon, továbbá az autóbusz-pályaudvarok és a megállóhelyek személyforgalom lebonyolítására és kiszolgálására szolgáló részében a közlekedési rendszerek akadálymentesítése a költségvetési korlátokra figyelemmel ütemezetten valósuljon meg.

Ennek érdekében indokolt annak rögzítése, hogy 2013. január 1-jéig kell az autóbuszok, továbbá az autóbusz-pályaudvarok és a megállóhelyek a mindenki számára akadálymentes és biztonságos, önálló használatra alkalmassá tételéről gondoskodni.

A 31. §-hoz

Felhatalmazó rendelkezést állapít meg a Busztv.-ben meghatározott feladatok végrehajtásához szükséges rendelet megalkotására.

-----STARTING---POINT---VEGE---

A 32. §-hoz

Az állami kezesség mértékének ésszerű keretek között tartása érdekében szükséges annak rögzítése, hogy a költségvetési törvényben külön keret kerüljön elkülönítésre, így minden szereplő számára (állam, MÁV, egyéb vasúti társaság stb.) tervezhetővé válik a rendszer.

A 33. §-hoz

Hatályba léptető és dereguláló rendelkezéseket tartalmaz.