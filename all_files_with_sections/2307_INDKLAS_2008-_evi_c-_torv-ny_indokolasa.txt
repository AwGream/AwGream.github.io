2008. évi C. törvény indokolása

egyes közlekedési tárgyú törvények módosításáról

-----STARTING---POINT---ALTALANOS--- 

A törvény célja a jelenleg hatályos, a víziközlekedésről szóló 2000. évi XLII. törvény (a továbbiakban: Vkt.), a légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény (a továbbiakban: Kbvt.), a közúti közlekedésről szóló 1988. évi I. törvény (a továbbiakban: Kkt.), a légiközlekedésről szóló 1995. évi XCVII. törvény (a továbbiakban: Lt.), az autóbusszal végzett menetrend szerinti személyszállításról szóló 2004. évi XXXIII. törvény, valamint a Bernben, 1980. május 9-én kelt, Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt jegyzőkönyv kihirdetéséről szóló 2006. évi LXXVII. törvény módosítása.

A Vkt. módosítását két körülmény indokolja:

- egyrészt az egyes vízterületeken a belsőégésű motorral hajtott kishajók és csónakok tilalma alól szükségessé vált kivonni a Magyar Honvédség olyan katonai úszólétesítményeit, amelyek üzemeltetését az esetleges II. világháború idejéből visszamaradt robbanóanyagot tartalmazó hadianyag, eszköz és szerkezet hatástalanítását végzik vagy katonai célú kiképzést folytatnak;

- másrészt a hajózási bírság kiszabásának lehetőségét szükségessé vált kiterjeszteni olyan tevékenységekkel összefüggő jogszabálysértésekre, amelyeket a hajózási hatóság ellenőrzése tár fel vagy amelyeket a vízirendészeti rendőrhatóság, illetve más bejelentő jelzése alapján a hajózási hatóság a feladatkörében köteles vizsgálni és kezelni, és amelyeket az úszólétesítmények és hajózási létesítmények (például kikötők), továbbá a víziközlekedés forgalmának irányítására és a hajóút kitűzésére szolgáló jelek üzembentartói követnek el. A hajóvezetők és a hajózási létesítmények személyzete által elkövetett jogszabálysértések a szabálysértések körébe tartoznak, s ezeket az egyes szabálysértésekről szóló 218/1999. (XII. 28.) Korm. rendelet 56. §-ában foglalt rendelkezéseknek megfelelően a vízirendészeti rendőrhatóság feladatkörében eljárva vizsgálja és szankcionálja és legfeljebb húszezer forintig terjedő pénzbírsággal sújthatók, így az okozott kárral, fellépő veszéllyel arányos visszatartó erőről nem lehet szó. A vízirendészeti rendőrhatósági tevékenység és a hajózási hatósági tevékenység a jogkövető magatartás elősegítésében jól megfér egymással, mivel az egymástól eltérő elkövetői kör által elkövetett jogszabálysértéseket a hatósági szervek a számukra meghatározott feladatkörük szerint szankcionálhatják.

A Kkt. módosítása az építtető fogalmának meghatározása, továbbá technikai pontosítások miatt vált szükségessé. A Kkt. 2007. évi módosítása során a Nemzeti Infrastruktúra Fejlesztő Zrt. kizárólagos építtetőként került meghatározásra az országos közutak tekintetében.

Jogértelmezési vitákat és jogalkalmazói bizonytalanságot eredményezett azonban, hogy a fenti rendelkezés hatállyal bír-e azon feladatok tekintetében, amelyek karbantartásnak, vagy felújításnak minősülnek. Ezen feladatok felelőse ugyanis - a Közlekedési, Hírközlési és Energiaügyi Minisztérium koncepciójának megfelelően - a közút kezelője (ÁAK Zrt., MK Kht.), hiszen e feladatok a közút kezelői munka szerves részét képezik.

A Kkt. fenti rendelkezése alapján azonban az útkezelők építtetői jogállása kérdésessé vált, több konkrét esetben is felmerült, hogy karbantartás, felújítás tekintetében is a NIF Zrt-t kell építtetőnek tekinteni. Ez viszont számos esetben nehézséget, az elvégzendő felújítási, karbantartási munkák csúszását és ezzel összefüggésben a költségek növekedését eredményezte.

Erre tekintettel szükséges annak egyértelmű rögzítése, hogy a NIF Zrt. csak az építési, fejlesztési tevékenységek körében minősül építtetőnek, a karbantartás, felújítás és esetlegesen az ezzel szorosan összefüggő fejlesztési feladatok tekintetében építtetőként az útkezelő jár el.

Az Lt. a bajba jutott légijárművek megsegítésére a nemzetközi követelményeknek (ICAO Annex 12) megfelelő kutató-mentő szolgálat fenntartására vonatkozó kötelezést az állam feladatai között jeleníti meg. A hatályos jogszabályok alapján a honvédelmi miniszter által fenntartott légi kutató-mentő szolgálat (a továbbiakban: LKMSZ) kizárólag a bajba jutott légijárművek megsegítésére, felkutatására és a fedélzeten tartózkodó személyek mentésében való közreműködésre vehető igénybe. Az LKMSZ 2008. január 4-ei riasztáson való igénybevétele azonban rávilágított arra, hogy különösen indokolt a LKMSZ alkalmazhatósági feltételeinek új alapokra való helyezése, illetve a riasztás és a mentés vezetési rendjének harmonizálása, a mentés koordinációjával kapcsolatos központi feladatok egy megfelelő infrastruktúrával rendelkező, folyamatos szolgálati rendben működő szervezethez (szervezeti egységhez) történő telepítése.

A Kbvt. módosítása a következő okok miatt szükséges:

Az Európai Bizottság az elmúlt évben elfogadta a 2003/42/EK európai parlamenti és tanácsi irányelv szerint cserélt információk központi adattárba történő rendezésével kapcsolatos végrehajtási szabályok meghatározásáról szóló, 2007. november 12-ei 1321/2007/EK bizottsági rendeletet és a polgári légiközlekedési eseményekre vonatkozó információnak az érdekelt felekkel történő, a 2003/42/EK irányelv 7. cikkének (2) bekezdése szerinti terjesztésére vonatkozó végrehajtási szabályok meghatározásáról szóló, 2007. szeptember 24-ei 1330/2007/EK bizottsági rendeletet.

A közösségi rendeletek előírásai a balesetekkel és súlyos repülőeseményekkel kapcsolatos biztonságra vonatkozó információ központi adattárba történő rendezésére vonatkozó intézkedéseket állapítanak meg, illetve azon információnak az érdekelt felekkel történő közléséről rendelkeznek, amelyet a tagállamok az eseményekről adnak át egymásnak, és amelyet azért hoznak az említett felek tudomására, hogy ellássák őket a repülésbiztonság növeléséhez szükséges információval. A közösségi rendeletek és a nemzeti szabályozás közötti koherencia megteremtése érdekében vált szükségessé a Kbvt. módosítása.

Jelenleg a légiközlekedési baleset és repülőesemények bekövetkezéséről a Nemzeti Közlekedési Hatóság Légiközlekedési Igazgatóságát (a továbbiakban: NKH LI) nem értesíti hivatalosan egyik szerv sem, azonban ez a feltétel szükséges ahhoz, hogy az NKH LI hivatalosan megjelenjen a légiközlekedési baleset és repülőesemények helyszínén és a hatósági eljárás lefolytatásához szükséges kizárólag a helyszínen rendelkezésre álló információhoz hozzájusson. Erre tekintettel indokolt a Kbvt. módosításáról szóló törvénybe a hatóság tájékoztatásának beillesztése.

A Kbvt. előírja, hogy a légijármű üzembentartójának, illetve a légiforgalmi szolgálatnak rendelkeznie kell a Közlekedésbiztonsági Szervezet által jóváhagyott repülőesemény vizsgáló szervezettel - vagy, ha nem rendelkezik, csatlakoznia kell ilyen szervezethez - amely elvégzi az üzembentartói vizsgálatot. Az állami légijármű üzembentartójának - mint kivételnek - a törvényben való feltüntetése szükséges, a honvédelemről és a Magyar Honvédségről szóló 2004. évi CV. törvénnyel való fokozottabb összhang megteremtése érdekében.

A Vkt. 53. §-a (2) bekezdésének, 56. §-a (6) bekezdésének, 85. §-a (3) bekezdésének, a légiközlekedésről szóló 1995. évi XCVII. törvény 3/C. §-a (9) bekezdésének, az autóbusszal végzett menetrend szerinti személyszállításról szóló 2004. évi XXXIII. törvény 6. §-a (2) bekezdésének, valamint a Bernben, 1980. május 9-én kelt, Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt jegyzőkönyv kihirdetéséről szóló 2006. évi LXXVII. törvény 4. §-a (5) bekezdésének módosítása a tárca hivatalos lapjának megszűnése miatt vált szükségessé.

-----STARTING---POINT---RESZLETES---

Az 1. §-hoz

A közúti közlekedésről szóló 1988. évi I. törvény (a továbbiakban: Kkt.) 2009. január 1-én hatályba lépő rendelkezése szerint a Nemzeti Közlekedési Hatóság ellenőrzi a külön jogszabály szerinti díjköteles útszakaszokon a használati díj megfizetését. E törvényi kötelezettség teljesítésének elengedhetetlen feltétele, hogy a hatóságnak lehetősége legyen a gépjármű forgalom eltereléséhez, a gépjárművek - a közlekedésbiztonság szempontjainak megfelelő - megállítása érdekében.

A Kkt. hatályos normaszövegében az „üzembentartó” nem pontosan definiált. A jelenlegi megfogalmazás úgy is értelmezhető, hogy csak a veszélyes árut szállító jármű üzembentartója telephelyén jogosult a katasztrófavédelmi hatóság ellenőrizni. A jogalkotó eredeti szándéka szerint az ellenőrzéseket a veszélyes áru szállítás bármely résztvevőjének telephelyén indokolt lehet elvégezni, amely alapvetően a veszélyes áru szállítás előkészítésének ellenőrzését jelenti. Ezt támasztják alá a hatósági eljárás gyakorlata során felmerült problémák, hiányosságok is, amelyek nagy része egy előzetes telephelyi ellenőrzés során kiküszöbölhető lett volna. A veszélyes áruknak a szállításra történő előkészítése (csomagolás, berakás, kirakás, töltés, ürítés) elsősorban nem a szállító járművet üzembentartó cégek telephelyén, hanem a feladó, csomagoló, berakó, stb. cégek telephelyén történnek. Ezen tevékenységek és telephelyek ellenőrzésével lehetőség nyílik számos szabálytalanságot megelőzni, hiányosságot kiküszöbölni.

A 2. §-hoz

A Kkt. által bevezetett objektív felelősség gyakorlati végrehajtása során problémaként jelentkezett - a bírságot kiszabó határozatok jelentős mennyisége miatt - a határozat meghozatalának, és kézbesítésének időbeli elhúzódása. Az eljárások gyorsítása érdekében megoldást kell találni arra, hogy a közigazgatási bírság kiszabásáról rendelkező határozatok hatóság által történő kiadmányozására rövid időn belül sor kerüljön, amely indokolttá teszi az informatikai eszközzel történő automatizált döntéshozatalt. A közigazgatási hatósági eljárás és szolgáltatás általános szabályairól szóló 2004. évi CXL. törvény 162. § (9) bekezdése értelmében a törvényben meghatározott esetben lehet informatikai eszközzel automatizált egyedi döntés hozni.

A törvény ennek megfelelően kiegészíti a Kkt. 21. § (3) bekezdését, és ezzel lehetővé teszi az objektív felelősség elvén alapuló közigazgatási bírságolással kapcsolatos eljárásokban azt, hogy az elsőfokú határozat kiadmányozójának aláírása és a hatóság bélyegzőlenyomata is külön szabályozott, automatizált módon kerüljön a határozatra.

A 3-4. §-hoz

Az üzemben tartott két- és háromkerekű segédmotoros kerékpárok üzembentartói számára a nyilvántartásba vételhez, hatósági engedéllyel és jelzéssel való ellátáshoz szükséges hatósági eljárások nagy mértékű költség és időráfordítást igényelnek. Ez - a jelenleg három különböző hatósághoz telepített eljárás (forgalomba helyezés előtti megvizsgálás a Nemzeti Közlekedési Hatóság által, a regisztrációs adó kivetése a Vámhatóság által, a nyilvántartásba vétel és hatósági jelzéssel ellátás az Okmányirodák által történik) miatt - nem áll arányban az intézkedéstől várt pozitív hatással. Ezért e járműkörben nincs kellő indoka a forgalomba helyezési kötelezettség előírásának.

A négykerekű segédmotoros kerékpárok esetében azonban - a fokozott közlekedésbiztonsági kockázat, valamint a természetvédelmi területeken folytatott illegális járműhasználat ellenőrzési lehetőségének biztosítása miatt - szükséges a forgalomba helyezési kötelezettség fenntartása.

A négykerekű segédmotoros kerékpárok hatósági engedéllyel és jelzéssel történő ellátásának érdekében indított technikai és informatikai fejlesztések még nem zárultak le, ezek időigénye szükségessé teszi a határidő módosítását. A technológiai fejlesztések megtörténte után véglegesíthetők azok a miniszteri szintű jogszabályok, amelyek a járműnyilvántartó és a közlekedési hatóság által végzett végrehajtást lehetővé teszik.

Az 5. §-hoz

A Kkt. 2007. évi módosítása során a Nemzeti Infrastruktúra Fejlesztő Zrt. kizárólagos építtetőként került meghatározásra az országos közutak tekintetében.

Jogértelmezési vitákat és jogalkalmazói bizonytalanságot eredményezett azonban, hogy a fenti rendelkezés hatállyal bír-e azon feladatok tekintetében, amelyek karbantartásnak, vagy felújításnak minősülnek. Ezen feladatok felelőse ugyanis - a Közlekedési, Hírközlési és Energiaügyi Minisztérium koncepciójának megfelelően - a közút kezelője (ÁAK Zrt., MK Kht.), hiszen e feladatok a közút kezelői munka szerves részét képezik.

A Kkt. fenti rendelkezése alapján azonban az útkezelők építtetői jogállása kérdésessé vált, több konkrét esetben is felmerült, hogy karbantartás, felújítás tekintetében is a NIF Zrt-t kell építtetőnek tekinteni. Ez viszont számos esetben nehézséget, az elvégzendő felújítási, karbantartási munkák csúszását és ezzel összefüggésben a költségek növekedését eredményezte.

Erre tekintettel szükséges annak egyértelmű rögzítése, hogy a NIF Zrt. csak az építési, fejlesztési tevékenységek körében minősül építtetőnek, a karbantartás, felújítás és esetlegesen az ezzel szorosan összefüggő fejlesztési feladatok tekintetében építtetőként az útkezelő jár el.

Jelenleg a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény (a továbbiakban: Aptv.) 4. §-ának (2) bekezdése rögzíti a NIF Zrt. - a beruházások előkészítése körében fennálló - feladatait. Tekintettel arra, hogy a NIF Zrt. ezen feladatai a gyorsforgalminak nem minősülő országos közutak tekintetében is fennállnak, szükséges volt a minden országos közút tekintetében hatállyal bíró Kkt.-ben rögzíteni a vonatkozó rendelkezést az Aptv. 4. §-a (2) bekezdésének hatályon kívül helyezése mellett.

Indokolt egyértelműen kimondani, hogy a földek közvetlenül állami tulajdonba kerülnek, mint ahogyan ez az Aptv. jelenlegi 6. §-ának (2) bekezdésében is szerepel, de ezt a rendelkezést a teljes országos közúti hálózatra azonos érvénnyel kell kimondani. A vagyonkezelői jog az állami vagyonról szóló 2007. évi CVI. törvény 27. §-ának (4) bekezdése alapján csak kivételesen jöhet létre törvénnyel. Jelen esetben azonban az adott földrészlettel a jelen törvényben biztosított jogkörökre figyelemmel, kizárólag az építtető rendelkezhet, méghozzá a törvényben meghatározott cél érdekében, ezért az MNV Zrt.-vel kötött vagyonkezelési szerződés is formális lenne, így indokolt ezen jogosítványt ex lege biztosítani. Ez költség hatékonyan teszi egyszerűbbé, azonnal átláthatóvá és gyorsabbá az eljárást.

Az elszámolási elemek fenntartása mellett a törvény egyértelműbbé és egyszerűbbé teszi az átadási eljárást. A számviteli szabályok alapján történő elszámolásnál szerepe van az „eszköznek”, mint mérlegtételnek. A jelen esetben is alkalmazandó polgári jogi alapszabályok szerint azonban ezek a földterület alkotórészének (és tartozékának) minősülő eszközök jogi értelemben a földterület sorsát osztják, azaz a földterület átadásával a „rajta lévő” minden beruházás átadásra kerül, azok önálló életet nem élhetnek. A törvény egyszerre próbálja meg jelezni ezt a kettős szempontú helyzetet azzal, hogy a „hordozó” földterület átadását írja elő, amely egyszerűsíti az átadást, akként, hogy azon már megjelenik az elvégzett beruházás (és annak értéknövekedése) is. A törvény tartalmazza továbbá, hogy ezen átadással az (1) bekezdésben ex lege adott vagyonkezelői jog is megszűnik.

A már meglévő utak (eszközök) felújítása, karbantartása esetén azonban új állami vagyonelem nem keletkezik, hanem annak csak pl. az értéke növekszik. Az értéknövekedést az MNV Zrt.-vel jogviszonyban nem álló szervezet végzi el, méghozzá az MNV Zrt.-vel vagyonkezelői jogviszonyban álló szervezettel kötött megállapodás alapján. Számviteli és jogi szempontból is az az indokolt, hogy a felújítást, karbantartást végző szervezet a „beruházást” a megrendelőjének, az adott ingatlan felett vagyonkezelői jogot gyakorló szervezetnek adja át, aki a bekövetkezett értéknövekedést az állami vagyonnal való gazdálkodásról szóló 254/2007. (X. 4.) Korm. rendelet alapján elszámolja, lejelenti az MNV Zrt.-nek. A felújítási és karbantartási munkák átadására nem indokolt külön szabályozást alkotni, annak elszámolására az állami vagyonra, a vagyonkezelők által végzett/végeztetett beruházások elszámolására vonatkozó általános szabályok szerint kerül sor.

A 6-7. §-hoz

A Kkt. 29/C. §-ának módosítása a jogszabályhely-hivatkozást a Kkt. 29. §-ának módosításához igazítja.

A módosítás egyértelművé teszi, hogy 2009. január 1-jétől továbbra is valamennyi gépjármű használati díja fizet a külön jogszabályban meghatározott díjfizetéssel érintett utakon. A megtett úttal arányos díjfizetési rendszer bevezetésére és a díjfizetésre kötelezettek körének meghatározására a Kormány kap felhatalmazást.

A törvény továbbá kiegészíti a Kkt. felhatalmazó rendelkezését úgy, hogy a közigazgatási bírsággal sújtandó közlekedési szabályszegések köréről, az e tevékenységekre vonatkozó rendelkezések megsértése esetén kiszabható bírságok összegéről, felhasználásának rendjéről és az ellenőrzésben történő közreműködés feltételeiről szóló 410/2007. (XII. 29.) Korm. rendeletben meg lehessen állapítani az automatizált döntéshozatalra vonatkozó részletes szabályokat.

A 8. §-hoz

A Kkt. nem tartalmaz explicit felhatalmazást a meghatározott össztömeget, tengelyterhelést és méretet meghaladó járművek közúti közlekedéséről, a közútkezelői és a hatósági eljárás, valamint a díjfizetés feltételeiről szóló miniszteri rendelet, azaz a 4/1999. (II. 12.) KHVM rendelet megalkotására, csupán a Kkt. 15. §-a említi azt. Erre tekintettel szükséges, hogy megtörténjen a közlekedésért felelős miniszter felhatalmazása a vonatkozó szabályok megalkotására.

A 9-10. §-hoz

A víziközlekedésről szóló 2000. évi XLII. törvény (a továbbiakban: Vkt.) 53. §-ának (2) bekezdése, valamint 56. §-ának (6) bekezdése a tárca hivatalos lapjának megszűnése miatt módosul.

A 11. §-hoz

A Vkt. 58. §-ának (1) bekezdése a Balatonon, a Velencei-tó és a Fertő-tó teljes területén, továbbá a Ráckevei-Dunaág és a Tisza-tó külön jogszabályban meghatározott részein tiltja a belsőégésű motorral hajtott kishajók és csónakok üzemeltetését.

A törvény a tilalom alól kiemeli a hajózási hatóság, a rendőrség vízirendészeti szervének, a Vám- és Pénzügyőrség, illetve a vámhatóság, a katasztrófaelhárításban közreműködő szervezetek, a víziút fenntartását, valamint a természet- és környezetvédelmi feladatot ellátó hatóság vízijárműveit, továbbá lehetővé teszi, hogy a hajózási hatóság - külön jogszabályban foglaltak alapján - üzemeltetési engedélyt adjon egyes vízijárművek üzemeltetésére. A külön jogszabály ebben az esetben a vízi közlekedés egyes belvízi utakon környezetvédelmi okokból való korlátozásáról és a korlátozás alá eső területeken kiadható üzemeltetési engedélyről szóló 30/2003. (III. 18.) Korm. rendelet.

A 30/2003. (III. 18.) Korm. rendelet alapján üzemeltetési engedélyt a hajózási hatóság a következő esetekben adhatja meg:

- tavon közlekedő vagy a hajózási hatóság engedélyével vízimunkát végző belvízi nagyhajó vagy úszómunkagép munkavégzését, tevékenységét kiszolgáló belsőégésű motorral hajtott kishajójára vagy csónakjára, továbbá az Országos Mentő Szolgálat belsőégésű motorral hajtott kishajójára,

- tavon kikötőhellyel rendelkező vitorlás sportegyesület tulajdonában lévő, tíz kísért egységenként egy kísérő motorosra,

- tavon kikötőhellyel rendelkező országos gyermekszervezet tulajdonában lévő, tíz kísért egységenként egy kísérő motorosra,

- kikötő, vízi sportpálya, valamint vízi repülőtér üzemeltetőjének egy belsőégésű motorral hajtott kishajójára az üzemeltetési feladatok ellátására a létesítmény 300 m-es körzetében, továbbá, ha a létesítmény a parttól 300 méternél távolabb helyezkedik el, akkor a közelebbi part és a létesítmény közti legrövidebb útvonalra,

- egy rendezvényre arra a belsőégésű motorral hajtott kísérő vagy mentőmotorosra, amely a tavon kikötőhellyel nem rendelkező vitorlás, illetve egyéb sportegyesület, szövetség tulajdonában van, amennyiben a szervező egyesület vagy szövetség az általa rendezett és hatóságilag engedélyezett vitorlásversenyen, vízi rendezvényen nem tud a rendezvény engedélyében meghatározott számú, a vízterületre érvényes üzemeltetési engedéllyel rendelkező kísérő vagy mentőmotorost biztosítani,

- tógazdálkodással és víziútfenntartással összefüggő feladatot végző belsőégésű motorral hajtott kishajóra és csónakra,

- bejegyzett vízi mentőegyesület útvonalengedéllyel közlekedő vízi mentőszolgálatot végző mentőmotorosára,

- közforgalmú személyszállítást végző belsőégésű motorral hajtott kishajóra vagy motorcsónakra,

- hivatásos hajósképzést és vizsgáztatást végző belsőégésű motorral hajtott kishajóra vagy csónakra.

A Vkt. hatályos rendelkezései nem teszik lehetővé a Magyar Honvédség olyan belsőégésű motorral hajtott katonai úszólétesítményeinek a fentebb felsorolt víziutakon való közlekedését, amelyek üzemeltetését a II. világháború idejéből visszamaradt robbanóanyagot tartalmazó hadianyag, eszköz és szerkezet hatástalanítását végzik vagy katonai célú kiképzést folytatnak.

Tekintettel arra, hogy a Magyar Honvédség említett úszólétesítményeinek közlekedése - különösen például robbanóanyagot tartalmazó hadianyag hatástalanítása esetében - előre nem tervezhető, az üzemeltetési engedélyezési eljárás lefolytatására nincs idő, ezért a szabályozás nem oldható meg a Vkt. 88. §-ának (1) bekezdésében kapott felhatalmazás, azaz a 30/2003. (III. 18.) Korm. rendelet keretében, hanem csak a Vkt. 58. §-ának módosításával.

A 12. §-hoz

A Vkt. hatályos XI. fejezete szerint az engedély nélkül végzett árufuvarozás vagy személyszállítás, a lajstromozási, osztályozási, biztosítási, képesítési, a víziút és a hajóút használatára, a hajóút felszabadítására, az adatszolgáltatási, tájékoztatási, bejelentési, az úszólétesítmény szükséghelyzetben való igénybevételére, a hajózási tevékenység korlátozására vonatkozó rendelkezések megsértőit lehet hajózási bírsággal sújtani.

A hajózási bírság kiszabásának lehetőségét szükségessé vált kiterjeszteni olyan tevékenységekkel összefüggő jogszabálysértésekre, amelyeket elsősorban az úszólétesítmények és hajózási létesítmények (például kikötők), továbbá a víziközlekedés forgalmának irányítására és a hajóút kitűzésére szolgáló jelek üzembentartói követnek el. Hatályos jogunkban az ilyen jogszabálysértések csak a szabálysértések körébe tartoznak [az egyes szabálysértésekről szóló 218/1999. (XII. 28.) Korm. rendelet 56. §] és legfeljebb húszezer forintig terjedő pénzbírsággal sújthatók, így az okozott kárral, a fellépő veszéllyel arányos visszatartó erőről nem lehet szó.

Az uniós jogi aktusok közül az Európai Parlament és a Tanács a belvízi hajókra vonatkozó műszaki követelmények megállapításáról szóló 2006/87/EK irányelvének (2006. december 12.) 24. cikke kiemelten rendelkezik az úszólétesítmények megfelelőségére vonatkozó rendelkezések megszegőivel szemben alkalmazott hatékony, arányos és visszatartó erejű szankciókról.

A 13. §-hoz

A Vkt. 85. §-ának (3) bekezdése a tárca hivatalos lapjának megszűnése miatt módosul.

A 14. §-hoz

Tekintettel a Vkt. 58. §-ának a Magyar Honvédség hadihajós tevékenységet végző katonai úszólétesítményeivel való kiegészítésére, szükségessé vált az értelmező rendelkezéseknek a katonai úszólétesítmény fogalmának meghatározásával való kiegészítése.

A 15. §-hoz

Tekintettel arra, hogy a hajózási bírsággal sújtható jogsértések körének bővítésével egyúttal jogharmonizáció is megvalósul, szükségessé válik a jogharmonizációs záradék kiegészítése.

A 16. §-hoz, 18. §-hoz és a 20-21. §-hoz

2008. január 4-én az Országos Mentőszolgálat kérte a Magyar Honvédség által fenntartott légi kutató-mentő szolgálat (a továbbiakban: LKMSZ) kirendelését a bejelentés szerint a Balatonon úszó jégtáblán rekedt mintegy 10 fő kimentésére. A kérést indokolta, hogy csak az országosan egyedülálló képességgel rendelkező, folyamatos készenléti szolgálatot ellátó LKMSZ eszközeivel lett volna megoldható a bajba jutottak mentése. A riasztás utólagosan téves információn alapulónak bizonyult, azonban rávilágított a szabályozói környezet és a riasztás rendszer egyes hiányosságaira.

A Kormány 2008. január 9-ei ülésén született döntés alapján a légimentés tárgykörében az LKMSZ alkalmazásának feltételrendszere és jogszabályi háttere került átvizsgálásra. Az elemző vizsgálat rávilágított arra, hogy az LKMSZ a hatályos jogszabályok alapján kizárólag a bajba jutott légijárművek megsegítésére, felkutatására és a fedélzeten tartózkodó személyek mentésében való közreműködésre vehető igénybe, ami valós képességeinek csak korlátozott mértékű kihasználását jelenti. Az LKMSZ meglévő képességei (eszközrendszere és speciálisan kiképzett személyzetei) alkalmassá teszik egyes, a katasztrófák elleni védekezéssel összefüggő, illetve az életet és a vagyonbiztonságot veszélyeztető egyéb, egyedi esetekben szükségessé váló alkalmazhatóságra.

Az Lt. 2. §-a (1) bekezdésének k) pontja a bajba jutott légijárművek megsegítésére a nemzetközi követelményeknek megfelelő kutató-mentő szolgálat fenntartására vonatkozó kötelezést az állam feladatai között jeleníti meg.

Az LKMSZ-szel szemben támasztott nemzetközi követelményrendszer a nemzetközi polgári repülésről Chicagóban, az 1944. évi december hó 7. napján aláírt Egyezmény 12. számú függelékében (ICAO Annex 12 „Search and Rescue”), valamint a katonai műveleti képességek vonatkozásában a NATO egyes szabványosítási egyezményei, illetve egyéb szolgálati kiadványaiban kerültek megfogalmazásra.

A hatályos jogszabályok alapján az LKMSZ kizárólag a bajba jutott légijárművek megsegítésére, felkutatására és a fedélzeten tartózkodó személyek mentésében való közreműködésre vehető igénybe. Az LKMSZ 2008. január 4-ei riasztáson való igénybevétele azonban rávilágított arra, hogy különösen indokolt a LKMSZ alkalmazhatósági feltételeinek új alapokra való helyezése, illetve a riasztás és a mentés vezetési rendjének harmonizálása, a mentés koordinációjával kapcsolatos központi feladatok egy megfelelő infrastruktúrával rendelkező, folyamatos szolgálati rendben működő szervezethez (szervezeti egységhez) történő telepítése.

A 17. §-hoz és 24. §-hoz

Az Lt., és a Bernben, 1980. május 9-én kelt, Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt jegyzőkönyv kihirdetéséről szóló 2006. évi LXXVII. törvény módosítására a tárca hivatalos lapjának megszűnése miatt kerül sor.

A 19. §-hoz

Az egységes légiközlekedés védelmi követelményrendszer végrehajtásához szükséges intézkedések meghatározásáról szóló, 2003. április 4-i 622/2003/EK bizottsági rendelet (a továbbiakban: 622/2003/EK bizottsági rendelet) melléklete tartalmazta a légiközlekedés - védelmének végrehajtási szabályait. Az egységes légiközlekedés-védelmi követelményrendszer végrehajtásához szükséges intézkedések meghatározásáról szóló, 2008. augusztus 8-i 820/2008/EK bizottság rendelet azonban hatályon kívül helyezte a 622/2003/EK rendeletet. A légiközlekedés védelmével kapcsolatos érzékeny követelményeket a Bizottság az egységes légiközlekedés - védelmi követelményrendszer végrehajtásához szükséges további intézkedések meghatározásáról szóló C(2008)4333. bizottsági határozatban tette kötelezővé a tagállamok számára.

A határozatban lévő intézkedéseket a tagállamoknak a légiközlekedés résztvevőire is ki kell terjesztenie. A bizottsági határozat minősített információt tartalmazó mellékletét az Lt. 3/C. §- ának (4) bekezdése alapján a légiközlekedési hatóság nemzeti légiközlekedési védelmi határozattal - a minősített iratok kezelésére vonatkozó előírások figyelembevételével - bocsáthatja az érintettek részére.

Az Lt. rendelkezései közötti fokozottabb összhang megteremtése érdekében az Lt. 67. §-a (1) bekezdésének módosítása szükséges. Az Lt. 67. §-a (1) bekezdése belső ellentmondást tartalmaz, ugyanis e bekezdés taxatív módon felsorolja azon szervezeteket, amelyekre kiterjed a légiközlekedés védelme, majd ezt követően a légiközlekedés védelmét a légiközlekedésben résztvevő minden személyre - mint meghatározatlan körre - kiterjeszti. A légiközlekedésben résztvevő személyek köre taxatív módon azonban nehezen meghatározható, mivel abba mindenki - aki utazási szándékkal belép pl. egy repülőtérre - beleértendő. A módosítás által a légiközlekedés védelmében érintettek köre nem kerül taxatív módon felsorolásra, annak érdekében is, hogy az Lt. 3/C. (4) bekezdés alapján a légiközlekedési hatóság az Lt. 67. § (1) bekezdésében meghatározott minden szervezetekre, személyekre bocsáthasson ki védelmi határozatot.

A 22. §-hoz

Szükséges a 2008/49/EK irányelv végrehajtása érdekében miniszteri rendelet megalkotása, amelyre a hatályos Lt. nem tartalmazott felhatalmazó rendelkezést. Az Lt. módosítása a felhatalmazó rendelkezés beépítése miatt indokolt.

A 23. §-hoz

Az autóbusszal végzett menetrend szerinti személyszállításról szóló 2004. évi XXXIII. törvényt (a továbbiakban: Busztv.) 2004. április 26. napján fogadta el az Országgyűlés. A négy évvel ezelőtti elfogadást követően nemcsak az európai uniós csatlakozás, és a piaci és gazdasási körülmények radikális változása, de egy új európai uniós rendelet elfogadása is szükségessé teszi a jogszabály módosítását.

A jelenlegi európai uniós szabályozás - amely a rendeleti formából következően közvetlenül hatályos és alkalmazandó minden magyar jogalany számára - a Tanács 1969. június 26-i 1191/69/EGK rendelete illetve annak módosítása, a Tanács 1991. június 20-i 1893/91/EGK rendelete (együttesen a továbbiakban: Régi Rendelet) 2009. december 3. napjával hatályát veszti. A Busztv. elfogadásakor a Régi Rendelet szabályait kellett figyelembe venni.

A Régi Rendelet számos ponton, így a jelen módosítás tárgyát képező pontokon is, a nemzeti, vagyis a magyar jogra hagyta, hogy eldöntse milyen szabályokat, és ezáltal milyen közlekedési rendszert állít fel. A Régi Rendelet alapján például nincs akadálya valamely közszolgáltatási szerződés meghosszabbításának és határozott időtartamra való újra megkötésének, illetve úgynevezett belső szolgáltató közvetlen megbízásának, továbbá annak sem, hogy a közszolgáltató alvállalkozókat vegyen igénybe valamely nem központi szolgáltatás esetén (pl. takarítás, jegynyomtatás stb.).

A Busztv. e pontokon kiegészítette a Régi Rendelet szabályait és közszolgáltatási szerződés időtartalmát - jelenleg - 8 évben maximálja, és nem engedi meg annak meghosszabbítását, amely hátrányt jelent a személyszállítást végző vállalkozásoknak más iparágban tevékenykedő vállalkozásokkal szemben. Az elektronikus hírközlésben, a médiában, az energetikában és más pályázat vagy koncesszió alapján végzett közszolgáltatások esetében az általános szerződéses időtartam legalább 10 év, de nem kizárt a 15, 20 év sem. Emellett a szerződés jó teljesítése esetén az időtartam meghosszabbítható. A 8 éves időtartam - azzal, hogy bizonytalan vajon megszerzi-e a vállalkozás a következő időszakra szolgáltatási jogot - megdrágítja a beruházásokat és magasabb bevétel (árak) mellett gyorsabb megtérülést tesz szükségessé, sőt megdrágítja a szolgáltatások banki finanszírozását.

2007-ben az európai unió erre hivatott intézményei megalkották az Európai Parlament és a Tanács 2007. október 23-i 1370/2007/EK rendeletét (a továbbiakban: Új Rendelet), amely új szabályrendszert vezet majd be a helyi és országos személyszállítási közszolgáltatások vonatkozásában. Az Új Rendelet számos új elemet szabályoz, amelyet a Régi Rendelet eddig nem érintett. A Busztv. rendelkezései az Új Rendelet fényében több lehetőséget nem tartalmaznak (belső szolgáltató megbízása, az ún. „közvetlen odaítélés” stb.). Ezzel egyértelművé vált, hogy indokolt a Busztv. Szabályainak módosítása, még a 2009. december 3-i tartó átmeneti időszakban is.

Az (1) bekezdés kiegészíti a Busztv.-t, mivel az Új Rendelettel ellentétben nem határozta meg a belső szolgáltató fogalmát, holott a közbeszerzésekről szóló 2003. évi CXXIX. törvény 2005 óta - az európai közösségi jog fejlődése nyomán - már tartalmaz ilyen jogintézményt. A törvény ezért bevezeti a belső szolgáltató fogalmát, s ezzel a közbeszerzési jogszabályoknak megfelelően lehetővé teszi, hogy az adott közszolgáltatási feladatok ellátásáért felelős hatóság (önkormányzat, vagy az állam, illetve önkormányzati és állami vegyes tulajdonú) saját „belső szolgáltatóját” pályáztatási eljárás nélkül megbízza az adott feladat ellátásával.

A (2) és (3) bekezdéseiben foglalt módosítások rendezik a közbeszerzési jogszabályokban már létező belső szolgáltató jogintézményét és a Busztv. alapján eddig kötelező pályáztatás egymáshoz való viszonyát. A módosítás egyértelművé teszi azt is, hogy a pályáztatás nélküli közvetlen megbízás és a közvetlen odaítélés két eltérő jogintézmény, ezért szabályai is szükségszerűen mások. A törvény a módosítást követően megszünteti a helyi személyszállítást a többi közszolgáltatással szembeni indokolatlan hátrányát és bevezeti a közvetlen odaítélés európai közösségi jogban és az Új Rendeletben létező, azzal összhangban lévő jogintézményét. A közszolgáltatást megrendelő számára a közszolgáltatási szerződés belső szolgáltató számára történő közvetlen odaítélésének alkalmazása a pályáztatás mellett továbbra is csak lehetőség.

A (4) bekezdés enyhíti a jelenlegi magyar szabályozást. A közszolgáltatási szerződés tekintetében a hatályos szabályozás legfeljebb 8 éves időtartamot határoz meg, amelyet nem lehet meghosszabbítani. A törvény a vonatkozó közösségi jogi szabályozás figyelembe vételével e szabály módosítására irányul, vagyis a szerződés időtartamának felső határát 10 évben kívánja meghatározni, valamint lehetővé kívánja tenni, hogy a szerződés időtartama, legfeljebb a felével meghosszabbítható legyen. A törvény célja a hazai autóbuszos személyszállítási közszolgáltatást nyújtó vállalkozások kiszámítható, tervezhető működésének elősegítésére irányul.

Az (5) bekezdésben meghatározott rendelkezés alapján a közvetlen odaítélés alapján végzett közszolgáltatási személyszállítási tevékenység az ellátásért felelős illetékességi területén kívül végzett személyszállításra legfeljebb a közvetlen odaítélést követő 1 évig tartható fenn.

Összefoglalva a módosítás várható hatása, hogy az autóbusszal végzett személyszállítási közszolgáltatási szerződést végző társaságok értékét növeli, működését kiszámíthatóvá teszi. A módosítás a szolgáltatások minőségére áttételesen pozitív hatást gyakorol, hiszen megteremti a kiszámítható működés feltételeit, s megrendelő igényei is fokozottabban érvényesülhetnek.

A 25. §-hoz

A polgári repülésben előforduló események jelentéséről szóló, 2003. június 13-ai Európai Parlament és a Tanács 2003/42/EK irányelve alapján a Közlekedésbiztonsági Szervezet - az adatvédelmi törvény rendelkezéseivel összhangban - adatgyűjtésre kötelezett. A Kbvt. 7. §-ának (2) bekezdése az adatgyűjtésre vonatkozó rendelkezéseket tartalmaz. A KBSZ a törvényben meghatározott adatbázisban tartja nyilván a légiközlekedési balesetre, a súlyos repülőeseményre és a légiközlekedési rendellenességre vonatkozó bejelentések alapján indított szakmai vizsgálat során az e törvénnyel összhangban birtokába került adatokat. Ezek az adatok a törvény hatályos rendelkezése szerint kizárólag a törvényben meghatározott célokra használhatók fel. A 2003/42/EK európai parlamenti és tanácsi irányelv szerint cserélt információk központi adattárba történő rendezésével kapcsolatos végrehajtási szabályok meghatározásáról szóló, 2007. november 12-ei 1321/2007/EK bizottsági rendelet és a polgári légiközlekedési eseményekre vonatkozó információnak az érdekelt felekkel történő, a 2003/42/EK irányelv 7. cikkének (2) bekezdése szerinti terjesztésére vonatkozó végrehajtási szabályok meghatározásáról szóló, 2007. szeptember 24-ei 1330/2007/EK bizottsági rendeletben foglaltak alapján a Kbvt. 7. §-ának kiegészítése vált szükségessé annak érdekében, hogy a KBSZ az általa gyűjtött és nyilvántartott adatokat ne csak a törvényben meghatározott célok, hanem a rendeletben meghatározott célok érdekében is felhasználhassa. A polgári légiközlekedés biztonságának felügyeletével, vagy a polgári légiközlekedési balesetek és repülőesemények kivizsgálásával a Közösségben megbízott szervezetnek online hozzáférése lesz a központi adatbázisban szereplő minden adathoz, kivéve az olyanokat, amelyek segítségével a jelentés tárgyát képező üzemeltető vagy légijármű azonosítható.

A 26. §-hoz

A légiközlekedési baleset és repülőesemények bekövetkezéséről a Nemzeti Közlekedési Hatóság Légiközlekedési Igazgatóságát (a továbbiakban: NKH LI) hivatalosan is értesíteni kell, mert ez a feltétel szükséges ahhoz, hogy az NKH LI hivatalosan megjelenjen a légiközlekedési baleset és repülőesemények helyszínén és a hatósági eljárás lefolytatásához szükséges, kizárólag a helyszínen rendelkezésre álló információhoz hozzájusson.

A 27. §-hoz

A törvény előírja, hogy a légijármű üzemben tartójának, illetve a légiforgalmi szolgálatnak rendelkeznie kell a Közlekedésbiztonsági Szervezet által jóváhagyott repülőesemény vizsgáló szervezettel - vagy, ha nem rendelkezik, csatlakoznia kell ilyen szervezethez - amely elvégzi az üzembentartói vizsgálatot. Az állami légijármű üzemben tartójának - mint kivételnek - a törvényben való feltüntetése szükséges, a honvédelemről és a Magyar Honvédségről szóló 2004. évi CV. törvénnyel való fokozottabb összhang megteremtése érdekében.

A 28. §-hoz

A jogharmonizációs célú jogalkotásról szóló 7001/2005. (IK. 8.) IM irányelv 123. pontja alapján a jogharmonizációs záradékban a közösségi rendeletekre történő hivatkozás feltüntetése szükséges.

A 29. §-hoz

A vasúti közlekedésről szóló 2005. évi CLXXXIII. törvény (a továbbiakban: Vtv.) módosításáról szóló 2008. évi LXXVI. törvény a Vtv. 68. §-ának (5) bekezdése helyébe nem új rendelkezést léptetett, hanem kiegészítette a már meglévő számozású bekezdéssel. A jogbizonytalanság feloldása érdekében a rendelkezés ismételt megállapítása indokolt, a téves számozású rendelkezést megállapító jogszabályhely hatályon kívül helyezésével egyidejűleg.

-----STARTING---POINT---VEGE---

A 30-31. §-hoz

Hatálybaléptető, jogharmonizációs és deregulációs rendelkezéseket tartalmaz.