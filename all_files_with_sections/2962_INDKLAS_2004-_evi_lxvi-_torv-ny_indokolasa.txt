2004. évi LXVI. törvény indokolása

a honvédelmet érintő egyes törvények módosításáról

-----STARTING---POINT---ALTALANOS--- 

A honvédelmet érintő egyes törvények módosításáról szóló törvény alapvető célja - a honvédelemre vonatkozó törvényi szintű szabályrendszer újraalkotásának részeként - az önkéntes haderőre történő áttérést megelőzően szükségessé váló, az európai uniós csatlakozáshoz kapcsolódó, illetve a Magyar Honvédség hosszú távú fejlesztésének irányairól szóló 14/2004. (III. 24.) OGY határozatból eredő egyes törvénymódosítások átvezetése. Nem mellőzhető ezeken túl a katonai felsőoktatásra vonatkozó egyes szabályok modernizálása a kreditrendszer bevezetésére is tekintettel, illetve a hivatásos és szerződéses katonák jogállási szabályainak a megváltozó feladatrendszerrel összhangba hozása.

A törvény 1-9. §-a a honvédelemről szóló 1993. évi CX. törvény (a továbbiakban: Hvt.), 10-42. §-a a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.), 43-57. §-a pedig a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény (a továbbiakban: Hft.) módosítását célozza.

A törvény további elemei (58-59. §) az időközi szabályozásokkal összefüggő harmonizációs, illetve koherenciazavart kiküszöbölő módosításokat tartalmaznak.

-----STARTING---POINT---RESZLETES---

Az 1. §-hoz

A Hjt. törvény szerinti definíciókiegészítése döntően a szolgálati rendszer egyes elemeinek a foglalkoztatási jogviszonyoktól részben eltérő meghatározására irányul. Ennek során - részben a Hvt. 259/A. §-ába átkerült műveleti terület helyén - meghatározást nyer a lakáson, illetve a lakáson kívül eltöltött készenlét munkajogtól eltérő fogalma, illetve a Hvt.-ben javasolt 34/B. §-hoz kapcsolódva az ügyelet és az őrszolgálat. A módosítás ezen túl nevesíti a Hjt.-n alapuló bírósági jogviták alkalmazásában a szolgálati panaszról első fokon hozott döntést is.

A 2-3. §-hoz

A törvény a szakszervezetekkel való együttműködés anyagi elemeit pontosítja azzal, hogy a tájékoztatási kötelezettséget, illetve a szakaszervezeti tagdíj levonásának kötelezettségét törvényi szintre emeli. A Hjt. módosítása ezen túl a szakszervezeti tisztségviselők munkaidő-kedvezmény számítása szempontjából a Magyar Honvédséget egységes egészként kezeli a jövőben.

A 4. §-hoz

A törvény a büntetőjoggal történő harmonizáció körében az egyes fegyelmi, illetve mellékbüntetések hatálya alatt állást jogviszony-létesítési akadályként szerepelteti, illetve a sajátos szolgálati viszonyokra vonatkozó egyes további törvények érvényesülésére utal.

A hatályos rendelkezéshez képest beemelésre kerül a közügyektől eltiltás intézménye, illetve a bírósági és ügyészségi intézményrendszerben szolgálatot teljesítő katonák egységesen a külön szabályozás lehetőségére utaló rendelkezés alkalmazási körébe kerülnek.

Az 5. §-hoz

A törvény az Európai Unió egyes szerveinél történő szolgálatteljesítés lehetőségeit teremti meg abban a körben, ahol a tevékenység ellátása nem jár együtt az Alkotmány 40/B. §-a által tilalmazott politikai tevékenységgel.

A Hjt. 46. §-ának módosítása szerint az Európai Unió katonai szerveiben és az Európai Unió által indított műveletekben a jövőben lehetőség nyílik állandó beosztások létesítésére, illetve az ilyen szervezetekhez és műveletekhez történő vezénylésre.

A 46. § új (6) bekezdése ezen túl korlátozza a katonai bírák és katonai ügyészek külön törvények szerint történő berendelésének lehetőségét.

A 6. §-hoz

A Hjt. 48. §-ának kiegészítése megteremti azon katonák rendelkezési állományba helyezésének lehetőségét, akiknek a külföldre vezénylését meghosszabbítják.

A 7. §-hoz

A törvény a Hjt. 52/A. §-ának újraalkotásával tovább szigorítja a külföldi katonai tevékenységgel érintett állomány helyzetét, mivel - eltérve a 2003-ban beiktatott szövegváltozattól - a külföldi szolgálatteljesítést főszabályként függetleníti a résztvevők beleegyező nyilatkozatától. Erre figyelemmel a továbbiakban az önkéntes jelentkezés a missziók összeállítása során csak az előnyben részesítési kötelezettségben nyilvánul meg. A módosítás kiegészült ugyanakkor egy további garanciális szabállyal, amely az állomány arányos terhelését hivatott biztosítani.

A külföldi szolgálati feladatok ellátásával összefüggésben a módosítás a kihelyezéssel kapcsolatos orvosi vizsgálatok, valamint a járványvédelmi ellátás alapvető rendelkezéseit is meghatározza.

A 8-11. §-hoz

A törvény - figyelemmel a Hjt. európai uniós választásokkal összefüggésben 2004. május 1-jén módosuló 27. §-ára és 28. §-ára - az uniós választásokon jelöltként részt vevő hivatásos és szerződéses katonák esetében a szolgálati viszony szünetelésének intézményét, megválasztás esetén pedig a szolgálati viszony törvény erejénél történő megszűnését alkalmazza. A két megoldás tehát a belföldi választási szabályok megfelelő módon történő végigvezetését jelenti.

A 9. §-hoz

A törvény a más szervektől visszavezényelt, illetve a tevékenységét időlegesen ellátni nem tudó állomány helyzetének pontosítását célozza.

A 10. §-hoz

A hatályos rendelkezések szerint egy évnyi időtartam felett a gyermek gondozása céljából illetmény nélküli szabadságon lévő kismamát eredeti beosztásából ki kell venni és rendelkezési állományba kell helyezni. A törvény a kismamák helyzetét javítja azzal, hogy az illetmény nélküli szabadságuk esetében a beosztás helyettesítéssel történő ellátását csak határozott időre engedi. Ennek következtében a szolgálatba visszaállók eredeti beosztásukba kerülnek vissza.

A 12. §-hoz

A törvény egyértelműsíti, hogy az állomány tanulmányok elvégzésére kötelezett tagjai esetében nem szükséges tanulmányi szerződés ahhoz, hogy a Honvédség a tanulmányok teljesítéséhez döntően pénzbeli jellegű támogatásokat nyújtson.

A 13. §-hoz

A törvény a Hjt. szolgálati idő mértékének számítására vonatkozó szabályait - a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény vonatkozó rendelkezésének átvételével - pontosítja.

Ennek megfelelően a folyamatos ügyeleti szolgálat ellátására szervezett, valamint a készenléti jellegű beosztásokban a heti szolgálatteljesítési időt a 40-54 óra között megállapított konkrét időtartam figyelembevételével kell számítani.

A 14. §-hoz

A törvény a Hjt. szolgálatteljesítési időre vonatkozó teljes alcímére kiterjeszti a külföldi szolgálatot teljesítők, illetve az egészségügyi tevékenység végzésének egyes kérdéseiről szóló 2003. évi LXXXIV. törvény által érintett állomány esetében a Hjt. szabályaitól való eltérés lehetőségét, illetve kötelezettségét.

A 15. §-hoz

A törvény a más szervhez történő vezénylés megszüntetése esetén a Honvédségnél biztosított új szolgálati helyet kötelezi a ki nem adott szabadság biztosítására.

A 16. §-hoz

A törvény 25-30. §-ai az illetményrendszer egyes elemeit pontosítják. A Hjt. 106. § (1) bekezdésének módosítása ennek körében bevezeti a kiegészítő illetményt, mint a külön jogszabályban meghatározott minimálbér, illetve diplomás minimálbér el nem érése esetén a különbözet kifizetésének jogcímét.

A 17. §-hoz

A törvény meghatározza, hogy az azonos nyelvből szerzett különböző típusú és fokú nyelvvizsgák esetében az érintettre kedvezőbb pótlékszabályt kell alkalmazni. E módosítást a „C” típusú középfokú, illetve az „A” vagy „B” típusú felsőfokú állami nyelvvizsga esetén biztosítandó nyelvvizsgapótlék eltérő mértéke teszi szükségessé.

A 18. §-hoz

A törvény a repülőhajózók pótlékrendszerének felülvizsgálata körében növeli a repülési pótlékot az osztálybasorolási pótlék csökkentése mellett. A változtatás indoka, hogy a tényleges repülőbeosztást ellátó személyzet elismertségét növelni szükséges. A haderő-átalakítás következményeként ugyanakkor a szabályozás körébe tartozó személyek száma - a tényleges szolgálatteljesítés jellegére figyelemmel - csökken.

Az osztálybasorolási pótlék mértékének csökkentése a repülő műszaki állomány esetében csak akkor nem eredményez illetménycsökkenést, ha a különbözet új jogcímen, mester kiegészítő pótlékként kifizetésre kerül.

A módosítás ezen túl visszaállítja az érintett állomány fokozott igénybevétellel járó szolgálatainak ellentételezése érdekében a díszelgési, illetve a zenekari pótlékot.

A 19. §-hoz

Az illetményből történő levonás lehetőségei között nevesíti a törvény a fizetési meghagyást a meglévő írásbeli felszólítás mellett.

A 20. §-hoz

Az illetmény-visszatartás esetei közé a lefokozást kimondó bírói ítéletet iktatja be a törvény. A módosítás következtében valamennyi a szolgálati viszonyt érintő fegyelmi büntetés és bírói ítélet esetében az illetmény egészének visszatarthatósága döntéshez kapcsolódik, a jogorvoslati lehetőségektől függetlenül.

A 21. §-hoz

A Hjt. 123. §-ának törvény szerinti kiegészítése - a pótlékrendszer új elemeihez kapcsolódó utaló rendelkezésként - a rendszeres illetménypótlékok körét érinti.

A 22. §-hoz

A törvény a Hjt. 126. §-ára vonatkozó részében a lakhatási támogatások rendszerét szabályozza újra. Ennek során az egyes támogatási formák a rendfokozati állománycsoportok szerint differenciáltan kerülnek meghatározásra. A szabályozás célja, hogy a mobilitásban érintett állománycsoportok esetében a lakhatási támogatás ne jelentse az esetleges helyőrségváltás akadályát.

A hivatásos és szerződéses állomány lakhatási támogatási rendszere kiegészül a vállalkozói (magánbefektetői) tulajdonban lévő bérlakás-konstrukcióval. A szerződéses legénységi állomány elhelyezését pedig - a lakhatási támogatásokhoz kapcsolódó - laktanyai elhelyezés biztosítja.

A törvény szerinti differenciált alanyi jogosultsági rendszer bevezetése nélkül a teljes személyi állomány részére nem lennének az ellátások - költségvetési okokból - teljes körben biztosíthatók.

A 23-24. §-hoz

A fegyelmi eljárás egyes részletszabályait pontosítja a törvény az alkalmazási kör, illetve az írásba foglalási kötelezettség vonatkozásában. A módosítás - a Be. elemei közül - beemeli a katonai vétség parancsnoki nyomozása körében a korábbi eljárási cselekmények elfogadhatóságát, illetve az adatok zárt kezelésének lehetőségét.

A 25. §-hoz

A törvény 34-39. §-a a kártérítés mértékét pontosítja a vezetői beosztást ellátók esetében, illetve a kártérítési eljárási szabályokat hozza összhangba a Hjt. jogorvoslati fejezetével.

A Hjt. módosuló 169. §-a így tovább differenciálja gondatlan károkozás esetén a kártérítési kötelezettség felső határát: a vezetői pótlékra jogosító beosztásokban a hatályos fél, illetve 3 havi bruttó alapilletményt egy, illetve 6 havira emelve. A vezetői pótlékra nem jogosító beosztásokban a kártérítési maximumok változatlanok maradnak.

A 26. §-hoz

A Hjt. 177. §-ának kiegészítése egyértelműsíti, hogy a kártérítési eljárás során a vizsgálót formális határozatban kell kijelölni.

A 27. §-hoz

A törvény a Hjt. 178. §-át hozza összhangba a jogorvoslati fejezettel, mivel ez utóbbi a kártérítésre kötelezés elleni jogorvoslatot fellebbezésként nevesíti.

A 28. §-hoz

A kiegészítés automatikus eljárást megszüntető okként nevesíti a károkozó halálát a Honvédség által a hivatásos vagy szerződéses állomány tagja ellen indított kártérítési eljárásban.

A 29. §-hoz

A Hjt. 197. §-ának módosítása lehetőséget biztosít végrehajtási rendeletben a Honvédség által okozott károk egyes eseteiben az eljárás központosítására.

A 30. §-hoz

A törvény a hivatásos vagy a szerződéses állomány tagja kárának megtérítésére irányuló eljárást kétfokúvá téve, lehetőséget biztosít a szervezeten belüli jogorvoslatra a bírói utat megelőzően.

A 31-32. §-hoz

A törvény a Honvédségen belüli jogorvoslati rend egyes szabályait hangolja össze a bírói út lehetőségével. Ennek megfelelően meghatározásra kerül - a fogalommeghatározásokkal összhangban - a per alpereseként perbe vonandó döntéshozó szerv, továbbá a szolgálati panasz benyújtására és elbírálására fennálló határidő - a 30 napos előterjesztési határidőhöz kötött tárgykörök felülvizsgálatával - is pontosítást nyer.

A 33. §-hoz

A jogellenes felmentés következményeit pontosítja a rendelkezés azzal, hogy a törvényben meghatározottnál rövidebb felmentési idő esetében a jogkövetkezményeket megváltoztatja, illetve egyértelműsíti az illetmény-megtérítési kötelezettségen kívül eső elemek körét is. Ennek megfelelően a megtérítési kötelezettség körén kívülre kerülnek a szolgálatteljesítéshez szorosan kapcsolódó, illetve a költségtérítés címén kapott összegek (pl. a munkába járás költségtérítése).

A 34. §-hoz

A törvény a Hft. hatálya alá vonja a katonai és rendvédelmi felsőoktatási intézmények tudományos kutatóit is, főszabályként az oktatókra vonatkozó szabályok kiterjesztésével.

A 35. §-hoz

A törvény a vezetők felsorolásában egyértelművé teszi, hogy a katonai, illetve rendvédelmi felsőoktatási intézmény vezetőin kívül a dékán, illetve a kari főigazgató tevékenységének elősegítésére is létrehozhatók helyettesi beosztások.

A 36. §-hoz

A módosítás a közalkalmazottak és hivatásos állományúak mellett a szerződéses állomány tagjai részére is lehetővé teszi a szolgálatteljesítést a katonai vagy rendvédelmi felsőoktatási intézményben. E tevékenységet a törvény - természetesen - az adott beosztás vagy munkakör felsőoktatási törvény szerinti követelményeinek való megfeleléshez köti, az intézmény sajátosságaiból eredő politikamentességi elvárás mellett.

A 37. §-hoz

A pályáztatási kötelezettség szabályait pontosítja a törvény, mivel a Hft. - a felsőoktatási törvénytől eltérően - a tanársegédi és adjunktusi munkakörökre is ennek alkalmazását írja elő. E kiegészítés emellett az oktatói követelményrendszert és az előmeneteli rendet kapcsolja össze.

A 38. §-hoz

A törvény az oktatói (kutatói) munkakör megszűnése esetén a hivatásos és szerződéses állomány tagja részére akkor biztosítja a kinevezési okmány szerinti fegyveres szervhez történő visszakerülését, ha továbbfoglalkoztatására a fegyveres szervnél lehetőség van, az oktatói munkakör további betöltésének akadálya pedig a felsőoktatási intézménynél merült fel vagy a határozott idő lejártából ered. A továbbfoglalkoztatás alternatívája lehet - jogosultság esetén - a szolgálati nyugállományba helyezés is a hivatásos állomány tagjai esetében.

A 39. §-hoz

A törvény - leválasztva a vezetői pályázatokat az oktatói pályázatokról - a 46. §-hoz hasonló módon a miniszter és a felsőoktatási intézmény között megosztva jeleníti meg a pályázatok kiírására jogosultakat.

A 40. §-hoz

A Hft. 11. §-ának módosítása az intézményvezetői kinevezés felterjesztési módjának pontosítása mellett az intézményi teljes munkaidőben foglalkoztatás feltételéhez köti a rektori, illetve főiskolai főigazgatói megbízást.

A 41. §-hoz

A törvény az érintett vezetői állomány kinevezési szabályait pontosítja: a főtitkár és a gazdasági (fő)igazgatók esetében az intézményi tanács javaslattételi joga helyett véleményezést ír elő. E két szakterületet a törvény azzal is elkülöníti, hogy esetükben - megbízás helyett - kinevezés kerül nevesítésre, ami tanári vagy docensi oktatói minőséghez nem kötött.

A 42-45. §-hoz

A törvény - a felsőoktatási törvény fogalomkörébe tartozó - hallgatói részkategóriákat pontosítja. Az ösztöndíjas hallgatók szerződése a jövőben a hivatásos állományba lépés lehetősége mellett a szerződéses állományba kerülés lehetőségét is tartalmazza. Ösztöndíjas hallgató azonban - változatlanul - csak nappali tagozaton folytathat tanulmányokat.

A kettős jogállású hallgató fogalmának - amely a levelező képzésben részt vevőket is érinti - újraalkotása kizárja, hogy az önköltséges képzésben részt vevő tényleges állományú katonák e státusba kerüljenek. Ennek megfelelően a polgári hallgatókra vonatkozó szabályok szerint viselik a nem államilag finanszírozott képzésben részt vevők a képzési költségeket.

A 43. §-hoz

A törvény a hallgatói jogviszony megszűnésének időpontját határozza meg, beemelve a sikertelen záróvizsgát tett ösztöndíjas hallgatók jogviszonya megszüntetésének időpontját is. Az új (2) bekezdés azonban a volt hallgatók számára a záróvizsgáztatással összefüggő jogokat és kötelezettségeket a jogviszony megszűnését követően is biztosítja.

A 44-46. §-hoz

A törvény egyértelműsíti, hogy a katonai felsőoktatási intézmény ösztöndíjas hallgatója a katonai alapkiképzésre az elméleti képzést megelőzően köteles. Lehetővé válik a szakmai gyakorlat körében történő szolgálatteljesítés az uniós együttműködésre felajánlásra kerülő katonai szervezeteknél is.

A Hft. 25. §-ának módosítása emellett konkretizálja az ösztöndíjas hallgatók tanulmányi időszak alatti szolgálati igénybevételének körét, illetve - a katonai felsőoktatás integrációjára tekintettel - a szakváltoztatás lehetőségét.

A 47. §-hoz

A törvény a tandíjfizetés rendjét szabályozza újra, lehetővé téve az előre egy összegben, illetve az intézmény által meghatározott módon, részletekben történő befizetést.

A 48. §-hoz

A törvény a kreditrendszer bevezetésének következményeit vezeti át a törvény illetményeket meghatározó táblázatán, a járandósági mértékek felülvizsgálata nélkül.

A 49-50. §-hoz

A törvény a Hjt. hatálybalépésével összefüggésben a honvédelmi ágazaton kívüli törvények kis terjedelmű pontosítását irányozza elő.

A foglalkoztatás elősegítéséről és a munkanélküliek ellátásáról szóló 1991. évi IV. törvény 41/A. §-ának (2) bekezdése 2002. január 1-je óta a katonák esetében nem eredményez felmentést a Hjt.-re hivatkozás elmaradása miatt, amelynek pótlása indokolt.

A bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvényt pedig azért szükséges kiegészíteni, mivel a szerződéses állományba vételhez szükséges nyilvántartásból történő adatkérés lehetősége jelenleg - a hivatásos állományba vételtől eltérően - törvény által nem megengedett.

-----STARTING---POINT---VEGE---

Az 51. §-hoz

A törvény hatálybalépését - a tanulmányi év fordulójára is tekintettel - 2004. augusztus 1-jében jelöli meg.

A záró rendelkezések közül kiemelendő a (2) bekezdés, amely 2004. november 1-jei fordulónappal megemeli az özvegyi nyugdíj mértékét, figyelemmel a társadalombiztosítás általános szabályai szerint megvalósult 25%-os özvegyinyugdíj-emelésre.