2016. évi CV. törvény indokolása

a Nemzetközi Vasúti Árufuvarozásról szóló Megállapodás (SzMGSz) és Mellékletei 2015. és 2016. évi módosításaival egységes szerkezetben történő kihirdetéséről

-----STARTING---POINT---ALTALANOS---

Általános indokolás

A törvény célja a Nemzetközi Vasúti Árufuvarozásról szóló Megállapodás (SzMGSz) és Mellékletei 2015. és 2016. évi módosításainak egységes szerkezetben történő kihirdetése. Hazánk az SzMGSz-nek 2002. január 1-jétől részese.

Az SzMGSz-t a keleti (az európai volt szocialista) országok vasúttársaságai az egymás közötti vasúti forgalom szabályozására kötötték 1951-ben. 1954-56 között csatlakozott hozzá néhány ázsiai, távol-keleti ország (pl. Mongólia, Kína, Észak-Korea, Vietnám). 1991-ben az alapító tagok kiléptek a megállapodásból, így Magyarország is, majd 2001. szeptemberben hazánk újból csatlakozott az SzMGSz-hez. A csatlakozásról a 170/2002. (VIII. 7.) Korm. rendelet rendelkezett, amellyel egyúttal az SZMGSZ is kihirdetésre került.

Az SzMGSz rögzíti a vasúton történő áruszállításhoz kapcsolódó áruátvétel, szállítás és az átvevőhöz való eljuttatás rendjét, a szállítási szerződés megkötésének előírásait, a vasúti fuvarlevél tartalmi követelményeit, az áruszállítás határidejének és költségviselésének rendjét, a különleges feltételeket megkövetelő áruszállítás (kémiai-vegyi, illetve gyúlékony anyagok, hosszú méretű, túlsúlyos, gyorsan romló, fagyveszélynek kitett, illetve veszélyes áruk, gépjárművek és konténerek, illetve élőállatok szállítása) szabályait, a vasúti áruszállítás felelősségének és kártérítésének kérdéseit.

Az SzMGSz és Mellékletei évente kerülnek módosításra. Az SzMGSz és módosításainak egységes szerkezetben történő kihirdetése legelőször a 2011. évi XXXVII. törvénnyel történt meg. Ezt követően, az SzMGSz és Mellékleteinek 2011. és 2014. közötti módosításai évente kerültek kihirdetésre, a Nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdés d) pontjában foglaltakra tekintettel egy joganyagban, törvényben.

(A 2011. évi módosításokat a 2012. évi CXXXI. törvény, a 2012. évi módosításokat a 2012. évi CXCV. törvény, a 2013. évi módosításokat a 2013. évi CLXXXII. törvény, míg a 2014. évi módosításokat a 2014. évi LXVII. törvény hirdette ki.)

Tekintettel arra, hogy a 2015. évi változások az SzMGSz és Mellékletei tartalmát jelentősen, érdemi módon érintették, ismételten szükségessé vált az egységes szerkezetben történő kihirdetés, amely egyúttal már tartalmazza a 2016. évi módosításokat is.

A 2015. és 2016. évi módosítások érintik a fogalom-meghatározást, az alkalmazás területét, a vasúti fuvarozási kötelezettséget (megszűnik a fuvarozási kényszer, a terveken alapuló kötelező vasúti fuvarozás), a fuvarlevél tartalmi előírásait, a fuvarozási határidőket, a fuvarköltségek és bírságok megfizetését, a fuvarozási szerződés módosításának lehetséges eseteit, a felelősség és mértékének kérdését, a kártérítés mértékét, a záró-rendelkezéseket. Az SzMGSz emellett részletesebben kiegészítésre került a fuvarozás módjával, valamint az áru ellenőrzésének kötelezettségével.

-----STARTING---POINT---RESZLETES---

Részletes indokolás

Az 1. §-hoz

A Nemzetközi Vasúti Árufuvarozásról szóló Megállapodásnak (SzMGSz) és Mellékleteinek a 2015. és 2016. évi módosításaival egységes szerkezetben történő kihirdetéséről rendelkezik.

A 2. §-hoz

Az SzMGSz, valamint annak 2015. és 2016. évi módosításaival egységes szerkezetbe foglalt hiteles orosz nyelvű szövegét, illetve annak hivatalos magyar nyelvű fordítását tartalmazza.

A 3. §-hoz

Az SzMGSz Mellékletei, valamint azok 2015. és 2016. évi módosításaival egységes szerkezetbe foglalt hiteles orosz nyelvű szövegét, valamint annak hivatalos magyar nyelvű fordítását tartalmazza.

A 4. §-hoz

A törvény hatálybalépésével hatályon kívül helyezendő törvényeket nevezi meg, a törvény hatálybalépéséről rendelkezik, és a törvény végrehajtásáért felelős minisztert nevezi meg.