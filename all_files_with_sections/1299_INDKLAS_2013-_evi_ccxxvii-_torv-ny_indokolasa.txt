2013. évi CCXXVII. törvény indokolása

egyes energetikai tárgyú törvények módosításáról

-----STARTING---POINT---ALTALANOS--- 

A törvény elsődleges célja az energetika területén az elmúlt időszakban felmerült gyakorlati problémák és igények kezelése. Ennek keretében:

1. A bányászatról szóló 1993. évi XLVIII. törvény (a továbbiakban: Bt.) módosítása azért szükséges, mert a gyakorlati tapasztalatok alapján a Bt.-ben több olyan rész van, amely a jogalkalmazók részéről kérdéseket vetett fel. A Bt. módosítása tehát elsősorban ezeknek a problémás kérdéseknek a megnyugtató megoldása miatt szükséges módosításokkal, a joghézagokat pótló előírások megalkotásával, illetve dereguláció útján. Emellett a módosítás tartalmazza a föld alatti szénelgázosítás (UCG technológia) részletszabályainak beépítését a Bt.-be. Az UCG technológia a szén természetes előfordulási helyén történő elgázosítását jelenti oly módon, hogy injektáló kutakon (lemélyített fúrólyukakon) keresztül a szén elégetéséhez (oxidációjához) szükséges anyagokat (például: oxigént) juttatnak a szénrétegbe. Az eljárás eredményeképpen ún. szintézisgáz keletkezik, amely különböző mennyiségben tartalmaz hidrogént, szén-monoxidot, metánt, amelyet a megfelelő berendezésekkel fűtésre, energiatermelésre, hidrogén-előállításra, valamint folyékony üzemanyagok gyártására lehet felhasználni a továbbiakban. Fontos kiemelni, hogy a UCG technológia a fúrólyukas bányaművelési technológiával kombinált szénbányászati bányaművelési módszer.

2. A törvény célja továbbá az atomenergiáról szóló 1996. évi CXVI. törvény (a továbbiakban: Atv.) módosítása egyfelől a Polgári Törvénykönyvről szóló 2013. évi V. törvény (a továbbiakban: új Ptk.) kártérítésre, személyiségi jogi jogsérelem következményeire és az Atv. atomkárra vonatkozó rendelkezési közötti összhang megteremtése, másfelől egyes nukleáris biztonsági hatósági eljárásokban a közmeghallgatás tartásának kötelező előírása érdekében. Az atomkár fogalmának nemzetközi jogi meghatározottságára, valamint az Atv.-ben foglalt különös felelősségre vonatkozó rendelkezésekre tekintettel az Atv.-ben továbbra is szükséges fenntartani az atomkár sajátos fogalmát, annak jelenlegi tartalmát megőrizve. Ennek megfelelően a törvény az atomkárra és az azért járó kártérítésre vonatkozó szabályok módosításával tartalmi szempontból fenntartja az atomkár sajátos fogalmát, egyszersmind az atomkár-felelősséggel kapcsolatos szabályok megfogalmazását az új Ptk. személyiségi jogi jogsérelemre és kárfelelősségre vonatkozó rendszeréhez igazítja. A hatásterületre vonatkozó rendelkezéseknek - az Atv. hatályos 11/A. §-a mögötti eredeti jogalkotói szándék figyelembevételével történő - módosításával a nukleáris létesítmény telephelyének vizsgálatához és értékeléséhez, telephelye jellemzőinek és alkalmasságának megállapításához, valamint a nukleáris létesítmény létesítéséhez szükséges engedélyezési eljárásokban az ügyfélként részt vevők köre egyértelmű meghatározást nyer.

3. A villamos energiáról szóló 2007. évi LXXXVI. törvény (a továbbiakban: VET.) módosítása egyrészt lehetőséget teremt az elosztók részére olyan közvilágítási hálózatok üzemeltetésére, amelyek nem az elosztó tulajdonában állnak, másrészt pontosításra kerülnek a földkábelek létesítésére vonatkozó rendelkezések, tekintettel arra, hogy e szabályozás értelemszerűen csak vezetékekre vonatkozhat, az átalakító- és kapcsolóberendezésekre nem.

4. A földgázellátásról szóló 2008. évi XL. törvény (a továbbiakban: Get.) módosításának indoka elsősorban a 2013. július 1-jével bevezetett, a PB-gáz árának hatósági árassá tételével összefüggő pontosítása, továbbá a Get. és a Magyar Energetikai és Közmű-szabályozási Hivatalról szóló 2013. évi XXII. törvény összhangjának megteremtése a Magyar Energetikai és Közmű-szabályozási Hivatal (a továbbiakban: Hivatal) elnökének biztosított rendeleti felhatalmazásaira tekintettel.

5. A víziközmű-szolgáltatásról szóló 2011. évi CCIX. törvény (a továbbiakban: Vksztv.) hatálybalépése óta számos olyan jogalkalmazási tapasztalat halmozódott fel, amely időszerűvé tette a törvény módosítását. A módosítás célja továbbá a gyakorlatban tapasztalt joghézagok megszüntetése, valamint a felhasználók vagyoni érdekeinek fokozott védelme, továbbá a szociális közműszolgáltatás területén megvalósított jogalkotás eredményeihez való felzárkózás megvalósítása. A VET. és a Get. hasonló szabályozását követően indokolt és hiánypótló jelentőséggel bír a „védendő felhasználók” intézményének szabályozása a Vksztv.-ben. A szabályozás közvetlen kapcsolatba hozható a rezsicsökkentési törekvésekkel, mert azokon a legrászorultabb családokon segít, akiket különleges - és alapvetően a rezsi kiadásokhoz kapcsolódó - kedvezményekben korábban jogszabály a víziközmű-szolgáltatás vonatkozásban nem részesített. A törvény - az EU vonatkozó irányelve alapján - egyértelművé teszi, hogy csak a szociális ellátásról szóló külön jogszabályban meghatározott szociálisan rászoruló felhasználó, valamint a fogyatékkal élők számára biztosítana az igényeiknek megfelelő különleges bánásmódot, amelyet a törvény és a végrehajtására kiadott kormányrendelet tovább részletez (pl. részletfizetés, fizetési haladék, mérési-, leolvasási-, számlázási-, díjfizetési különleges elbánás). A törvény megteremti a lehetőséget a jelenlegi víziközmű-szolgáltatók előtt is, hogy más szervezethez hasonlóan élhessenek a Vksztv.-ben biztosított adókedvezményekkel a víziközmű-vagyon ellátásért felelősre történő átruházásánál. A bírságolási szabályok törvényi keretek közé helyezésével a törvény új eszközt ad a Hivatal kezébe a szankcionálási lehetőségek területén, ugyanakkor megfelelő garanciális szabályokat is tartalmaz: új melléklettel bővíti ki a Vksztv.-t, melyben a kiszabható bírság mértékét határozza meg. A törvény a Vksztv. első átfogó módosítása, amelynek lényeges részét képezi a törvényalkotási szintre tartozó szabályozási tárgyaknak - például a fizetési kötelezettség (bírság) - felvétele a Vksztv. rendelkezései közé.

6. A törvény a továbbiakban megteremti annak lehetőségét, hogy amennyiben a kéményseprő-ipari közszolgáltatási szerződés valamely területen megszűnik, és az ellátásért felelős önkormányzat bármely okból nem tud újabb szerződést kötni a feladat ellátására, akkor a kormányrendeletben kijelölt állami szerv jelölhessen ki közérdekű közszolgáltatót. Ennek eredményeként nem maradhat olyan település, ahol a kéményseprő-ipari közszolgáltatás hiányában az ellenőrzés és az esetleges tisztítás elmaradása az élet- és vagyonbiztonságot veszélyeztető helyzetet okozna.

-----STARTING---POINT---RESZLETES---

Az 1. §-hoz

A Bt. 10. § (1) bekezdésének módosítása a koncesszióról szóló 1991. évi XVI. törvény rendelkezéseivel való összhangot teremi meg, továbbá törli a már idejét múlt hivatkozásokat.

A bányászati koncesszió sajátosságai közé tartozik, hogy a pályázó az ajánlatát munkaprogram keretében köteles kidolgozni és benyújtani. Tekintettel arra, hogy a koncessziós törvény elsősorban a „munkaprogram” kifejezést használja, illetve a koncessziót a miniszter kutatásra, feltárásra és kitermelésre együtt írja ki, kérdéseket vetett fel a pályázóknál, hogy a munkaprogram pontosan mit kell tartalmazzon, és a teljes tevékenységre ki kell-e terjedjen. A gyakorlati tapasztalatok azt mutatják, hogy a kitermelési időszakra a koncessziós pályázatok benyújtásának időpontjában nehezen prognosztizálhatóak előre a szükséges feladatok, amely így a munkaprogramnak ezt a részét túl általánossá és nehezen elkészíthetővé teszi, illetve bizonytalan helyzetbe hozza a koncessziós szerződést aláíró mindkét felet. Ennek megfelelően, mivel a kutatási időszakra pontosan meghatározhatóak a feladatok, így szükséges a munkaprogram fogalmának pontos definiálása, egyértelmű meghatározása a Bt. 12. § (2) bekezdésének módosításával.

A föld alatti szénelgázosításra vonatkozó szabályok bevezetése, másrészt a szénhidrogén kitermelésre vonatkozó szabályozás egyértelműbbé tétele és a könnyebb hivatkozhatóság érdekében szükséges.

A módosítás indoka a Bt. bányászati (kutatási) jogvesztéssel kapcsolatos rendelkezéseinek összhangba hozatala a bányatelek nélkül végezhető feltárási és kitermelési tevékenység hatályával.

A vízügyi hatósági feladatok ellátási szervezetrendszerének átalakítása miatti módosítások.

A Bt. 36. § (5a) bekezdése kimondja, hogy a használaton kívüli bányászati célú mélyfúrások - főszabály szerinti - tájrendezését 2013-tól kezdődően, meghatározott ütemezés szerint kell végrehajtani, amelynek legkésőbb 2027. december 31-ig le kell zajlania. Szükséges azonban ezen határidőket módosítani a rendelkezés hatálybalépése után észlelt tapasztalatok és a bányavállalkozók visszajelzései alapján. A főszabály ugyanis a tájrendezés elvégzése, amely alól akkor lehet mentesülni, ha a mélyfúrás tulajdonosa a mélyfúrás más célú hasznosítását megkezdi. A bányavállalkozók visszajelzései alapján a kutak egy részének a felszámolása és tájrendezése indokolatlan, mert más célú hasznosításra is alkalmasak lehetnek például mezőgazdasági célra használt vízkivétel. Ezeket a kutakat a bányavállalkozók értékesíteni szándékoznak, és csak a kút új tulajdonosának célszerű a más célú hasznosítás engedélyezését megkezdeni, mert az új tulajdonos tudja majd megmondani, hogy milyen célra hasznosítja azt. Az értékesítési és újrahasznosítási szándékra tekintettel ezek kutak esetében nem célszerű a kútfelszámolást és tájrendezést elvégezni, mert más célra még hasznosítható kutak használhatatlanná válnak, és a tájrendezési költségeket sem kell felesleges megfizetni. Ugyanakkor a kutak értékesítése - tekintettel arra, hogy állami tulajdonban is nagyszámú kutak vannak - hosszabb időt vesz igénybe, emiatt nem teljesíthető a Bt. 36. § (5a) bekezdésében foglalt rendelkezés, így az előírt határidőt két évvel célszerű meghosszabbítani. A használaton kívüli bányászati célú mélyfúrások tájrendezési kötelezettségére vonatkozó szabály végrehajtása ezért a 2015. évtől kezdődik, megtartva a hatályos jogszabályi előírás szerinti 2027-es véghatáridőt, mely időtartamhoz igazítottuk az évenkénti kötelezően teljesítendő részt. A módosítás szerint így elegendő idő áll a bányavállalkozók rendelkezésére ahhoz, hogy felmérhessék a tulajdonukban lévő mélyfúrásokat, értékesítsék, illetve a más célú hasznosítást megkezdjék, és ezt követően már csak a nem hasznosított kutak tájrendezési feladataira kell koncentrálniuk.

A Bt. 38. §-a kiegészítésének indoka, hogy a Bt. elrendeli a használaton kívüli mélyfúrások tájrendezését. Ezen kutak száma több ezer. Amennyiben az ingatlantulajdonos nem járul hozzá az ingatlan használatához, akkor a tájrendezés nem végezhető el, mert nincs olyan jogszabályi rendelkezés, amely alapján az érintett ingatlan használata biztosítható lenne. A bányabezárás során sem szükséges az ingatlantulajdonos hozzájárulását megszerezni a bányászati tevékenység végzéséhez, éppen az eredeti állapot (újrahasznosítási cél) visszaállíthatósága érdekében. E szabályozási elvre is figyelemmel szükséges a tűrési kötelezettség előírása, mert a tájrendezés egy megvalósult állapot rendezését, tehát az ingatlantulajdonos érdekét is szolgálja.

Az új (9) bekezdés a (8) bekezdésben foglaltak mellett azt a helyzetet rendezi, amikor állami tulajdonban álló ingatlan tekintetében állnak fenn a bányászati célú kisajátítás feltételei, de ebből a tényből adódóan a kisajátítási eljárást nem lehet lefolytatni. Ebben az esetben is szükséges azonban kimondani, hogy az állami tulajdonú ingatlanra szolgalomalapítási eljárást kell lefolytatni, amely alapján a bányavállalkozó tevékenységének végzése megfelelő módon biztosítható.

A Bt. 38. § (10) bekezdéssel kiegészítése mindössze a Bt. 32. § (5) bekezdésében foglalt szabály kodifikációs okokból történő áthelyezése, ugyanis a szolgalommal kapcsolatos rendelkezések között kell elhelyezni a szolgalom alapítását kizáró szabályokat, továbbá pontosítást tartalmaz.

Az új (11) bekezdés pedig kimondja, hogy ha a bányászati létesítmény közutat, vasúti pályát, folyóvizek, csatornák területét érinti, nem lehet szolgalmi jogot alapítani, e területek igénybevételére az érintetteknek megállapodást kell kötni.

A Bt. szabályozási koncepciója azon alapul, hogy a bányászati, illetve gázipari létesítmények elhelyezése, üzemeltetése a magántulajdonban a legkisebb korlátozással járjon. Ezért írja elő a Bt. többek között a vezetékek közterületen történő elhelyezésének követelményét. A Bt. 38/A. § új (5a) bekezdése a 27/2010. (III. 5.) AB határozatnak megfelelően kizárja a vezetékjog vagy használati jog alapítását közterület esetében elosztóvezetékre, illetve a Bt. 38/A. § (1) bekezdésében meghatározott létesítményre.

Az Európai Bizottság 2013. november 20-án kelt indokolással ellátott véleményében fenntartotta a korábbi álláspontját a szén-dioxid geológiai tárolásáról, valamint a 85/337/EGK tanácsi irányelv, a 2000/60/ЕK, a 2001/80/EK, a 2004/35/EK, a 2006/12/EK és a 2008/1/ЕK európai parlamenti és tanácsi irányelv, valamint az 1013/2006/EK rendelet módosításáról szóló, 2009. április 23-i 2009/31/EK európai parlamenti és tanácsi irányelv átültetésével kapcsolatosan. Az Európai Bizottság felkérte Magyarországot a szükséges intézkedések megtételére, amely a Вt. technikai pontosításával teljesíthető.

A 2. §-hoz

Szövegcserés módosító rendelkezések, különösen az 1. § (2) és (3) bekezdésével összefüggésben.

A Bt. 22/A. § (13) bekezdés módosítása vonatkozásában szükséges megszüntetni a jogszabály által kialakított (12 000 km2 hagyományos és 12 000 km2 nem hagyományos szénhidrogének közötti) különbséget a hagyományos és nem hagyományos kutatási területek kapcsán, mivel az érintett ásványi nyersanyag ugyanaz és az előfordulásai térben is átfednek egymással, pusztán a kitermelési technológia az eltérő. Tekintettel erre a kutatási joggal lefedhető terület nagyságát egységesen 15 000 km2-ben szükséges megállapítani.

A Bt. 30. § (4) bekezdésének módosítása azért szükséges, mert a mélyműveléses ércbánya esetében a kitermelési tevékenységhez szükséges bányatérségek (függőleges akna, lejtős akna, főfeltáró vágatok, szellőztetési és vízemelési rendszer) kiépítése jelentős anyagi ráfordításokat igényel, és a bányászati tájrendezést követően az új bánya nyitása ezeknek a bányatérségeknek a kialakítását ismételten megköveteli, ez pedig jelentős anyagi ráfordítást igényel, szemben a külfejtéses bányákkal. Emellett a mélyműveléses ércbányák hosszabb ideig történő szüneteltetése tájsebet nem okoz, a felszínen hatásai nincsenek.

A 3. §-hoz

Hatályon kívül helyező rendelkezések.

A 4. §-hoz

Annak érdekében, hogy a nukleáris létesítménnyel kapcsolatos nukleáris biztonsági hatósági eljárásokban részt vevő ügyfelek köre már a biztonsági övezet kijelölését megelőzően azonosítható legyen, a törvény ezen övezet kijelölését megelőző eljárásokban is egyértelműen meghatározza a nukleáris létesítmény hatásterületét és ezen keresztül a hatósági eljárásokban részt vevő ügyfelek körét az Atv. hatályos 11/A. §-a mögötti eredeti jogalkotói szándék figyelembevételével.

Az 5. §-hoz

A közigazgatási hatósági eljárásokban a közmeghallgatás tartására vonatkozó szabályokat a közigazgatási hatósági eljárás és szolgáltatás általános szabályairól szóló 2004. évi CXL. törvény tartalmazza. E rendelkezések alapján jogszabályban meghatározott esetekben kötelező a közmeghallgatás tartása, egyéb esetekben az az eljárást folytató hatóság mérlegelésének függvénye. A § meghatározott nukleáris biztonsági engedélyezési eljárásokban kötelezővé teszi a közmeghallgatás tartását. A részleteket kormányrendelet szabályozza.

A 6. §-hoz

Az emberélet elvesztése, a személyek testi épsége és egészsége megsértése esetén az új Ptk. sérelemdíj mértékére vonatkozó rendelkezései, az egyéb (vagyoni) atomkárok esetében pedig az új Ptk. szerződésen kívül okozott károk megtérítésére vonatkozó rendelkezései alkalmazandóak az atomkár okozása esetén járó pénzbeli elégtétel megállapítása során.

A 7. §-hoz

Az új Ptk. a kártérítéssel kizárólag a vagyoni károk megtérítését teszi lehetővé, a személyiségi jog megsértése körébe tartozó nem vagyoni sérelem esetén az új Ptk. alapján sérelemdíj követelhető, mely igény érvényesítésére az új Ptk. a kártérítési igény érvényesítésétől részben eltérő szabályokat állapít meg. Ehhez kapcsolódóan az új Ptk. fogalomrendszerében a „kár” és a „kártérítés” fogalmak kizárólag a vagyoni károkat és az ezekért járó kártérítést jelölik.

Az atomkár fogalmát a hatályos Atv. a 24/1990. (II. 7.) MT rendelettel kihirdetett, az atomkárokért való polgári jogi felelősségről Bécsben 1963. május 21-én kelt nemzetközi egyezményben foglaltakra figyelemmel állapítja meg. Ennek megfelelően az Atv. 2. § 23. pontja alapján az atomkár a (vagyoni) károkon kívül az emberélet elvesztését, a személyek testi épsége és egészsége megsértését - mint a hatályos Ptk. fogalomhasználatában nem vagyoni károkat - is magában foglalja.

Az atomkár fogalmának nemzetközi jogi meghatározottságára, valamint az Atv.-ben foglalt különös felelősségre vonatkozó rendelkezésekre tekintettel az Atv.-ben továbbra is szükséges fenntartani az atomkár sajátos fogalmát, annak jelenlegi tartalmát megőrizve. Ezen túl, az atomkár okozása esetén követelhető „kártérítés” fogalmát a törvény az „atomkár megtérítése” fogalomra módosítja az Atv. érintett rendelkezéseiben, annak érdekében, hogy az atomkár-felelősséggel kapcsolatos szabályok az új Ptk. személyiségi jogi jogsérelemre és kárfelelősségre vonatkozó rendszerében is alkalmazhatóak legyenek.

Ennek megfelelően, a módosítás atomkárra vonatkozó szabályozáshoz kapcsolódóan az atomkár fogalmának, valamint az Atv. atomkár-felelősségre vonatkozó fejezete szabályainak módosítását tartalmazza.

A 8. §-hoz

Felhatalmazó rendelkezéseket tartalmaz.

A 9. §-hoz

Hatályát vesztő rendelkezéseket tartalmaz.

A 10. §-hoz

Az ágazati szabályozás elmúlt időszaki változásaival összefüggő módosítások átvezetése a Magyar Szénhidrogén Készletező Szövetség működésére vonatkozó részletszabályokon, így a Szövetség felhatalmazása arra, hogy biztonsági tárolóban tulajdont szerezzen, valamint a tagi hozzájárulásból eredő bevételének megtervezésére vonatkozó előírások pontosítása.

A 11. §-hoz

A VET. 99. §-a tekintetében: a pontosítás szükségességének oka, hogy az engedélyes és az engedélyköteles tevékenység végzéséhez szükséges eszköz tulajdonosa nem minden esetben esik egybe. A módosítást követően más engedélyes kijelölésére irányuló eljárás esetén ez esetben a Hivatal a más engedélyest kijelölő határozatában (a továbbiakban: kijelölő határozat) az eszköz tulajdonosát is kötelezheti a folyamatos és biztonságos villamosenergia-ellátáshoz és -termeléshez, átvitelhez, elosztáshoz, szolgáltatáshoz, kereskedelemhez, rendszerirányításhoz szükséges eszközök üzemeltetésre történő átadására, költségalapú díj ellenében.

A kijelölt más engedélyes az üzemeltetési tevékenységet a kijelölő határozatban foglaltak szerint végzi. A korábbi engedélyes jogait és kötelezettségeit a Hivatal a kijelölő határozatban korlátozza. A korlátozás során a szükségesség és arányosság követelményét be kell tartani.

Más engedélyes kijelölése esetén, ha az engedélyes nem azonos az engedélyköteles tevékenység végzéséhez szükséges eszköz tulajdonosával, az eszköz tulajdonosa köteles a kijelölés és az üzemeltetés során együttműködni. Az együttműködési kötelezettség megszegése esetén a Hivatal az engedélyköteles tevékenység végzéséhez szükséges eszköz tulajdonosát a kötelezettsége teljesítésére, illetve ennek eredménytelensége esetén bírságot szab ki rá.

A más engedélyes kijelölése esetén a más engedélyest az azonos működési engedéllyel rendelkezők közül önkéntesen kötelezettséget vállalók közül jelöli ki a Hivatal. Önkéntes kötelezettségvállalás hiányában az üzemeltetési tevékenység végzésére az azonos működési engedéllyel rendelkezők közül jelöl ki engedélyest a Hivatal. E rendelkezések nem alkalmazandók a VET. 99. § (1a) bekezdés szerinti, átviteli rendszerirányítóval kapcsolatos kijelölési eljárás során.

A VET. 99/A. §-a tekintetében: a közbiztonság érdekében a Hivatal a közvilágítási berendezések üzemeltetésére más közvilágítási engedélyest vagy elosztót jelölhet ki, ha a közvilágítási üzemeltetési engedélyes vagy a közvilágítási elosztó hálózat üzemeltetése tekintetében az elosztó a VET.-ben, a végrehajtására kiadott jogszabályokban vagy a Hivatal által kiadott határozatokban foglalt, közvilágítással kapcsolatos kötelezettségét megszegi, és ezzel veszélyezteti a közvilágítás folyamatos biztosítását. E rendelkezés nem zárja ki a VET. 96. §-ában foglalt jogkövetkezmények alkalmazhatóságát. A VET. 96. § és az e § szerinti rendelkezések biztosítják a fokozatosság elvét, azonban az e § szerinti rendelkezések mérlegelési jogot is biztosítanak a Hivatal számára, hogy szükség esetén a VET. 96. § szerinti jogkövetkezmények alkalmazása nélkül is sor kerülhessen más közvilágítási engedélyes kijelölésére.

A más közvilágítási üzemeltetési engedélyes kijelölése esetén a Hivatal a más közvilágítási üzemeltetési engedélyest a közvilágítási üzemeltetési engedélyesek és az elosztók közül jelölheti ki.

A más közvilágítási üzemeltetési engedélyes a kijelölését követően köteles az üzemeltetéssel kapcsolatos kérdésekről a korábbi engedélyessel vagy a közvilágítási berendezés tulajdonosával, továbbá szükség esetén a közvilágítási berendezés tartószerkezeteken és létesítményekben történő elhelyezéséről azok tulajdonosával megállapodni. A megállapodással összefüggő egyéb kérdések tekintetében a VET. 99. § (6) bekezdésében foglaltakat kell alkalmazni.

A VET. 168. § (15a) bekezdése tekintetében: a más engedélyes kijelölésére irányuló eljárással összefüggő módosítás. Bírósági felülvizsgálat iránti kérelem esetén - az ellátásbiztonságra tekintettel - nincs helye a végrehajtás felfüggesztésének.

A VET. 170. § (1) bekezdése tekintetében: pontosító rendelkezés a törvény belső koherenciája érdekében.

A VET. 178/J. §-a módosításával egyértelművé válik, hogy a 132 kV-nál kisebb feszültségű hálózatok esetében a földkábellel történő megvalósítás csak a vezetékekre vonatkozik, a hálózathoz tartozó csatlakozó- és kapcsolóberendezésekre nem.

A 12. §-hoz

A kodifikációs jellegű szövegcserés módosításokon túl e § egyértelműsíti a hálózati engedély és a közvilágítási engedély viszonyát azzal, hogy a hálózati engedélyes közvilágítási engedélyt is szerezhet. A jelenleg hatályos jogszabályi környezet alapján ugyanis a hálózati engedélyeseknek csak a saját tulajdonukban lévő ún. közvilágítási elosztó hálózat üzemeltetésére van lehetőségük.

A 13. §-hoz

Indokolt a PB-gáz fogalmának törvényi szinten történő meghatározása annak érdekében, hogy a termék azonosítható legyen.

A törvény pontosítja a fogyasztásmérő berendezések éves leolvasásra vonatkozó szabályait, mivel előírja, hogy - többek között - a felek a Get. 100. § (3a) bekezdésében előírt határidőnél eltérő időpontban is megállapodhatnak.

A Get. 119. §-a kiegészítésének indoka, hogy szükséges annak tételes meghatározása, mely kötelezettségek megszegése esetén alkalmazhat szankciót a Hivatal a PB-gáz forgalmazókkal és PB-gáz kiskereskedőkkel szemben.

A miniszteri rendeletre vonatkozó pontosítás célja a Get. és a Magyar Energetikai és Közmű-szabályozási Hivatalról szóló 2013. évi XXII. törvény összhangjának megteremtése a Hivatal elnökének biztosított rendeleti felhatalmazásokra tekintettel.

Annak érdekében, hogy a Hivatal az elsősorban a lakossági fogyasztókat érintő egyetemes szolgáltatás árának meghatározása érdekében naprakész információkkal rendelkezzen, szükséges a Get. 141/F. §-ának kiegészítése egy új (2) bekezdéssel, amelynek értelmében az egyetemes szolgáltató köteles a földgáz-kereskedelmi szerződéseit azok megkötését követően a Hivatal részére megküldeni.

A 14. §-hoz

Szövegcserés módosítások, elsősorban a „PB-gáz” fogalmának értelmező rendelkezésben történő meghatározására tekintettel.

A 15. §-hoz

Hatályon kívül helyező rendelkezések.

A 16. §-hoz

Hatályát vesztő rendelkezés.

A 17. §-hoz

A védendő felhasználó jogintézménye alkalmazásához elengedhetetlen fogalom-meghatározás, amely a VET.-ben és a Get.-ben foglaltak szerint került megfogalmazásra.

A 18. §-hoz

A Vksztv. 8. § (4) bekezdése szerint a más, nem víziközmű-üzemeltetési jogviszonyban álló szervezettől történő víziközmű-vagyon ellátásért felelős általi megszerzése esetén, az átruházó felet adómentesség illeti. Ugyanezt a mentességet a Vksztv. nem biztosította a víziközmű-üzemeltetési jogviszonyban álló szervezettől történő vagyonszerzés esetére. A törvény ezt a hiányt pótolja.

A 19. §-hoz

Az egységes elektronikus közműnyilvántartásról szóló 324/2013. (VII. 19.) Korm. rendelet hatálybalépése miatt indokolt volt törvényi szinten is egyértelműsíteni, hogy a víziközmű-szolgáltató díjmentesen adja át a feladatkörébe tartozó publikálandó objektumokat az e-közműt üzemeltető szervezet részére.

A 20. §-hoz

A Vksztv. jelenleg hatályos rendelkezései kizárólag a bírság kiszabásának eseteit, illetve a bírság kiszabásakor a hatóság által mérlegelendő körülményeket nevesíti. A bírság mértékére nem ad eligazítást, a felhatalmazó rendelkezések kormányrendeleti szintre utalták a maximális bírságtételek meghatározását. Magyarország gazdasági stabilitásáról szóló 2011. évi CXCIV. törvény 29. § (1) bekezdése szerint „Fizetési kötelezettséget előírni, a fizetésre kötelezettek körét, a fizetési kötelezettség mértékét, a kedvezmények, mentességek körét és mértékét megállapítani kizárólag törvényben, vagy törvény felhatalmazása alapján önkormányzati rendeletben lehet”.

A hivatkozott törvény szerint a Vksztv.-ben szükséges meghatározni a bírságtételeket. A módosítással beiktatott új 40/A. és 40/B. §-ok, valamint a 2. melléklet a Vksztv. ezen hiányosságait pótolják.

A 21. §-hoz

A szociális közműszolgáltatás területén megvalósított jogalkotás tette szükségessé, hogy azok a felhasználók nagyobb védelmet kapjanak a szolgáltatóval szemben, akik a díjakat rendszeresen és rendben fizetik. Ezt a célt szolgálja az a megoldás, hogy a bekötési vízmérő helyett meghatározott feltételek teljesülése esetén az elszámolás alapja a mellékvízmérőn mért fogyasztás legyen [Vksztv. 52. § (2) bekezdésének módosítása és az új (2a) bekezdés]. Ugyanis koherenciazavart eredményez, hogy a Vksztv. 2013-ban kihirdetett végrehajtási rendeletébe a szociális közműszolgáltatás egyes elemei már beépültek, miközben a törvényi szabályozás változatlan maradt.

A Vksztv. 52. § (3) bekezdésének módosítása egyrészt a normavilágosság célját szolgálja, másrészt elismeri azt, hogy az optimális szabályozási szintet a Vksztv. egyes rendelkezéseinek végrehajtásáról szóló 58/2013. (II. 27.) Korm. rendelet jelenti, amelynek 62. §-a a megfelelő tartalmú részletszabályokat rögzíti.

Az emberi fogyasztásra szánt víz minőségéről szóló, 1998. november 3-i 98/83/EK tanácsi irányelv 6. cikk (1) bekezdés a) pontjában rögzített, az emberi fogyasztásra szánt közüzemi víz minőségi követelményeire vonatkozó tagállami kötelezettség teljesíthetősége miatt szükséges a szolgáltatót felhatalmazni a jellemzően a bekötési vízmérőnél azonosítható szolgáltatási ponton túli, a szolgáltató felelősségi körébe nem tartozó csőhálózati szakaszok és kapcsolódó szerelvények időszakos szakmai felülvizsgálatára. További, kiegészítő indokként említhető, hogy a mellékvízmérőn alapuló elszámolási mód esetén a víziközmű-szolgáltatónak méltányos érdeke fűződik ahhoz is, hogy az illegális vételezéssel leginkább érintett vezetékszakaszok (bekötési vízmérőtől a mellékvízmérőig) ellenőrzéséhez többletjogosítványokat kapjon. E célokat szolgálja az 52. § (4) bekezdésének módosítása.

A 22. §-hoz

Több esetben a védendő felhasználókra vonatkozó jogszabályi feltételeket kielégítő felhasználók nem rendelkeznek ismerettel arról, hogy létezik számukra jogszabályi védelem abban az esetben is, ha már fizetési késedelembe estek. Ez esetben a víziközmű-szolgáltató elsődleges feladata, hogy a bajba került felhasználókat tájékoztassa az őket megillető kedvezményekről és azok érvényesítésének módjáról. A szociálisan rászorultak adósságspirálba kerülésének kockázata így jelentősen csökkenthető.

A Vksztv. 58. § (4) bekezdésében a lakossági felhasználó felszólítására vonatkozó szabályok körültekintőbb megfogalmazása szükséges arra való tekintettel, hogy a (3) bekezdésben előírt kétszeri felszólítás formai követelményeit is rögzítse a jogszabály, másrészt egyszerűsíteni volt indokolt az eljárást annyiban, hogy a népegészségügyi szakigazgatási szerv értesítését elegendő előírni a lakossági felhasználó második értesítésével egyidejűleg.

A Vksztv. 58. § (7) bekezdésének módosítását alapvetően a normavilágosság követelményeinek való megfelelés tette szükségessé, de egyúttal az új Ptk.-ban a kontraktuális felelősség vonatkozásában megjelenő új szabályokhoz történő igazodást is szolgálja a módosítás a „felróhatóság” szó mellőzésével.

A 23. §-hoz

A Vksztv. új 58/A. §-a a védendő felhasználókra vonatkozó alapvető szabályokat, a csoportba sorolásuk ismérveit, a nyilvántartásba vételt mint a jogosultság igénybe vételének előfeltételét rögzíti. Az 58/B-58/D. §-ok a védendő felhasználókat megillető, törvényben nevesített kedvezmények körét és igénybevételük legalapvetőbb szabályait határozzák meg. A normaszöveg mintájául a villamos energia- és a gázszolgáltatásban évek óta alkalmazott rendelkezések szolgáltak.

A 24. és 28. §-hoz

A Vksztv. új 61/A. §-a a törvény adatkezelésre vonatkozó fejezetébe épülve meghatározza a védendő felhasználókról szóló nyilvántartás legalapvetőbb szabályait. Itt került rögzítésre, hogy az adatkezelés mely adatokra terjed ki. Meghatározásra kerül a nyilvántartásba vétellel összefüggésben a felhasználó a víziközmű-szolgáltató és a jogosultságot igazoló hatóság és más szereplő feladata, a nyilvántartás, illetve a jogosultság időszakos felülvizsgálatának feltételrendszere, továbbá az is, hogy a nyilvántartásban rögzített adatok milyen megszorításokkal adhatók tovább más szervek és hatóságok részére.

A Nemzeti Víziközmű Nyilvántartás létrehozásának szükségességét az indokolja, hogy a vízközműszolgáltatás területén központi és közhitelesnek tekinthető adatbázis jelenleg sehol sem működik az országban. Tekintettel arra, hogy az ivóvízhez való hozzáférés biztosítása Alaptörvényben előírt feladat, ezért az ivóvízellátással - vele együtt a szennyvízelvezetéssel, illetve a víziközműrendszereket működtető szervezet és intézményrendszerrel - kapcsolatba hozható valamennyi adat kiemelt közérdeklődésre tart számot. Szabályozott keretek között történő hozzáférést a társadalom számára feltétlenül biztosítani kell. Ezt az elvárást erősíti a másik oldalról az információs önrendelkezési jogról és az információszabadságról szóló 2011. évi CXII. törvény III., „A közérdekű adatok megismerése” című fejezetének számos előírása.

Ahhoz tehát, hogy a víziközmű-szolgáltatás területén megfelelő módon elérhető és transzparens adatstruktúrával rendelkező adatbázisból közérdekből nyilvános adatot lehessen igényelni, a Nemzeti Víziközmű Nyilvántartást létre kell hozni. A feladat telepítésénél csak olyan, az ágazat teljes vertikumára megfelelő rálátással, és az ehhez szükséges kompetenciákkal rendelkező szervezetre lehetett gondolni, aki a ráruházott hatáskörben az adatok hitelesítését elvégzi, és kimondja azokról, hogy megfelel a közhitelesség követelményének. Ez a szervezet a Magyar Energetikai és Közmű-szabályozási Hivatal.

A Nemzeti Víziközmű Nyilvántartás, mint közhiteles nyilvántartás lehet az egyetlen forrása a víziközmű-szolgáltatás tárgykörét érintő adatoknak, a bíróságok, a közigazgatási hatóságok és a nyomozó hatóságok előtt folyamatban lévő ügyek intézéséhez. A társhatósági megkeresésekre a Nyilvántartás hiányában a Magyar Energetikai és Közmű-szabályozási Hivatal pillanatnyilag nem szolgáltathat hitelesnek tekinthető információt.

A 25. §-hoz

A Vksztv. hatályos szövege adós maradt a víziközmű-fejlesztési hozzájárulás legáltalánosabb alkalmazási körének, nevezetesen az új bekötővezeték létesítéséhez kapcsolódó fizetési kötelezettség szabályozásával. A módosítás ezt a hiányt pótolja.

A 26. §-hoz

Felhatalmazó rendelkezés törvénybe iktatása szükséges azért, hogy a védendő felhasználókra vonatkozó részletszabályok kormányrendeleti szinten megalkothatók legyenek.

A mellékvízmérőkön mért fogyasztáson alapuló elszámolási mód bevezetésével egyidejűleg számos olyan részletkérdést szükséges jogszabályban rendezni, ami egyrészt az átállás folyamatát, másrészt a felhasználók és a víziközmű-szolgáltatók méltányolható érdekeit figyelembe veszi. Az ehhez szükséges felhatalmazó rendelkezést szintén szükséges törvénybe foglalni.

A 27. §-hoz

Az átalánydíjas felhasználási helyek döntő többségénél az elszámolás elsősorban a meglévő műszaki adottságok miatt történik átalánydíj alapján. A bekötési vízmérő felszereléséhez műszaki és jogi értelmű feladatok is kapcsolódnak. A fogyasztásmérő elhelyezés megvalósíthatóságának kulcstényezője a felhasználó. A felhasználási helyen a fogyasztásmérő berendezés elhelyezését biztosító ivóvízmérési hely (szennyvízmérési hely) nem a víziközműszolgáltató tulajdona.

A jelenleg hatályos jogszabályi rendelkezés a felhasználók együttműködésének kötelezettségét megfogalmazza, azonban az együttműködés formájának meghatározására sem a jelenleg hatályos törvény, sem a végrehajtásáról szóló kormányrendelet nem ad egyértelmű választ.

A megvalósítás során előfordulhat, hogy egy átalánydíjas felhasználási hely egyszerre több ivóvíz bekötővezetéken keresztül van bekapcsolva a víziközmű-szolgáltatásba és ezzel párhuzamosan egy ivóvíz bekötővezeték egyszerre több átalánydíjas felhasználási helyet is elláthat, így az esetek egy részénél a fogyasztásmérő berendezés elhelyezése nem csak egy egyszerű közüzemi-szerződés módosítást, hanem új közüzemi-szerződés létrehozását is megköveteli.

Azon jogalkotói szándék teljesüléséig, miszerint az átalánydíjas felhasználási helyek tekintetében a fogyasztásmérő berendezés elhelyezése megtörténjen, a jogszabály a jelenlegi formájában is lehetőséget biztosít az átalánydíj alapján történő elszámolásra, így a teljesítés határidejének módosítása előnyösen érinti a felhasználót, hiszen a kapcsolódó feladatok elvégzésére hosszabb időtartamot biztosít, ugyanakkor nem érinti hátrányosan a víziközműszolgáltatót.

A 29. §-hoz

Technikai jellegű kiegészítés, a belső piaci szolgáltatásokról szóló, 2006. december 12-i 2006/123/EK európai parlamenti és tanácsi irányelvnek való megfelelés deklarálása érdekében.

A 30. §-hoz

Technikai jellegű rendelkezés a Vksztv. új, 2. melléklettel történő kiegészítéséhez kapcsolódik.

A 31. §-hoz

Szövegpontosító rendelkezés a jogalkalmazás elősegítése, a normavilágosság megteremtése, valamint az időközben végrehajtott szervezeti változások átvezetése végett.

A 32. §-hoz

A hatályon kívül helyező rendelkezések.

A 33. §-hoz

A Szövetség költségvetésének bevételi oldalát tagi hozzájárulások és egyéb bevételek (pl. bérleti díjak) teszik ki. Az egyéb bevételek tervének ismeretében kell a tagi hozzájárulásokat meghatározni, annak érdekében, hogy a várható ráfordításokat fedezzék.

A 34. §-hoz

Az egyes közszolgáltatások ellátásáról és az ezzel összefüggő törvénymódosításokról szóló 2013. évi CXXXIV. törvény módosítását az indokolja, hogy az ideiglenes ellátás megszervezéséhez szükséges adatok már a kijelölő eljárás megindítása előtt a kijelölő állami szerv (a hivatásos katasztrófavédelmi szerv területi szerve) rendelkezésére álljanak, a minél gyorsabb és hatékonyabb intézkedések megtétele érdekében.

A Magyarország 2014. évi központi költségvetését megalapozó egyes törvények módosításáról szóló 2013. évi CCIII. törvény a központi költségvetés bevételeként szabályozza a hulladéklerakási járulékot. Emiatt az egyes közszolgáltatások ellátásról és az ezzel összefüggő törvénymódosításokról szóló 2013. évi CXXXIV. törvény (a továbbiakban: Ekt.) hatályos szövegében szereplő hulladéklerakási járulék előirányzatra vonatkozó szabályt módosítja. A törvény az új bekezdés nyitásával egyrészt kodifikációs szempontból szétválasztja a hatályos szabályban egy bekezdésben szereplő szabályt, másrészt a hulladékról szóló 2012. évi CLXXXV. törvényben szereplő szabályokkal összhangban kimondja, hogy a díjfizetési kötelezettség az ingatlanhasználót terheli.

A 35. §-hoz

A közszolgáltatásért felelős önkormányzat értesítése alapján a kijelölt állami szerv hatósági eljárás keretében jelöli ki a közérdekű szolgáltatót. A kijelölésre irányuló eljárásban hozott döntéssel szemben fellebbezésnek és újrafelvételi eljárásnak nincs helye, valamint a meghozott döntés a végrehajtás felfüggesztése iránti kérelemre tekintet nélkül végrehajthatóvá nyilvánítható. Így biztosítható az, hogy mielőbb sor kerülhessen a kijelölésre, ezt követően pedig a közszolgáltatás megfelelő ellátására.

Az állami szerv a kijelölés során az ellátás hatékonyságához, gyorsaságához, gazdaságosságához fűződő közérdeket, továbbá a lakosság méltányos érdekeit veszi figyelembe.

A közérdekű közszolgáltató az önkormányzat által megállapított díj ellenében köteles ellátni a közszolgáltatást a kijelölésben meghatározott időtartamban, amely az új közszolgáltatási szerződés megkötéséig, de legfeljebb 9 hónapra szólhat azzal, hogy a kijelölés egy alkalommal, legfeljebb 3 hónappal meghosszabbítható.

Előfordulhat, hogy nincs olyan közszolgáltató, amelyet az állami szerv a törvényi előírások alapján kijelölhetne a feladat ellátására. Ebben az esetben, a kijelölés megtörténtéig az állami szerv gondoskodik a sormunka keretében ellátandó és a megrendelt műszaki vizsgálatok elvégzéséről.

A sormunkák folyamatos végzése a kémények megfelelő, biztonságos állapotának fenntartását szolgálja. Emellett szükséges rendelkezni a kötelezően megrendelt műszaki vizsgálatok ellátásról is, mert ennek hiányában például újonnan épített vagy felújított, átalakított kémény használatba vétele, tüzelőanyag váltás vagy tüzelőberendezés csere esetén a kémény használatba vétele, vagy meghatározott járat-keresztmetszetűnél nagyobb kémények ellenőrzése, tisztítása nem lenne lehetséges a kijelölt közszolgáltató hiányában.

A közszolgáltatás azonnali beavatkozást igénylő feladatai az élet- és vagyonbiztonságot közvetlenül veszélyeztető helyzetben polgári védelmi szolgálat keretében is elláthatóak, ez azonban kizárólag eseti döntés alapján történhet. A polgári védelmi feladatellátáson keresztül rendszeresen ismétlődő, például a sormunkában végzendő feladatok nem végezhetőek.

A kijelölt közérdekű szolgáltató, vagy annak hiányában az állami szerv az indokolt, a díjakból meg nem térülő költségei megtérítésére a központi költségvetésből a kormányrendeletben meghatározottak szerint tarthat igényt, a megfelelően indokolt igényt a települési önkormányzat továbbítja a kifizetést teljesítő szervhez.

A polgári védelmi szolgálat keretében történő feladatellátás költségét a központi költségvetés megtéríti.

A díjfizetés tekintetében az átmeneti ellátásra a kéményseprő-ipari közszolgáltatásra vonatkozó általános szabályok érvényesülnek: a díjat az ingatlan tulajdonosa, vagy a tulajdonos írásban tett bejelentése alapján az ingatlan használója fizeti meg (ez utóbbi esetben is a tulajdonost terheli a fizetési kötelezettség, ha a használó az előírt határidőben ezt nem teljesíti).

A 36. §-hoz

Az új felhatalmazó rendelkezés beiktatásával a Kormány rendeletben szabályozza a kéményseprő-ipari közszolgáltatás tekintetében is a szolgáltatás ellátásnak kiesése esetére a vonatkozó részletes szabályokat, a díjfizetés és az érintettek közötti elszámolás szabályait, valamint a közérdekű szolgáltató kijelölésére irányuló eljárás lefolytatására jogosult állami szerv kijelölését.

-----STARTING---POINT---VEGE---

A 37. §-hoz

Hatályba léptető rendelkezés.

A 38. §-hoz

Technikai jellegű rendelkezés, a belső piaci szolgáltatásokról szóló, 2006. december 12-i 2006/123/EK európai parlamenti és tanácsi irányelvnek való megfelelés deklarálását a törvényben is elő kell írni.