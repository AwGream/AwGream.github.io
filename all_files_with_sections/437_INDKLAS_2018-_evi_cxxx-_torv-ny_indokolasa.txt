2018. évi CXXX. törvény indokolása

a közigazgatási bíróságokról

-----STARTING---POINT---ALTALANOS--- 

A közigazgatási bíráskodás célja a jog uralmának a közigazgatás minden területére kiterjedő biztosítása. A közigazgatás joghatást kiváltó cselekvései feletti bírói ellenőrzés történeti alkotmányunk vívmányai közé tartozik. Mintegy 70 évvel az 1896-ban létrehozott Magyar Királyi Közigazgatási Bíróság jogutódjaként működő Közigazgatási Bíróság megszüntetését követően, az Alaptörvény hetedik módosítása ismét megteremtette az elkülönült közigazgatási bíráskodás szervezeti kereteit. Ezen alkotmánymódosítás teremtette meg az Országgyűlés azon kötelezettségét, hogy a közigazgatási bíráskodásról önálló törvényt alkosson. Az Európai Unió tagállamainak többségében a közigazgatási bírósági szervezet elkülönül a rendes bírósági szervezettől és 1949-ig Magyarországon is különvált a rendes és a közigazgatási bírósági rendszer. A szervezetileg elkülönült közigazgatási bírósági rendszer kialakításával biztosítható a magas színvonalú közigazgatási bíráskodás, amely alkalmas arra, hogy hatással legyen a közigazgatás-tudomány fejlődésére és a közigazgatási politika alakítására. A törvény elkészítése során az előterjesztő támaszkodott a magyar közjogi hagyományokra, a közigazgatási bíráskodással kapcsolatos összehasonlító jogi vizsgálatok eredményeire, valamint figyelembe vette különböző nemzetközi fórumok, így a Velencei Bizottság ajánlásait is.

A közigazgatási bíráskodás sui generis jellegét az 2011. évi igazságszolgáltatási reform is felismerte amikor döntött a nem önálló jogi személyiséggel rendelkező, járásbírósági jogállású közigazgatási és munkaügyi bíróságok felállításáról. A 2014-2018 közötti parlamenti ciklus alatt került elfogadásra - a magyar közjogi törvényhozás során első alkalommal - az önálló közigazgatási perrendtartás, amely megalapozta, hogy az alkotmányozó a közigazgatási bíráskodás önálló szervezeti kereteinek megteremtéséről döntsön.

Jelen törvény a közigazgatási bíróságok szervezetének és igazgatásnak, valamint a közigazgatási bírák jogállásának sajátos szabályait állapítja meg.

A törvény koncepciójának kiindulópontja, hogy az Alaptörvény 25. cikk (1) bekezdése szerint „Bíróság a rendes és a közigazgatási bíróság”, 26. cikke pedig következetesen „bírákról” szól; vagyis a bírósági szervezet és a bírói jogállás alapvetően egységes. Mindazonáltal a közigazgatási bíráskodásnak vannak olyan objektív sajátosságai, amelyek részben eltérő szabályokat indokolnak.

A közigazgatási bíráskodásban méltányos egyensúlyt kell ugyanis teremteni az egyéni és a közérdek között, biztosítva az egyén alanyi jogai és a közérdeken alapuló jogvédelem összhangját. A felek speciális viszonyrendszere miatt a közigazgatási jogviták elbírálása különleges szakismeretet és sajátos bírói attitűdöt igényel, amely képes megvédeni az állampolgárt a szükségszerűen erőfölényben lévő hatósággal szemben. A közigazgatási bíráskodás sajátos célja ezért szükségessé teszi a bírák esetében a közigazgatási tapasztalat szerepének hangsúlyozását. Az ügyek, illetve eljárások sajátossága egyúttal sajátos működési mechanizmusokat igényel. Az Alaptörvény hetedik módosítása - felismerve, hogy a közigazgatási különbíróság szervezete és működése szervezetszociológiai szempontok miatt is elválik a nagyobb, általánosabb feladatokat ellátókétól - egyértelművé tette, hogy a rendes bírósági szervezet és a közigazgatási bírósági szervezet igazgatása is elkülönül. Ezt képezik le a törvénynek a közigazgatási bírósági rendszer sajátos szervezeti és igazgatási szabályaira vonatkozó rendelkezései.

A bírósági szervezet ezen kétosztatúságát és egyszerre egységességét képezik le jelen törvény szabályai azzal, hogy az e törvényben nem szabályozott kérdésekben a bíróságok szervezetéről és igazgatásáról szóló 2011. évi CLXI. törvény (a továbbiakban: Bszi.) és a bírák jogállásáról és javadalmazásáról szóló 2011. évi CLXII. törvény (a továbbiakban: Bjt.) rendelkezéseit kell megfelelően alkalmazni. Ezzel is hangsúlyozza a törvény, hogy a bírósági szervezetre és a bírói jogállásra alapvetően egységes szabályrendszer vonatkozik, és csak egyes, a közigazgatási bíráskodás sajátosságai által indokolt körben állapít meg eltérő rendelkezéseket.

A törvény elsőként a közigazgatási bírósági szervezet sajátos szabályait állapítja meg. Az Alaptörvény 25. cikk (3) bekezdése tételezi a Közigazgatási Felsőbíróságot, amely a közigazgatási bírósági szervezet élén áll. Ebből következően a közigazgatási bírósági szervezetnek fogalmilag többszintűnek kell lennie. Az optimális megoldást a kétszintű közigazgatási bírósági szervezet jelenti, amely a Közigazgatási Felsőbíróságból és nyolc közigazgatási törvényszékből áll.

A közigazgatási törvényszékek illetékességi területe a 2018. január 1-jén hatályba lépett közigazgatási perrendtartás szerinti kiemelt közigazgatási és munkaügyi bíróságokéhoz kapcsolódik, így biztosítva a működő rendszer előnyeinek megőrzését és a hatékony átmenetet.

A közigazgatási törvényszékek kizárólag első fokon járnak el, ezzel szemben a Közigazgatási Felsőbíróság hatásköre részben jogorvoslati (fellebbezés és felülvizsgálat), részben elsőfokú, amely egyben végső fok is. A közigazgatási törvényszékek besorolása a rendes bírósági szervezetben a törvényszéknek felel meg, a Közigazgatási Felsőbíróság pedig a Kúriával egy szinten jön létre.

A közigazgatási törvényszékeken és a Közigazgatási Felsőbíróságon szakmai testületként - a közigazgatási bírói útra tartozó ügyek tárgyára és számára figyelemmel - közigazgatási kollégium(ok) kerül(nek) megszervezésre. Mindegyik közigazgatási bíróság jogi személy, hivatali szervezettel rendelkezik. Bírói testületei az összbírói értekezlet (Közigazgatási Felsőbíróságon a teljes ülés) és a közigazgatási bírói tanács. A közigazgatási törvényszéken ítélkező tanácsok működnek, amelyek mellett a Közigazgatási Felsőbíróság esetében önkormányzati tanács is működik, továbbá jogegységi tanács és joggyakorlat-elemző csoport létesíthető.

A közigazgatási bíróságok igazgatásában az Alaptörvény hetedik módosítása alapján a rendes bíróságok igazgatásától eltérő modellnek kell érvényesülnie; az Országos Bírósági Hivatal elnökének igazgatási jogköre nem terjed ki a közigazgatási bíróságokra. Az Alaptörvény 25. cikk (5) bekezdése alapján a közigazgatási bíróságok igazgatásában a bírói önkormányzati szervek közreműködését biztosítani kell. Az Alkotmánybíróság évtizedes gyakorlata szerint a bírósági igazgatási rendszer részleteinek alakításában a jogalkotói szabadság érvényesül, s ennek gyakorlásánál igazgatásszervezési és célszerűségi szempontok is szerepet játszhatnak. Európa több országában elkülönül a rendes és a közigazgatási bíróságok igazgatása. A latin, államtanácsi modell esetében a kormány meghatározó szerepet játszik a bírósági szervezet igazgatását illetően, Lengyelországban a közigazgatási bíróságok teljes önigazgatása valósul meg. Miniszteriális igazgatási modellben is van példa az elkülönülő igazgatásra: Ausztriában egészen a közelmúltig a közigazgatási bíróság igazgatása a miniszterelnökség feladata volt, a Bajor Szabadállamban ez pedig a belügyminisztérium feladata.

Magyarország jogtörténeti hagyományaira figyelemmel az új modell alapvető jellemzőinek megállapításakor jelen törvény az alternatívák alapos körültekintő mérlegelését követően a miniszteriális igazgatási modellt követi. Ennek megfelelően az igazságügyi igazgatás közigazgatási bíróságokat érintő feladataiban az igazságügyért felelős miniszternek hangsúlyos szerep jut. A miniszter igazgatási jogkörei - az Alkotmánybíróság által megfogalmazott alkotmányossági követelmények [legutóbb: 33/2017. (XII. 6.) AB határozat] szem előtt tartásával, széles körű garanciák biztosítása mellett - kiterjednek a központi költségvetés közigazgatási bíróságok fejezete tekintetében a fejezetet irányító szerv hatásköreinek gyakorlására az államháztartásról szóló törvényben meghatározott általános és különös rendelkezések szerint; a közigazgatási bírói pályázatokkal, bírói és bírósági vezetői kinevezésekkel kapcsolatos feladatokra, továbbá a közigazgatási bíróságok működéséhez szükséges statisztikai, infrastrukturális és informatikai feltételek biztosítására.

A bírósági önigazgatási szervek (bírói testületek) hatáskörei a nemzetközi standardokkal összhangban kerülnek meghatározásra. Alapvetően véleményező, javaslattételi és konzultációs feladatokat látnak el elsősorban a bírói életpályával, bírák előmenetelével és a bíróságok működésének garanciális jellegű kérdéseivel (személyi kérdések, ügyelosztási rend meghatározása, költségvetési források biztosítása) összefüggésben.

A bírói testületek két szinten jönnek létre: az egyes közigazgatási bíróságok mellett összbírói értekezlet és közigazgatási bírói tanács, országos szinten az Országos Közigazgatási Bírói Tanács kerül felállításra.

A törvény az egyes közigazgatási bíróságok igazgatásában a közigazgatási bírósági elnököknek juttat kiemelt szerepet, amely magában foglalja az adott bíróság működéséhez szükséges személyi és tárgyi feltételek biztosításával összefüggő feladatokat is. Ebben az elnököket hivatalvezető segíti. Egyes, valamennyi közigazgatási bíróságot érintő, egységes fellépést igénylő ügyekben (költségvetési források átcsoportosítása, képzésszervezés) a Közigazgatási Felsőbíróság elnökéhez telepít a szabályozás javaslattételi, véleményezési és döntési hatásköröket.

A közigazgatási bíróságok önálló igazgatásának kialakításra kerülő modellje a bírói függetlenség és a hatalommegosztás elveinek tiszteletben tartásával olyan megoldásra törekszik, amely megteremti az igazságügyi miniszter igazságügyi igazgatással összefüggő hatásköreit, hogy jelenlegi eszközrendszeréhez viszonyítva nagyobb mértékben tudjon politikai felelősséget vállalni a közigazgatási bíróságok igazgatásáért, és azon keresztül az közigazgatási bírósági szervezet működésének biztosításáért. A bírói testületek hatáskörei a bírói jogállás és az ítélkezést érintő igazgatás terén pedig megfelelően garantálják a bírói függetlenség elvének érvényesülését az ítélkezési tevékenységgel legszorosabban összefüggő területeken.

Az Alaptörvény 26. cikk (1) bekezdése szerint a bírák függetlenek, és csak a törvénynek vannak alárendelve, ítélkezési tevékenységükben nem utasíthatóak. Ebből a megfogalmazásból egyértelműen levezethető, hogy a bírói jogállás egységes, amit a törvény garanciális rendelkezésként tételesen is rögzít. Teljes szakmai konszenzus övezi azt a kérdést, hogy a közigazgatási bíróra vonatkozó rendelkezések körében csak kisebb eltérések lehetségesek a rendes bírósági bírókra vonatkozó szabályoktól.

Az eltérések fő iránya azt szolgálja, hogy a közigazgatási bíróságokon a hagyományos belső bírósági karrierből (fogalmazó, titkár) és a kívülről, a megfelelő közigazgatási szaktudással érkező pályázók egyenlő eséllyel rendelkezzenek a közigazgatási bíróvá válás folyamatában. Egyes országokban kvóta rendszer került felállításra, amely meghatározza, hogy a bíróknak milyen arányban kell a közigazgatásból érkezniük, Magyarországon a Magyar Királyi Közigazgatási Bíróság felállításakor a törvény rendelkezése értelmében a bírók fele érkezett a közigazgatásból. A törvény nem kíván arányokat meghatározni, hanem mindenki számára azonos esélyt kíván nyújtani, feltételezve a magas szintű közigazgatási szaktudást.

A magyar és külföldi példák is bizonyítják, hogy a közigazgatási bíráskodás akkor felel meg az elé kitűzött alkotmányos céloknak, ha egyszerre érvényesül a közigazgatási jogi gyakorlati tapasztalat és a bírói gondolkodásmód az ítélkezés során.

Az azonos pályázati esélyeket biztosítja a szakmai tapasztalat számításánál a közigazgatási tapasztalat fokozott értékelése, illetve a jogi szakvizsgához nem kötött közigazgatási munkakörben eltöltött gyakorlat figyelembe vétele. Szintén a közigazgatási bíráskodás sajátosságát testesíti meg, hogy intenzívebb kapcsolat jön létre a közigazgatás és a közigazgatási bíróságok között elsősorban azáltal, hogy a törvény biztosítja a „berendelés” (beosztás) lehetőségét a közigazgatási szervekhez, alkotmányos intézményekhez annak érdekében, hogy a közigazgatási bíró a közigazgatási tapasztalatait bővíthesse, illetve a bírói tapasztalatot a közigazgatásban kamatoztassa.

A közigazgatási bírósági bírák kiválasztása és kinevezése némileg eltér a rendes bírósági bírákétól, amelynek oka elsősorban az igazgatási modell különbségeiben keresendő. Az Alkotmánybíróság korábbi alkotmányos környezetre vonatkozóan tett megállapítása szerint a bírák és bírósági vezetők kinevezésénél alkotmányos követelmény az, hogy a más hatalmi ághoz tartozó kinevező - vagy a kinevezést tartalmilag meghatározó előterjesztő - politikai meghatározottságának hatását, vagy a bírói hatalmi ág érdemi közrehatása, vagy más, a bírói hatalmi ágon kívüli ellensúly semlegesítse. A bírói függetlenség biztosításának megfelelő eszköze ezért, ha a bírák kinevezése és előmenetele vonatkozásában a független bírósági tanácsok döntő szereppel bírnak. A törvény a bírói testületeket a pályázati eljárásban olyan véleményezési és javaslattételi joggal ruházza fel, amely behatárolja a közigazgatási bíróságokat érintő igazgatást gyakorló igazságügyi miniszter döntési jogosítványát. Az Alaptörvény 9. cikk (3) bekezdés k) pontjára figyelemmel és a magyar hagyományoknak megfelelően a kinevezés aktusa pedig a köztársasági elnökhöz kötődik.

A közigazgatási bíráskodás fejlesztése, az elkülönült közigazgatási bírósági szervezetrendszer és annak önálló igazgatása megteremtésének elsődleges célja a közigazgatási ítélkezési tevékenység színvonalának emelése, az egységes joggyakorlat elősegítése a megfelelő jogszabályi és szervezeti környezet kialakításával. A törvény e célokat a magyar alkotmányjogi követelményekkel, történelmi alkotmányunk hagyományaival és a nemzetközi standardokkal összhangban álló módon valósítja meg.

-----STARTING---POINT---RESZLETES---

A Preambulumhoz

„Csak a törvény által rendezett és bírói ellenőrzésnek alávetett közigazgatás biztosíthatja kellően az egyénnek az állambani szabadságát, ami pedig a jogállamnak legfőbb követelménye. Mind az állam, mind pedig az egyén érdekéből létesülnie kell tehát a közigazgatási bíráskodásnak, mely a törvényhozás és a végrehajtás közti harmóniának a betetőzése, amit az alkotmányos állam egyáltalán nem nélkülözhet.”

Boér Elek fenti megállapítása összefoglalja azt az alaptételt, hogy a közigazgatási bíráskodás nem választható el a jogállamiság fogalmától. Miután a jogállam a közhatalom joghoz kötöttségeként is leírható, az az állami szervek joghatást kiváltó cselekményeit ellenőrző független intézmények létét is feltételezi. A legfontosabb ilyen intézmény az elkülönült közigazgatási bíróság; ezt jogelméleti tézisek, nemzetközi példák és történeti tapasztalatok is igazolják.

A preambulum összefoglalja azokat a történeti és eszmei alapvetéseket, amelyek az elkülönülő közigazgatási bíráskodás szükségességét alátámasztják. Általános jogi alaptétel, hogy egy demokratikus államban a polgárok szabadságát csak a törvény által szabályozott és bírói kontrollnak alávetett közigazgatás biztosíthatja. Ennek a szervezeti elkülönülésnek az okai két tényezőben keresendők.

Egyrészt, a közigazgatási bíráskodás sajátos célja indokolja. A közigazgatási bíráskodás Boér Elek szavaival „jogi garancia az állam mindenhatóságával szemben”. Egyúttal azonban méltányos egyensúlyt kell teremtenie az egyéni érdek és a közérdek, a közigazgatás objektív jogrendje és az egyén alanyi jogai és érdekei között, ezáltal pedig az állam működőképességének is biztosítéka.

Másrészt szükséges a szervezeti különállás a közigazgatási bíráskodás sajátos belső logikája miatt. A közigazgatási jogviták elbírálása speciális szakismeretet, bírói attitűdöt igényel. Ennek okát pedig a különböző eljárások tárgyává tett jogviszonyok gyökeresen eltérő sajátosságaiban kell keresni. Míg a polgári perben egymással egyenrangú, mellérendelt felek vitáját dönti el a bíró, a közigazgatási perben a jogviszony egyik alanya szükségszerűen erőfölényes helyzetben van: az ügyfél áll az információs, szakmai és anyagi erőfölényben lévő hatósággal szemben. Ezért kell a közigazgatási perrendtartás alapján a közigazgatási bírónak számos eljárási cselekményt hivatalból megtennie, tevőlegesen hozzájárulva a bizonyítási eljárás sikeréhez. A közérdek és az egyén szabadságának védelme, vagyis az objektív és szubjektív jogvédelem együttes biztosítása, és az ilyen eljárások lefolytatása tehát különös szakismeretet is feltételez, ezért elengedhetetlen a közigazgatásban szerzett tapasztalat hasznosítása.

A közigazgatási bíráskodás szervezeti kereteinek megteremtése történeti alkotmányunkra is visszavezethető: a pénzügyi közigazgatási bíróságról szóló, 1883. július 13-án szentesített, 1883. július 21-én kihirdetett 1883. évi XLIII. törvénycikkel, annak hatályba lépésével 1884-ben jött létre, ekkor kezdte meg működését a pénzügyi közigazgatási bíróság. A törvény megszabott ügykörökben első ízben tette lehetővé közigazgatási döntés ellen a bírói felülvizsgálatot, először fogadta el a végrehajtás bírói kontrolljának elvét. A történeti alkotmányt egyidejűleg módosítva megváltoztatta az 1869. évi IV. tc. rendelkezését, amely szerint a bírói és végrehajtói hatalom egymástól független és el vannak egymástól választva. A modern felfogásnak megfelelően elismerte a polgárok közigazgatás elleni egyéni kereseti jogát és a pénzügyek egy részének, a legtöbb vitára okot szolgáltató adó-és illetékügy területén hatékony jogvédelmet biztosított. A közigazgatási bíráskodás első hazai intézménye tehát a hazai jogvédelem terén áttörést jelentő pénzügyi közigazgatási bíróság volt.

A magyar közigazgatási bíráskodást - osztrák példára - a magyar királyi közigazgatási bíróságról szóló 1896. évi XXVI. törvénycikk teremtette meg. Ezt, az államhatalmat ellenőrző közigazgatási bíróságot a kommunista diktatúra 1949-ben felszámolta. A magyar állam, a közjogi gondolkodás és a jogi garanciák iránti társadalmi igény is újra megérett arra, hogy felvetődhessen a közigazgatás tevékenysége felett ellenőrzést gyakorló, a bírói függetlenség garanciáit biztosító szervezetrendszerben működő, önálló közigazgatási bíróság gondolata, ami nem más, mint a végrehajtó hatalom önkorlátozásának megtestesítője.

Az 1-4. §-hoz

A törvény rögzíti, hogy a közigazgatási bíróságok - szemben a rendes bíróságokkal - kétszintű rendszert képeznek a közigazgatási ügyek gyors elintézéséhez fűződő érdekre és a közigazgatási per sajátos szabályaira is tekintettel. A Közigazgatási Felsőbíróság és a közigazgatási törvényszékek együtt alkotják a közigazgatási bíróságok fogalmát. Azzal, hogy a törvény a korábbi járásbíróságival azonos szintről törvényszéki szintre emeli a közigazgatási bíráskodás első fokát, kifejezi azt a szándékot, amely a közigazgatási bíráskodás megbecsülésének növelésére irányul. A közigazgatási bíróságok elsősorban közigazgatási jogvitákban járnak el.

Az európai uniós összehasonlításban is többségben vannak azok az államok, ahol részben vagy egészben elkülönült, önálló közigazgatási bírósági szervek működnek. Azokban az országokban, ahol teljes egészében elkülönült (Legfelsőbb Bíróság alá nem tartozó), többfokú közigazgatási bírósági szervezet működik, az elsőfokú közigazgatási bíróságok jellemzően regionális, illetve megyei szinten az állam területi beosztásához igazodóan kerülnek megszervezésre, míg a közigazgatási bíróságok legfőbb szerveként eljáró bíróságok országos illetékességgel rendelkeznek. A törvény melléklete e tapasztalatoknak is megfelelően, valamint a közigazgatási perrendtartás (a továbbiakban: Kp.) által bevezetett, több megyére kiterjedő illetékességi szabályokkal összhangban meghatározza a közigazgatási bíróságok székhelyét és illetékességi területét. Figyelemmel arra, hogy a közigazgatási bírósági szervezet jóval kevesebb egységre tagozódik, és ennél fogva a területi változásoknak kevésbé kitett, mint a rendes bírósági szervezet, az egyes illetékességi területek külön törvényben történő meghatározása nem szükséges. A szabályozási megoldás a bíróságok elnevezéséről, székhelyéről és illetékességi területének meghatározásáról szóló törvény rendes bíróságokra vonatkozó rendelkezéseit nem érinti. Kiemelendő, hogy a Közigazgatási Felsőbíróság székhelyeként a törvény Esztergomot jelöli meg, amely történelmi hagyományai okán méltó székhelye lesz a Közigazgatási Felsőbíróságnak.

A törvény elvi éllel erősíti meg az együttműködés jogrendszerünk egészét átható alapelvét akkor, amikor rögzíti a közigazgatási bírósági vezetők közötti kapcsolat alapjait. Ezért a törvény kimondja, hogy a közigazgatási törvényszékek elnökei együttműködnek a Közigazgatási Felsőbíróság elnökével e törvény céljainak megvalósítása érdekében.

A törvény kimondja, hogy a Közigazgatási Felsőbíróság és a közigazgatási törvényszék jogi személy, ezzel is biztosítva önálló működésük alapjait. Megjegyzendő, hogy a közigazgatási törvényszékek és az első fokon eljáró közigazgatási és munkaügyi bíróságok között jelentős eltérés, hogy utóbbiak nem rendelkeznek jogi személyiséggel, ezért közöttük általános jogutódlásról sem lehet szó.

A törvény a közigazgatási bíróságok költségvetését a központi költségvetés önálló fejezetében rendeli meghatározni, a rendes bíróságok költségvetésétől elkülönítve, figyelemmel az eltérő igazgatási és az ehhez szükségképpen igazodó „fejezetgazdai” rendre. Ennek következtében a jövőben a központi költségvetés két, elkülönülő, a rá vonatkozó szabályok szerint egyaránt nagyfokú függetlenséggel rendelkező bírósági fejezetet (a rendes és a közigazgatási bíróságok költségvetése) tartalmaz. A Velencei Bizottság által 2016-ban kiadott „Rule of Law Checklist” [Rule of Law Checklist, adopted by the Venice Commission at its 106th Plenary Session (Venice, 11-12 March 2016) CDL-AD(2016)007-e, 20-22. o.] a bíróságok függetlensége és pártatlansága témakörében különös hangsúllyal tartja vizsgálandónak hogy van-e külön fejezet a költségvetésben a bíróságokkal kapcsolatban. Ennek az elvnek az érvényesülését a törvény megfelelően biztosítja.

A törvény kimondja, hogy közigazgatási bíróságon egyesbíróként a határozott időre kinevezett bíró a kinevezését követő egy évig nem járhat el. Ennek oka, hogy így biztosítható a jogalkalmazási gyakorlat elmélyítése. A Kp. nem ismeri a nemperes eljárás intézményét, ami a rendes bíróságokon a bírósági titkárok kvázi-bírói tevékenységi körébe tartozik. Ezért a törvény kimondja, hogy bíró jogkörében bírósági titkár nem járhat el.

Az 5-6. §-hoz

A törvény - figyelemmel arra, hogy az Alaptörvény 25. cikk (1) bekezdése a bírósági rendszert két egységes, rendes és közigazgatási bírósági ágra osztja - törekszik arra, hogy megteremtse a két szervezet működésének tartalmi párhuzamosságát. Ennek szellemében a Bszi. törvényszékre vonatkozó szabályaival összhangban rendelkezik arról, hogy a közigazgatási törvényszéket az elnök vezeti és képviseli. A közigazgatási törvényszék hatásköri szabályainak megállapításánál a közigazgatási bírósági szervezet sajátosságaira figyelemmel tér el a Bszi. rendszerétől, amikor kizárólag első fokú hatáskörben eljáró bíróságként tételezi a közigazgatási törvényszéket (szemben a rendes bírósági szervezetben vegyes fokú bíróságként eljáró törvényszékkel).

A törvény a közigazgatási bíróságok belső szervezete kapcsán elsőként a hivatali szervezetről rendelkezik. A közigazgatási bíróság elnöke és a miniszter igazságügyi igazgatással összefüggő hatásköreinek hatékony gyakorlása szükségessé teszi, hogy az adminisztratív feladatok ellátását az egyes közigazgatási bíróságokon hivatali szervezet és annak élén hivatalvezető segítse.

A közigazgatási törvényszék bírói testületei az összbírói értekezlet és a közigazgatási bírói tanács. E szervek kiemelt, garanciális szereppel bírnak: a Velencei Bizottság által 2016-ban kiadott „Rule of Law Checklist”, a 2010-es bírósági rendszer függetlenségéről szóló jelentés és az Európa Tanács Miniszterek Tanácsa 2010-es ajánlása a bíróságok függetlensége és pártatlansága témakörében különös hangsúllyal tartja vizsgálandónak a független bírói testületek létét.

A társasbíráskodás Alaptörvényben rögzített elvére figyelemmel, a rendes bírósági szervezethez hasonlóan a törvény rögzíti, hogy a közigazgatási bíróságon ítélkező tanácsok működnek. Ebből pedig az is következik, hogy az ítélkező tanácsokat nem ad hoc, hanem állandó összetételben kell felállítani.

A törvény - követve a rendes bíróságra irányadó szabályozást - a szakmai kérdések megvitatására a közigazgatási törvényszékeken is létrehozni rendeli a kollégiumokat. A közigazgatási törvényszékeken összevont közigazgatási kollégium működik, de a törvény lehetőséget ad a kollégiumon belül szakági osztályok létrehozására is. Ezt a szervezeti tagolási lehetőséget a különböző közigazgatási törvényszékek eltérő létszáma, ügyterhe vagy hatásköre teheti szükségessé. Ennek egy esetét a törvény maga tételesen is rendezi: a Fővárosi Közigazgatási Törvényszéken külön általános és külön pénzügyi közigazgatási kollégium működik. A szakmai konzultáció lehetőségének szélesítése érdekében - követve a rendes bíróságok kollégiumainak gyakorlatát - a törvény előírja, hogy a Közigazgatási Felsőbíróság közigazgatási kollégiumának vezetője meghívottként részt vesz a közigazgatási törvényszék közigazgatási kollégiumának ülésén.

A 7. §-hoz

A közigazgatási bíróságok bírói testületeinek első szintjét az összbírói értekezletek jelentik, amelyek az egyes közigazgatási törvényszékeken, az oda beosztott közigazgatási bírákból álló testületként jönnek létre. Az összbírói értekezletet évente legalább egy alkalommal össze kell hívni, továbbá akkor is, ha azt a közigazgatási bírák egyharmada, a közigazgatási bírói tanács, vagy a Közigazgatási Felsőbíróság elnöke kezdeményezi. Hangsúlyozandó, hogy a miniszter igazságügyi igazgatási hatáskörei sem az összbírói értekezlet, sem más bírói testület ülésének összehívására nem terjednek ki.

A törvény garanciális jelleggel szabályozza az összbírói értekezlet összehívására, határozatképességére, valamint a határozathozatalhoz szükséges többségre és a határozathozatal módjára vonatkozó szabályokat.

A 8-9. §-hoz

A bírói testületek második szintjét a Közigazgatási Felsőbíróságon és az egyes közigazgatási törvényszéken megszervezendő közigazgatási bírói tanács jelenti. A közigazgatási bírói tanácsok egységes szervként, de egyes hatásköreik gyakorlása során eltérően kiegészülő személyi összetételben járnak el.

A közigazgatási bírói tanácsok öt tagját az összbírói értekezlet választja, és a törvény - a Bszi. szerinti póttag intézményét mellőzve - a megszűnt megbízatású tag helyett új tag választására 90 napos határidőt ír elő, ami a működőképesség szempontjából is megfelelő megoldás. Lényeges, hogy a bírói önkormányzás erősítés érdekében a közigazgatási bírói tanács tagjává nem választható a közigazgatási bíróság elnöke, másodelnöke és hivatalvezetője. A közigazgatási bírói tanácsoknak személyi ügyekben ún. személyi tanácsként eljárva az egyes bíróságok működésére jelentős befolyása lehet, indokolt, hogy a közigazgatási bírói tanács ülésén a közigazgatási törvényszék és a Közigazgatási Felsőbíróság elnöke állandó meghívottként - személyesen vagy megbízottja útján - részt vehessen. E részvételi jog azonban hangsúlyozottan tanácskozási jellegű, a döntéshozatalban (véleményformálásban) való részvétel joga kizárólag a közigazgatási bírói tanács választott tagjaié.

A bírói tanácsi tagság keletkezésének és megszűnésének alapvető szabályait a törvény a Bszi. rendelkezéseivel összhangban állapítja meg. Garanciális jelleggel - az ártatlanság vélelmére tekintettel - rendelkezik a bírói tanácsi tagság szüneteléséről a fegyelmi eljárás és az alkalmatlansági eljárás időtartamára, az eljárások lezárulásáig, amelyek eredményéhez képest dől el a tagság sorsa, ha valamely megszűnési ok beállt.

A törvény a Bszi. szabályainak alapul vételével szabályozza a közigazgatási bírói tanács összehívására, határozatképességére, valamint a határozathozatalhoz szükséges többségre és a határozathozatal módjára vonatkozó szabályokat. A határozatképesség a tagok kétharmadának jelenlétét igényli, de a határozatképtelenség miatt megismételt ülésen már elegendő a tagok több mint a felének jelenléte. Erre garanciális okokból van szükség, figyelemmel arra, hogy mind a költségvetés, mind a bírói és bírósági vezetői pályázatok véleményezése, mind az ügyelosztási rend véleményezése olyan, a bírói függetlenség szempontjából kiemelt jelentőségű kérdés, amelyekben a széleskörű legitimáció szükséges a bírói testületen belül.

A közigazgatási bírói tanács két sajátos, eltérő feladatkörű formációban ülésezik: személyi tanácsként és igazgatási tanácsként jár el.

A személyi tanácsi funkciójában a közigazgatási bírói tanács - hasonlóan a Bszi. megoldásához - kiegészül két, a Közigazgatási Felsőbíróság elnöke által kijelölt közigazgatási felsőbírósági bíróval, akiket a közigazgatási bírói tanácsnak e feladatai ellátása körében a többi taggal azonos jogok illetnek meg és kötelezettségek terhelnek. Ezzel a megoldással biztosítható, hogy a bírósági szintek közötti, a perorvoslati rendszeren - és bírósági vezetők esetében az igazgatási feladatokon - keresztül fennálló kapcsolatra tekintettel a Közigazgatási Felsőbíróság rálátással rendelkezzen a közigazgatási törvényszékek egyes kiemelt személyi ügyeire. Hangsúlyozandó, hogy a közigazgatási bírói tanács létszámszabályaira tekintettel a közigazgatási törvényszék bíráinak többsége biztosított a testületben.

Ha a bírói tanács igazgatási tanácsként jár el, kiegészül a közigazgatási törvényszék elnökével

A törvény megállapítja a közigazgatási bírói tanács működésének legfontosabb szabályait, így amellett, hogy rendelkezik az ülés fős szabály szerinti nyilvánosságáról, szabályozza a zárt ülés megtartását is. Kiemelendő, hogy a Bszi.-hez képest részletesebben szabályozza a működés szabályai körében a határozatképesség, a határozatképtelenség miatt megismételt ülés kérdését, továbbá megállapítja a szavazás legfontosabb szabályait is. Megjegyzendő továbbá, hogy a törvény szerint a bírói tanács évente legalább négy alkalommal ülésezik, amelybe a különböző formációban tartott ülések egyaránt beleszámítanak.

A 10. §-hoz

A bírósági kollégiumok rendszere a magyar bírósági szervezetben meghonosodott, hagyományosan szakmai és igazgatási feladatokkal egyaránt felruházott szervezeti egységek. A törvény következetesen elválasztja az igazgatási és ítélkezési tevékenységgel összefüggő feladatokat, ezért a kollégiumok szerepét is újraszabályozza. A törvény értelmében - a Bszi.-től eltérően - a kollégium nem az azonos ügyszakba, hanem az adott szakágba beosztott közigazgatási bírákból áll, ezért indokolt elnevezésében is megjeleníteni a közigazgatási jelzőt. Ennél is jelentősebb különbség azonban, hogy a közigazgatási kollégium tisztán szakmai fórum, az ítélkezési tevékenységre gyakorolt hatása miatt igazgatási feladatai nincsenek. (A rendes bírósági szervezetben megmaradó igazgatási feladatokat a bírói tanácsok látják el.)

A 11-14. §-hoz

Az Alaptörvény 25. cikk (3) bekezdésének második mondatának első fordulata szerint a közigazgatási bírósági szervezet legfőbb szerve a Közigazgatási Felsőbíróság. E kitüntetett szerepre figyelemmel a törvény megállapítja a Közigazgatási Felsőbíróság működésének és szervezetének sarkalatos törvényi szabályait.

A közigazgatási perek sajátosságaira - különösen az egyes alapjogok gyakorlásával közvetlenül összefüggő, a jogvita mielőbbi végleges elbírálását igénylő ügyekre - tekintettel szükséges rendelkezni arról, hogy a Közigazgatási Felsőbíróság egyes ügytípusokban első és végső fokon jár el, egyebekben pedig elbírálja a perorvoslati kérelmeket, normakontroll hatáskört gyakorol és eljár törvénnyel a hatáskörébe utalt egyéb ügyekben.

A törvény a közigazgatási törvényszékekre vonatkozó rendelkezéseivel megegyezően rögzíti, hogy Közigazgatási Felsőbíróságot az elnök vezeti és képviseli, a Közigazgatási Felsőbíróság hivatali szervezetét pedig a hivatalvezető vezeti.

A Közigazgatási Felsőbíróság bíró testületei a teljes ülés és a közigazgatási bírói tanács. A Közigazgatási Felsőbíróság teljes ülésére a közigazgatási törvényszék összbírói értekezletére vonatkozó rendelkezéseket kell megfelelően alkalmazni, ahogyan a Bszi. a Kúria teljes ülését is összbírói értekezletnek tekinti. A Közigazgatási Felsőbíróság közigazgatási bírói tanácsára a közigazgatási törvényszék közigazgatási bírói tanácsára irányadó rendelkezéseket kell megfelelően alkalmazni azzal, hogy szemben azzal a közigazgatási bírói tanács nem öt-, hanem héttagú, továbbá a személyi és az igazgatási tanács egyaránt a Közigazgatási Felsőbíróság elnökével egészül ki.

A Közigazgatási Felsőbíróságon ítélkező és önkormányzati tanácsok, valamint alapjogi, általános és pénzügyi közigazgatási kollégiumok működnek. A közigazgatási kollégium a Közigazgatási Felsőbíróság esetén is kizárólag szakmai tevékenységet folytat, így - az egységes ítélkezési gyakorlat biztosítása érdekében - figyelemmel kíséri a közigazgatási bíróságok gyakorlatát, valamint a joggyakorlat-elemző csoport vezetőjének felkérésére közreműködik a joggyakorlat-elemző munkában. Ha a szakmai munka úgy kívánja a Közigazgatási Felsőbíróság elnökének a szervezeti és működési szabályzatban lehetősége van a kollégiumokon belül szakági osztályokat létesíteni.

Nem állandó jelleggel működnek, azonban a törvény lehetővé teszi, hogy - a rendes bírósághoz hasonlóan - a törvény 16-23. §-ai szerint jogegységi tanácsokat, illetve 24. §-a értelmében joggyakorlat-elemző csoportot létesítsenek a Közigazgatási Felsőbíróságon.

A 15. §-hoz

Az Alaptörvény 32. cikk (4) és (5) bekezdése rendelkezik a jogszabálysértő önkormányzati rendelet felülvizsgálatáról valamint a helyi önkormányzat törvényen alapuló jogalkotási kötelezettsége elmulasztásának megállapítására irányuló eljárásokról. A törvény ezzel összhangban - az ügycsoport egyértelműen közjogi természetére tekintettel - az önkormányzati normakontroll feladatát és az ún. aktuspótlásról való döntést a Kúria helyett a közigazgatási bíráskodás körébe utalja és a Közigazgatási Felsőbíróság eljárását írja elő. Egyebekben - az alábbi két eltéréssel - a Kúria önkormányzati tanácsára vonatkozó, a Bszi.-ben foglalt szabályok átvételét valósítja meg a törvény. Egyfelől nem ismétli meg a Kp.-ben a Bszi.-nél sokkal részletesebben megállapított eljárási szabályokat. Másfelől pedig a törvény kimondja, hogy az eljáró önkormányzati tanács háromtagú, vagyis akár több önkormányzati tanács is létesíthető a Közigazgatási Felsőbíróságon.

A 16-24. §-hoz

Az Alaptörvény 25. cikk (3) bekezdése szerint a Közigazgatási Felsőbíróság, mint a közigazgatási bírósági szervezet legfőbb szerve biztosítja a közigazgatási bíróságok jogalkalmazásának egységét, a törvény ezen alkotmányos feladat ellátásához szükséges hatásköri és eljárási szabályokat állapítja meg a Közigazgatási Felsőbíróság joggyakorlat-egységesítő tevékenységéről szóló alcímben.

Az Alaptörvény idézett rendelkezése kimondja, hogy a Közigazgatási Felsőbíróság a közigazgatási bíróságokra kötelező jogegységi határozatot hoz. A törvény - a Bszi. jogegységi indítványra, jogegységi tanácsra és eljárásra vonatkozó rendelkezéseire támaszkodva - a jogegységi döntéshozatal tárgykörét, annak jelentőségére tekintettel teljes egészében önállóan szabályozza, kisebb eltérésekkel. Így meghatározza a jogegységi tanács intézményét, összetételét, a jogegységi indítvány előterjesztésére jogosultakat, és az indítvány tartalmi követelményeit, valamint a jogegységi eljárás szabályait.

Az eltérések közül kiemelendő, hogy a joggyakorlat továbbfejlesztésének és az egységes ítélkezési gyakorlat biztosításának szükségességén túl akkor van helye jogegységi eljárásnak, ha a Közigazgatási Felsőbíróság valamely ítélkező tanácsa jogkérdésben el kíván térni a Közigazgatási Felsőbíróság másik ítélkező tanácsának határozatától. Nem feltétele tehát a jogegységi eljárásnak, hogy az a döntés, amelytől el kíván térni az adott tanács elvi bírósági határozatként vagy elvi bírósági döntésként közzétett legyen. A közigazgatási bírósági szervezet ügyeinek specialitása és mennyisége okán ugyanis valamennyi korábban meghozott döntés áttekintése előírható a stare decisis elv egyfajta leképeződéseként, így az elvi jellegűnek minősített döntések sajátlagos közzététele okafogyottá válik.

A törvény - hasonlóan a Bszi.-hez - intézményesíti a Közigazgatási Felsőbíróságnál is a joggyakorlat-elemző csoportot, amely a nevében foglalt feladat ellátására hivatott. A joggyakorlat-elemző csoport működésének tartalmi kereteit a Közigazgatási Felsőbíróság szervezeti és működési szabályzata hivatott megállapítani, ide értve a csoportban résztvevők körét és az esetleges külső szakértők bevonásának feltételeit is.

Tekintettel arra, hogy a joggyakorlat-egységesítő tevékenységet az alcím részletesen szabályozza, (köztük a joggyakorlat-elemző csoportok létesítésének lehetőségét), a törvény szakít az egyéb, Bszi.-ben biztosított eszközök, az elvi bírósági határozatok, illetve elvi bírósági döntések közzétételének gyakorlatával.

A 25. §-hoz

A törvény a nemzetközi követelményekkel összhangban széles körben biztosítja a bírói testületek szerepét a közigazgatási bíráskodást, illetve bírói jogállást érintő kérdésekben. Ennek részeként - az egyes bíróságokon működő bírói testületek mellett - felállításra kerül az az Országos Közigazgatási Bírói Tanácsba (a továbbiakban: OKBT), amely a közigazgatási bíróságokat érintő aktuális kérdések megvitatásának fóruma, másfelől lényeges személyi és igazgatási jogkörök gyakorlója.

Az OKBT sokrétű hatáskörei három fő csoportba sorolhatók: általános konzultatív hatáskörök, véleményező feladatok és önálló döntési jellegű tevékenységek.

Garanciális szempontból az egyik legfontosabb, döntési jellegű hatáskör a közigazgatási bírói és közigazgatási bírósági vezetői pályázatok értékelése. A többek között a Velencei Bizottság „Rule of Law Checklist”-je és ENCJ Dublini Deklarációja egyaránt a bírói függetlenség egyik garanciájaként emeli ki a bírói kinevezések és előmenetel kapcsán a független bírói tanácsok szerepét. Azzal, hogy az OKBT véleményezi a pályázatokat és a legjobbnak értékelt pályázatok alapján személyi javaslatot állít fel, a miniszter döntési hatáskörének terjedelmét döntően meghatározza. Ezzel megfelel az Alkotmánybíróságnak már a kezdeti gyakorlatában kidolgozott elvnek, amely szerint a bírói kinevezési eljárásban a javaslat kialakítása során javaslattételben a bírói hatalom reprezentálására alkalmas bírói testületek érdemi állásfoglalásának kell kifejezésre jutnia, azaz a döntésnek a miniszter kinevezési jogkörét valóban kötött jogkörré kell, hogy tegye. A bírák és a bírósági szervezet érdekeinek kifejezésre juttatását egyaránt szolgálja, hogy az OKBT véleményt ad, illetve javaslatot tesz a miniszternek a miniszter kinevezési hatáskörébe tartozó közigazgatási bírósági vezető felmentésére.

Szintén garanciális szempontból kiemelkedő jelentőségűek a közigazgatási bíróságok költségvetésével kapcsolatos jogkörök. Az OKBT egyrészt véleményezi a központi költségvetés közigazgatási bíróságok fejezetének tervezetét, illetve az elfogadott közigazgatási bírósági költségvetés végrehajtását, másrészt az egyetértése szükséges a központi költségvetés közigazgatási bíróságok fejezetét érintő (a fejezetek közötti vagy a fejezeten belül az előirányzatok közötti) átcsoportosításhoz. E jogkörök összhangban állnak a Velencei Bizottság által felállított azon elvi követelménnyel, amely szerint a bíróságok függetlensége érdekében biztosítani kell a lehetőséget, hogy a bírák a bírói testületeken keresztül kifejezhessék véleményüket a bíróságokat érintő költségvetésről, a költségvetési támogatás megoszlása pedig biztosítsa a bírói függetlenséget. [CDL-AD(2010)004-e Report on the Independence of the Judicial System Part I: The Independence of Judges adopted by the Venice Commission at its 82nd Plenary Session (Venice, 12-13 March 2010), 9. o.]

Az OKBT véleményező feladatai megjelennek a jogalkotással összefüggésben is. A testület saját kezdeményezésre vagy a jogszabály-előkészítő megkeresésére véleményt nyilváníthat a közigazgatási bíróságokat érintő jelentős jogszabályok tervezeteiről, ilyen tárgyú jogi szabályozás megalkotását kezdeményezheti az igazságügyért felelős miniszternél. Szintén fontos véleményező szerepet tölt be a közigazgatási bíróságok képzési tervének megalkotása során.

Az OKBT konzultatív, a közigazgatási bírósági önigazgatás teljes spektrumára kiterjedő szerepe a közigazgatási bíráskodással kapcsolatos általános kérdésekben jelenik meg: figyelemmel kíséri és megvitatja a közigazgatási bíráskodás általános helyzetét, a közigazgatási bírák és igazságügyi alkalmazottak helyzetét (jogállási szabályait, illetményét, feladatait, a bíróságok igazgatásának gyakorlatát és szabályait) érintő jelentős kérdéseket.

Az OKBT mint független bírói testület működőképessége szempontjából garanciális jelentőségű, hogy a munkáját - figyelemmel arra, hogy elnöke a Közigazgatási Felsőbíróság elnöke - a Közigazgatási Felsőbíróságon működő titkárság segíti.

A 26-27. §-hoz

Az OKBT - a korábban ismertetett nemzetközi ajánlásoknak teljes mértékig eleget téve, és a többi bírói testületnek a törvényben foglalt összetételéhez igazodva - főszabályként kizárólag bíró tagokból áll. Elnöke a Közigazgatási Felsőbíróság elnöke, minden közigazgatási törvényszék összbírói értekezlete egy tagot, a Közigazgatási Felsőbíróság teljes ülése pedig két tagot választ az OKBT-be. A bírói testületek felépítésének, működésének egységes koncepciójával összhangban a törvény szerint nem választható az OKBT tagjává, aki közigazgatási bírói tanács tagjává sem lenne választható.

Az OKBT ülésein indokolt, hogy tanácskozási joggal részt vehessen - az igazságügyi igazgatás és a jogalkotás érintettsége okán - a miniszter vagy megbízottja, továbbá a közigazgatási törvényszékek elnökei, az OKBT közigazgatási bíráskodásra és a közigazgatási bírák helyzetére kiterjedő általános hatáskörei miatt.

A törvény nem szól az OKBT üléseire más, az igazságszolgáltatásban érintett szereplők meghívásáról. A bírói önkormányzás elve alapján az OKBT elnökére bízza annak meghatározását, hogy akinek véleménye megismerését a tárgyalt napirendi pont szempontjából fontosnak tartja, az ülésre meghívja.

A törvény garanciális jelleggel szabályozza az OKBT ülésének összehívására, a határozatképességére, valamint a határozathozatalhoz szükséges többségre és a határozathozatal módjára vonatkozó szabályokat. A határozatképesség kapcsán a közigazgatási bírói tanácsra vonatkozóan megállapított garanciális, magasabb legitimációt biztosító szabályok az OKBT-re is irányadók. A közigazgatási bírósági rendszer működőképességét szolgálja, hogy költségvetési hatáskörök kapcsán az OKBT döntésének elmaradása nem akadályozhatja az eljárás lefolytatását; ha a javaslattevő miniszter által meghatározott, ésszerű határidőn belül az OKBT nem foglal állást, a javaslat támogatottnak tekintendő.

A 28. §-hoz

A törvény az OKBT személyügyi hatásköreinek ellátása körében sajátos megoldást alkalmaz. Az OKBT Személyi Tanácsa vegyes összetételben működik: elnöke a Közigazgatási Felsőbíróság elnöke, nyolc tagjából négyet az OKBT saját tagjai közül választ. További négy - nem bíró - tagját a kiemelkedő tudású elméleti jogászok vagy legalább tízévi, jogi területen folytatott szakmai gyakorlattal rendelkező személyek közül az Országgyűlés igazságügyért felelős bizottsága, a legfőbb ügyész, a közigazgatás-szervezésért felelős miniszter és a Magyar Ügyvédi Kamara elnöke kér fel három évre. A Személyügyi Tanács ilyen összetétele egyfelől biztosítja a bírói többséget, másfelől lehetővé teszi az igazságszolgáltatás egyéb résztvevői reprezentánsainak, illetve az Országgyűlés szakbizottságának részvételét a döntéshozatalban, annak érdekében, hogy szélesebb igazságszolgáltatási és egyéb társadalmi szempontok is érvényesülhessenek a közigazgatási bírák és közigazgatási bírósági vezetők kiválasztási eljárásában.

A törvény úgy biztosítja a külső szempontok érvényesülését, hogy ahhoz további kiegyensúlyozott garanciákat fűz, kimondva: az OKBT Személyi Tanácsának tagja nem hívható vissza, e tevékenysége körében nem utasítható, a Személyi Tanács zárt ülésen dönt, amelyen csak a tagjai vehetnek részt, döntéseit titkos szavazással, a jelenlévő tagok kétharmadának szavazatával hozza. E garanciák biztosítják, hogy a döntéseikben a tagok ne legyenek befolyásolhatók.

A törvény meghatározza az OKTB Személyi Tanácsának működési és döntéshozatali rendjét, és ennek körében a közigazgatási bírák többségét kívánja meg a határozatképesség szabályozásánál is.

Az Alkotmánybíróság a korábbi alkotmányos környezetre vonatkozóan tett, de ma is irányadó megállapítása szerint a bírák és bírósági vezetők kinevezésénél alkotmányos követelmény az, hogy a más hatalmi ághoz tartozó kinevező - vagy a kinevezést tartalmilag meghatározó előterjesztő - politikai meghatározottságának hatását, vagy a bírói hatalmi ág érdemi közrehatása, vagy más, a bírói hatalmi ágon kívüli ellensúly semlegesítse. A bírói függetlenség biztosításának megfelelő eszköze lehet, ha a bírák kinevezése és előmenetele vonatkozásában a független bírósági tanácsoknak is szerep jut.

A Velencei Bizottság szerint is kifejezett alkotmányos és jogi biztosítékokra van szükség a bírák kinevezésével kapcsolatos politikai visszaélések elkerülése érdekében. Hangsúlyozta a testület azt is, hogy a kiválasztás, kinevezés, előmenetel rendszerének objektív kritériumokon kell nyugodnia, hogy biztosítsa az érdemek szerinti kiválasztás és előmenetel lehetőségét. [CDL-AD(2007)028-e Judicial Appointments - Report adopted by the Venice Commission at its 70th Plenary Session (Venice, 16-17 March 2007) és CDL-AD(2010)004-e Report on the Independence of the Judicial System Part I: The Independence of Judges adopted by the Venice Commission at its 82nd Plenary Session (Venice, 12-13 March 2010), 6-8. o.]

A 29-33. §-hoz

A közigazgatási bírák függetlenségének egyik legjelentősebb szervezeti garanciája, hogy a központi költségvetésben a közigazgatási bíróságok önálló fejezetet alkotnak. Alkotmányos követelmény, hogy a költségvetés megalkotásában a bírák - bírósági vezetők és bírói testületek útján - maguk is részt vegyenek, sőt e körben meghatározó befolyásuk érvényesüljön a végrehajtó hatalommal szemben. Ennek érvényre juttatásában a törvény a Közigazgatási Felsőbíróság elnökét a folyamat meghatározó szereplőjévé teszi. Így nem pusztán - az egyes közigazgatási bíróságoktól és az OKBT-tól érkező egyedi javaslatok alapján - javaslatot tesz a központi költségvetés közigazgatási bíróságok fejezetének összeállításához, illetve adatot szolgáltat a zárszámadás előkészítéséhez, de központi költségvetés közigazgatási bíróságok fejezetének tervezetét véleményezi is, sőt annak országgyűlési tárgyalása során a költségvetéssel foglalkozó bizottságának ülésén részt vesz. A törvény rendezi azt a kivételes esetet is, ha a Közigazgatási Felsőbíróság elnöke bármely okból nem tenné meg határidőben javaslatát: ilyenkor a miniszternek az előző évi központi költségvetési közigazgatási bíróságok fejezetével megegyező javaslatot kell tennie.

A törvény részletesen szabályozza, hogy a közigazgatási bíróságok bírói tanácsai és az OKBT miként vesz részt a költségvetés megalkotásának folyamatában.

Garanciális szabályként, a Közigazgatási Felsőbíróság elnöke, illetve az OKBT nagyon erős jogosítványként meghatározza, hogy költségvetési év közben a fejezeten belül bármilyen változtatáshoz a Közigazgatási Felsőbíróság elnökének, és ha az átcsoportosítás nem a Közigazgatási Felsőbíróság címét érinti, az OKBT egyetértése szükséges. Ugyancsak a közigazgatási bíróságok függetlenségének biztosítása miatt a törvény a miniszter egyes fejezetgazdai hatásköreit korlátozza, másokhoz pedig az OKBT véleményének beszerzése és a Közigazgatási Felsőbíróság elnökének egyetértése szükséges.

A Velencei Bizottság által 2016-ban kiadott „Rule of Law Checklist” a bíróságok függetlensége és pártatlansága témakörében különös hangsúllyal tartja vizsgálandónak a bíróságok költségvetési függetlenségét elsősorban a végrehajtó hatalom általi egyoldalú forráscsökkentés tekintetében. Konkrétabb szinten különösképpen jelentősnek értékeli, hogy van-e külön fejezet a költségvetésben a bíróságokkal kapcsolatban, kizárva a végrehajtó hatalom által történő egyoldalú csökkentés lehetőségét, (kivéve, ha ez egy javadalmazási rendszert érintő általános intézkedés révén történik). Ugyancsak fontos kérdésként kezeli azt, hogy a bírók, a bírói tanácsok (bírói testületek) bevonásra kerülnek-e a költségvetés megállapításának folyamatába. A már szintén hivatkozott a bírósági rendszer függetlenségéről szóló velencei bizottsági jelentés [CDL-AD(2010)004-e Report on the Independence of the Judicial System Part I: The Independence of Judges adopted by the Venice Commission at its 82nd Plenary Session (Venice, 12-13 March 2010), 9. o.] a bírói függetlenség egyik garanciájaként emeli ki azt, hogy a bírák a bírói testületeken keresztül kifejezhessék véleményüket a bíróságokat érintő költségvetésről.

Ezt a követelményrendszert a törvény teljes mértékben érvényre juttatja, a szabályozás több pontján megjelennek ennek garanciái, itt is érvényesülnek ezek a követelmények a közigazgatási bíróságok költségvetése megalkotásának folyamatában, hiszen a közigazgatási törvényszékek elnökei, a Közigazgatási Felsőbíróság elnöke és a bírói testületek részvétele biztosított a költségvetés megalkotásának folyamatában, akik maguk is bírák.

A 34-35. §-hoz

A törvény nem állapítja meg részleteiben az egyes közigazgatási bíróságok működéséhez szükséges szervezeti szabályokat, annak megállapítása szervezeti és működési szabályzatban a közigazgatási bíróság elnökének feladata. Az SZMSZ-re vonatkozó javaslatot a hivatalvezető készíti elő, majd azt a közigazgatási bírói tanács véleményezi, azonban ha az elnök e véleményétől eltérne, azt indokolni köteles.

A Közigazgatási Felsőbíróság elnöke kivételével a közigazgatási bírósági elnököknek az SZMSZ-t - a közigazgatási bírói tanács véleményének csatolásával - jóváhagyás céljából fel kell terjeszteniük a miniszternek. A felterjesztett SZMSZ-t a miniszter harminc napon belül megvizsgálja, és - ha nem ütközik jogszabályba - a miniszter azt jóváhagyja. Ha azonban az SZMSZ jogszabályba ütközne, a miniszter a jóváhagyást indokolt döntésével megtagadja. A közigazgatási törvényszék elnöke az SZMSZ kifogásolt pontját harminc napon belül módosítja.

E szabályok a közigazgatási bírósági szervezet működőképességét, a működés jogszerűségét és a szabályzatok egységességét egyaránt szolgálják.

A törvény nem állapítja meg a szabályzatok zárt katalógusát, biztosítja annak lehetőségét, hogy - értelemszerűen törvény keretein belül, feladatkörében - a közigazgatási törvényszék elnöke az SZMSZ-ben nem rendezett kérdésben szabályzatot adjon ki.

A 36. §-hoz

A jogvédelmi szintet emeli és a tisztességes eljáráshoz való alapjog részeként a törvényes bíróhoz való jog garanciáit fokozza annak az elvnek az általános kimondása, amely szerint az ügyelosztási rendet úgy kell összeállítani, hogy abból kétséget kizáróan előzetesen megállapítható legyen, hogy az adott közigazgatási perben mely tanács jár el, ideértve azt is, hogy akadályoztatásuk esetén ki jár el helyettük.

A törvényben meghatározott szempontokat is figyelembe véve az ügyelosztási rendet a közigazgatási bírói tanács véleményének ismeretében az elnök határozza meg. Ebben a mechanizmusban a munkaszervezési, a szakmai és az önigazgatással összefüggő szempontok egyaránt megfelelő súllyal esnek latba. Fontos eltérés a Bszi. szabályaihoz képest, hogy ha a közigazgatási bírói tanács véleménye szerint az ítélkező tanácsok összetételének meghatározása, vagy az ügyelosztási rend törvénysértő, és e véleményét az elnök nem vette figyelembe, a közigazgatási bírói tanács három napon belül szolgálati bírósághoz fordulhat. A szolgálati bíróság a közigazgatási bírói tanács indítványáról annak beérkezését követő nyolc napon belül dönt.

Ugyancsak a törvényes bíróhoz való jog biztosítását hivatott szolgálni a törvény azzal, hogy a közigazgatási bíró számára szolgálati bírói utat biztosít arra az esetre, ha megítélése szerint az őt közvetlenül érintő valamely igazgatási intézkedés az ügyelosztási rend megsértésével járt.

A 37. §-hoz

A bírói testületek működése részletszabályait a törvény nem határozza meg. Függetlenségük, önállóságuk fontos garanciája, hogy működésük részletes szabályait e törvény rendelkezéseivel összhangban maguk állapítják meg, amely szabályokat természetesen a jogszabályok és a magasabb szintű (általánosabb) közigazgatási bírósági szabályzatok keretei között lehet meghatározni.

A 38-39. §-hoz

A személyügyi igazgatás általános szabályai keretében a törvény meghatározza, hogy melyek a közigazgatási bírósági elnökök és a miniszter legfontosabb feladatai. Így a miniszter - az érintett közigazgatási bírósági elnök javaslata alapján - a közigazgatási törvényszékek esetében a Közigazgatási Felsőbíróság elnökének véleményének megismerését követően - megállapítja a közigazgatási bíróság bírói és igazságügyi alkalmazotti létszámát. Amint a rendes bíróságokon az OBH, úgy a közigazgatási bíróságok esetében a miniszter látja el közigazgatási bírák személyi nyilvántartásának feladatait. A törvény meghatározza, hogy a közigazgatási törvényszékek elnökei felett a miniszter, a közigazgatási bíróság bírái, titkárai és fogalmazói felett - a törvény szerinti eltérő törvényi rendelkezés hiányában - a bíróság elnöke gyakorolja a munkáltatói jogokat. A miniszter feladatkörébe tartozik - a Bszi. rendelkezéséhez hasonlóan - a más állami szervhez beosztott bírák vagyonnyilatkozatával kapcsolatos feladatok ellátása. Ezek a rendelkezések a személyügyi igazgatási hatásköröket az adott megbízatás jelentőségéhez és a bíróságon belüli szerepéhez igazodva, észszerűen osztja el a miniszter és a közigazgatási bíróságok elnökei között.

Az igazságügyi alkalmazottak közül a törvény az ítélkezési tevékenységgel való szoros szakmai kapcsolatuk miatt kiemeli a közigazgatási bíróság titkárait és fogalmazóit abban is, hogy az ilyen álláshelyekre a pályázatot a miniszter írja ki, és kinevezi a bírói testületek véleménye alapján a közigazgatási bíróság elnöke által javasolt személyt. E körben tehát a miniszter elé nem rangsort terjesztenek, hanem kifejezett kinevezési javaslatot. További garanciális eljárási szabályok megalkotása a bírósági titkári és fogalmazói pályázatok elbírálásával összefüggésben az igazságügyi alkalmazottak szolgálati jogviszonyáról szóló törvényben indokolt.

A 40. §-hoz

A képzéssel kapcsolatban ugyancsak kiemelkedő, a közigazgatási bírósági szervezet egészét érintő felsőbírósági elnöki feladatköröket határoz meg a törvény. A Közigazgatási Felsőbíróság elnöke kidolgozza a közigazgatási bírák képzési rendszerére vonatkozó tervet és programot, valamint a közigazgatási bíróságok titkárai és fogalmazói egységes központi képzésének tervét és programját, a képzési programot az OKBT véleményezi. A törvény így a közigazgatási bíróság bíráinak, titkárainak és fogalmazóinak képzését program alapján a Közigazgatási Felsőbíróság elnökének kezébe helyezi. Nem rendelkezik azonban arról, hogy a képzést miként kell megvalósítani. Erre több út is nyitva áll majd a jövőben: a Közigazgatási Felsőbíróság elnöke köthet megállapodást akár a Magyar Igazságügyi Akadémia képzéseinek igénybevételére, megszervezheti a képzést akár felsőbírósági bírák oktatási tevékenységére építve, vagy bármely más, hatékony módon, amely alkalmas lehet a közigazgatási bírák ismeretszintjének és készségeinek korszerű fejlesztésére. A képzés helyi szintű feladatai kapcsán a törvény kimondja, hogy a közigazgatási bíróság elnöke ellátja a képzési programban megállapított oktatási és továbbképzési feladatokat.

A 41. §-hoz

A törvény önálló címben rendelkezik a közigazgatási bíróságok működésének átláthatóságával összefüggő legfontosabb kérdésekről. Előírja, hogy a közigazgatási bíróságok központi honlapján rendszeresen a közigazgatási bíróság elnöke és az OKBT a közigazgatási bíróságok tevékenységéről időszerű tájékoztatást nyújtson.

A közigazgatási bíróságok működésének átláthatóságát segíti, hogy az ügyelosztási rendet a közigazgatási bíróságok központi honlapján közzé kell tenni. A Bszi.-nél pontosabban határozza meg a törvény a jogegységi határozatok, valamint az ügy érdemében hozott jogerős határozat - és a megelőző eljárásban született és a közigazgatási perben felülvizsgált - döntések közzétételének szabályait. Az így közzétett határozat értelemszerűen személyes adatot és a törvény által védett titkot nem tartalmazhat.

A törvény egyik újítása, hogy a közigazgatási bírósági jogalkalmazás egységességét a jogegységi eljárás és a rendes bíróságoknál ismert, joggyakorlat-elemző csoportok működése mellett más, külföldi példákon alapuló, soft-eszközökkel is legyen képes biztosítani. A törvény ennek megfelelően arról rendelkezik, hogy Közigazgatási Felsőbíróság elnöke nyomon követi a közigazgatási bíróságok joggyakorlatát és - a Közigazgatási Felsőbíróság erre rendelt szervezeti egysége útján - tájékoztatást ad az adott jogkérdésben kialakult nemzetközi gyakorlatról.

A 42-43. §-hoz

A törvény - a rendes bíróságokhoz hasonlóan - meghatározza a közigazgatási bíróságok vezetőit, azonban a Bszi. 118. §-ában meghatározott vezetői megbízatásokhoz képest három pontban eltér. A Bszi. rendelkezéseivel tartalmilag azonos módon vezetőként tételezi a közigazgatási bíróságok (a Közigazgatási Felsőbíróság és közigazgatási törvényszékek) elnökeit és másodelnökeit, a kollégiumvezetőt és a kollégiumvezető-helyettest, a tanácselnököt. A törvény a magyar közjogi hagyományokhoz visszatérve az elnökhelyettes helyett a tisztséget másodelnöknek nevezi, amely rámutat arra is, hogy e vezető feladata távolról sem merül ki az elnök helyettesítésében. A közigazgatási bíróságok kisebb létszámára figyelemmel nem indokolt csoportok szervezése, ezért a törvény a vezetők között nem rendelkezik a csoportvezetőről. A közigazgatási bíróságok rendes bíróságokétól elkülönülő igazgatása miatt szükségessé vált egy első sorban az elnök igazgatási munkáját segítő, hivatalvezetői feladatkör meghatározása.

Azt is rögzíti a törvény, hogy a Bjt., a Bszi., vagy a törvény eltérő rendelkezése hiányában a vezetői tisztséget pályázat alapján kell betölteni, így főszabályként a pályázati kiválasztás érvényesül. A törvény a közigazgatási bírósági vezetők tisztségének megszűnésére a Bszi. azonos tárgykörű rendelkezéseit rendeli alkalmazni, figyelemmel a megbízatás alapvetően azonos jellegére. A rendelkezést a tárgykör kiemelkedő jelentőségére tekintettel és a szükséges értelmező szabály megállapítása érdekében tartalmazza a törvény. Ugyanakkor tételes eltérést is megállapít a Bszi.-től a törvény: egyes közigazgatási bírósági vezető bírósági vezetői vizsgálatát nem a kinevező, hanem az érintett személy felettesének tekinthető bírósági vezető végzi el. E megkülönböztetéssel választja el a törvény a bírósági vezető felmentését eredményező alkalmatlanság megállapításának jogkörét a felmentési döntés meghozatalának jogától.

Szükséges a bírósági vezetővé válás általános feltételeit megállapítani, ezért a törvény kimondja, hogy közigazgatási bírósági vezetői tisztséget csak határozatlan időre kinevezett közigazgatási bíró tölthet be, továbbá azt is, hogy a Közigazgatási Felsőbíróság elnöke, valamit a tanácselnök és a hivatalvezető kivételével a vezetői kinevezés hat évre szól. Az általános szabályokhoz képest a tanácselnököt - a rendes bírósági szervezetben érvényesülő szabályokkal megegyezően - határozatlan időre nevezik ki. A hivatalvezető kinevezése azért alakul sajátosan, mert nemcsak, hogy a közigazgatási bíróság elnökének javaslatára, pályázat nélkül nevezi ki a miniszter, hanem azért, mert az elnökkel való szoros munkakapcsolat okán ez az egyetlen vezetői megbízatás, amely kizárólag az elnök javaslatára, felmentéssel is megszűnhet.

A 44-49. §-hoz

A törvény két eltéréssel a Bszi. Kúria elnökére vonatkozó szabályokkal azonos módon állapítja meg a Közigazgatási Felsőbíróság elnökének megválasztására, megbízatása megszűnésére, és általában jogállására vonatkozó szabályokat. A Kúria elnökével megegyezően a megválasztás feltétele, hogy a jelölt határozatlan időre kinevezett bíró vagy közigazgatási bíró legyen. Figyelemmel azonban az önálló közigazgatási bíráskodás sajátosságaira, a Kúria elnökére vonatkozó szabályozáshoz képest részben eltérő - alternatív - feltételeket is előír. Így megválasztási feltételként az ötéves, közigazgatási ügyszakban töltött bírói szolgálati viszony mellett vagylagosan a határozatlan időre kinevezett bíróként eltöltött időt, valamint más - részletesen körülírt - munkakörben megszerzett, legalább tízéves közigazgatási tapasztalatot kíván meg a törvény. A törvény emellett ahelyett, hogy megismételné, vagy csak felsorolással meghatározná, hogy a Kúria elnökére vonatkozó mely rendelkezéseket kell alkalmazni, egy utaló generálklauzulában kimondja, hogy a Közigazgatási Felsőbíróság elnökének jogállására a Kúria elnökére vonatkozó szabályokat kell alkalmazni. Ezzel biztosítja, hogy a két bírósági szervezet vezetőjének közjogi státusza minden szempontból azonos legyen.

A Közigazgatási Felsőbíróság elnökének a feladatait a közigazgatási törvényszékek elnökeinek feladatához képest, azokat kiegészítve határozza meg a törvény, figyelemmel van arra, hogy ő nem pusztán egy a közigazgatási bíróságok elnökei közül, hanem a közigazgatási bíróságok elsőszámú igazgatási vezetője.

A törvény öt jól körülhatárolható körben határozza meg és rendszerezi a Közigazgatási Felsőbíróság elnökének feladatait. Az igazságügyi igazgatással összefüggő feladatkörében az elnök jogszabály-alkotási javaslatot tehet, és a közigazgatási bíróságokat érintő jogszabályok tervezetét, valamint közigazgatási bírósági igazgatás hosszú távú feladatait és a megvalósításuk feltételeit tartalmazó programot véleményezi. E körben a rendes bírósági szervezethez szembetűnő különbség, hogy a Közigazgatási Felsőbíróság elnöke tesz javaslatot a miniszternek a közigazgatási bíróságok ügyviteli szabályaira. Ennek az az indoka, hogy egy valóban a közigazgatási bíráskodás - rendes bíróságoktól eltérő - sajátosságait és tapasztalatait messzemenőkig figyelembe vevő közigazgatási bírósági ügyviteli szabályozást adhasson ki rendeletében a miniszter.

A Felsőbíróság elnöke meghívottként részt vesz az Országgyűlés bizottságainak ülésén a közigazgatási bíróságokat közvetlenül érintő jogszabályokra vonatkozó napirendi pont megtárgyalásakor, e jogosítványa párhuzamos az Országos Bírósági Hivatal (a továbbiakban: OBH) elnöke jogával. Hangsúlyozni kell azonban, hogy e körben nem pusztán a közigazgatási bíróságok szervezetére vonatkozó törvényről van szó, hanem e mellett minden olyan eljárási szabályról (így különösen a polgári perrendtartás, közigazgatási perrendtartás, de még a közigazgatási hatósági eljárás általános szabályai, az adózás rendje, vagy az adóigazgatási rendtartás is), valamint anyagi jogi szabályról, amelyek a közigazgatási bíróságok működésére és tevékenységére előreláthatólag közvetlen hatást gyakorolhatnak. Ez egyébként az igazságszolgáltatás minden területén - így a rendes bíróságokra, illetve az ügyészségre vonatkozó törvényi szabályozásban is - így érvényesül.

Az egységes, magas szintű ítélkezés elméleti és tudományos megalapozása érdekében a Közigazgatási Felsőbíróság elnökének feladata a szakmai munka támogatása, melynek keretében évkönyvben értékeli a közigazgatási bíráskodás helyzetét és a joggyakorlat fejlődését, szakmai fórumokat szervez, tudományos tanácsadó testületet állíthat fel, tudományos ösztöndíjat létesíthet, és a Felsőbíróságon működteti a közigazgatási bíróságok központi közigazgatás-tudományi szakkönyvtárát.

A fent kifejtettek szerint a közigazgatási bírák függetlenségének egyik legjelentősebb szervezeti garanciája, hogy a központi költségvetésben a közigazgatási bíróságok önálló fejezetet alkotnak. A Közigazgatási Felsőbíróság elnökének az előbbiekben kifejtettek szerint meghatározó - az egész közigazgatási bírósági szervezetre ható - szerepe van a költségvetés megalkotásának folyamatában.

A Közigazgatási Felsőbíróság elnökének személyügyi igazgatásban betöltött feladatköre is túlmutat az általa vezetett szervezeten. Ennek megfelelően nem pusztán a Közigazgatási Felsőbíróság másodelnökének személyére tesz javaslatot, hanem az OKBT Személyi Tanácsának elnökeként részt vesz a pályázatok elbírálásában is. A Közigazgatási Felsőbíróság szervezetén túlmutat a közigazgatási törvényszékek elnökeinek bírói vagy vezetői pályázat kiírására irányuló javaslat - miniszteri felkérésen alapuló - véleményezése is.

A törvény szerint a Közigazgatási Felsőbíróság elnökének tájékoztatási tevékenysége alapvetően több, jól körülhatárolható feladat köré csoportosítható. Egyrészt, a Kúria elnökéhez hasonlóan évente beszámol a közigazgatási bíróságok általános helyzetéről és működéséről az Országgyűlés igazságüggyel foglalkozó bizottságának. Másrészt, a jogszabályok utólagos hatásvizsgálatához, illetve a jogalkotáshoz szükséges, a bíróságok szervezetével és igazgatásával, továbbá a bírósági jogalkalmazással kapcsolatos kérdésekben ad - alapvetően miniszteri kezdeményezésre és részére - tájékoztatást.

Az 50. §-hoz

A törvény a Bszi. Kúria elnökhelyettesére vonatkozó szabályokhoz hasonló módon állapítja meg a Közigazgatási Felsőbíróság másodelnökének kinevezésére vonatkozó szabályokat, azoktól csak a közigazgatási tapasztalat előírásában tér el. Ennek megfelelően az Közigazgatási Felsőbíróság másodelnöke is csak határozatlan időre kinevezett bíró lehet. A német közigazgatási bíráskodás kialakult gyakorlatának megfelelően értékelni kell azonban a 81. § szerinti - más állami szervhez történő - beosztás időtartama alatt szerzett közigazgatási tapasztalatot is.

A Közigazgatási Felsőbíróság másodelnökének jogállására a Kúria elnökhelyettesére vonatkozó szabályokat rendeli a törvény alkalmazni.

Az 51. §-hoz

A törvény meghatározza közigazgatási törvényszék elnöke, illetve másodelnöke kinevezési feltételeit. A megbízatás elnyerésének általános feltétele, hogy csak határozatlan időre kinevezett bíró töltheti be. E körben - a Közigazgatási Felsőbíróság elnökénél írtakhoz hasonlóan - vagylagos feltételként értékelhető a hosszabb közigazgatási tapasztalat. A törvény arról is rendelkezik, hogy e bírósági vezetőket a miniszter nevezi ki, annak érdekében, hogy a miniszter e kinevezési jogkörén keresztül is felelősséget tudjon viselni a közigazgatási bíróságok igazgatásért. A közigazgatási törvényszék elnökének és másodelnökének jogállására egyebekben a törvényszék elnökére és elnökhelyettesére vonatkozó szabályokat kell alkalmazni.

Az 52. §-hoz

A törvény általános szabályként összefoglalja a bírósági elnökök feladatkörét, amely a közigazgatási törvényszékek és a Közigazgatási Felsőbíróság elnökére egyaránt vonatkozik. A közigazgatási bíróság elnöke vezeti a közigazgatási bíróságot, vagyis annak, mint szervezetnek a működéséért első sorban ő a felelős. A közigazgatási bíróság vezetése azonban a bírák ítélkező tevékenységét nem érintheti. Itt is újra hangsúlyozni kell, hogy a szabályozás kialakítása megteremti a bírák belső függetlenségének garanciáit, amit követelményként a Velencei Bizottság is előír. [CDL-AD(2010)004-e Report on the Independence of the Judicial System Part I: The Independence of Judges adopted by the Venice Commission at its 82nd Plenary Session (Venice, 12-13 March 2010), 14-15. o.] A törvény - a másutt külön nevesítettek mellett - tizenöt pontban sorolja fel az elnök feladatait, azonban hangsúlyozni kell, hogy a bíróság vezetésének feladatából további, gyakran közelebbről meg nem határozható napi, a szervezet működtetéséből fakadó feladatok is következnek.

Az 53. §-hoz

A törvény meghatározza a másodelnök feladatait: egyrészt helyettesíti az elnököt, másrészt az SZMSZ olyan igazgatási részfeladatokat állapíthat meg a másodelnöknek, amelyeket önállóan - saját jogán - lát el, a közigazgatási bíróság elnökének ellenőrzése mellett.

Az 54-56. §-hoz

Mivel a kollégiumnak igazgatási hatásköre a közigazgatási bírósági szervezetben nincs, arra sincs ok, hogy a kollégium vezetőit a miniszter nevezze ki. Így a közigazgatási bíróság elnöke nevezi ki nem csak a tanácselnököt, hanem - pályázat után - a közigazgatási bíróság kollégiumvezetőjét és annak helyettesét is.

A kollégiumvezető szervezi a közigazgatási kollégium munkáját, évente beszámol a közigazgatási kollégiumnak a pályázatához csatolt pályaművében szereplő tervek megvalósulásáról, a megelőző naptári évben a kitűzött célok és intézkedések végrehajtásáról és eredményéről, és ellátja a jogszabály, a közigazgatási kollégiumra kötelező szabályzat, továbbá a közigazgatási bíróság szervezeti és működési szabályzata szerint hatáskörébe utalt - nem igazgatási - feladatokat. A tanácselnök szerepe pedig az ítélkező tanács vezetésére és annak munkájának szervezésére szorítkozik.

Az 57. §-hoz

A törvény a közigazgatási bíróságok sajátképi, a rendes bíróságok igazgatási modelljétől eltérő igazgatási modellt állít fel, és fogalomhasználatában is markánsan különbséget tesz a bírósági igazgatási feladat- és hatáskörök, valamint az igazságügyi igazgatás közigazgatási bíróságokat érintő feladat- és hatáskörei között. Ez a megkülönböztetés megfelel a német Gerichtsverwaltung és Justizverwaltung fogalmi megkülönböztetésének. A közigazgatási bíróságok elnökeit annak érdekében, hogy valóban az bíróságuk első bírái lehessenek, és ítélkezési tevékenységüket vezetői megbízatásuk idején is gyakorolhassák, igazgatási tevékenységükben egyfelől tehermentesíteni, másfelől jelentősen segíteni, támogatni szükséges. A német és osztrák bírósági igazgatási modellben az elnököt igazgatási tevékenységében egy (Németországban az ún. Prasidialrichter) vagy több (Ausztriában) bíró segíti. A német bíróságokon jellemzően elkülönült szervezeti egységben (ún. Verwaltung) a Prasidialrichter vezetésével látják el az igazgatási feladatok túlnyomó többségét. A törvény ezt a megoldást mintául véve állította fel az egyes bíróságokon működő szervezeti egységként a hivatalt, amelyet a hivatalvezető vezet, akinek munkáját az elnök irányítja. A német mintához hasonlóan a hivatalvezető csak bíró lehet. A törvény eltér a Prasidialrichter-modelljétől: nem csak lehetőséget ad arra, hogy a hivatalvezető mentesüljön az ítélkezési feladatok alól, hanem kifejezetten kimondja, hogy ítélkezési tevékenységet nem folytathat. A hivatalvezetőt a közigazgatási bírák közül a közigazgatási bíróság elnökének javaslatára - pályázat kiírása nélkül, határozatlan időre - a miniszter nevezi ki, illetve menti fel. Nem szükséges tehát, hogy a hivatalvezető az adott közigazgatási bíróság bírája legyen, jogállására a beosztott bíróra vonatkozó, javadalmazására pedig az elnökhelyettesre vonatkozó szabályokat kell megfelelően alkalmazni.

Az 58-59. §-hoz

A törvény meghatározza az egyes bírói testületek igazgatási jellegű hatásköreit. Ennek megfelelően az összbírói értekezlet - a Közigazgatási Felsőbíróságon a teljes ülés - egyrészt évente egyszer beszámoltatja a közigazgatási bíróság elnökét, kollégiumvezetőit és a bírói tanácsot, másrészt pedig megválasztja a közigazgatási bírói tanácsot, és az OKBT tagját (illetve tagjait). A bírói tanács beszámolója kiterjed az igazgatási és személyi tanácsként kifejtett tevékenységre is.

A közigazgatási bírói tanács kétféle hatáskörében a korábban ismertetetteknek megfelelően eltérő összetételben működik. Személyi tanácsként eljárva részt vesz a pályázati eljárásban, véleményt nyilvánít a bíró beosztása, áthelyezése, kirendelése tárgyában, valamint kezdeményezheti a közigazgatási törvényszéki elnök, másodelnök vizsgálatának elrendelését. E hatáskörök hangsúlyozottan érvényre juttatják azt az elvet, hogy a bírói életpályát érintő döntéseknél a bírói testületek szerepe jusson érvényre (pl. Velencei Bizottság „Rule of Law Checklist”; ENCJ Dublini Deklaráció; magyar Alkotmánybíróság az 1997. évi bírósági szervezeti reform előtti gyakorlata).

Igazgatási tanácsként eljárva a bírói tanács véleményezi a költségvetést és annak felhasználását, a közigazgatási bíróság szervezeti és működési szabályzatának tervezetét, továbbá a közigazgatási bíróság elnökének az ügyelosztási rendről és az ítélkező tanácsok meghatározásáról szóló javaslatát.

Hangsúlyozandó, hogy a közigazgatási bírói tanács a Velencei Bizottság által 2016-ban kiadott „Rule of Law Checklist” fontos kérdésként kezeli azt, hogy a bírók, a bírói tanács bevonása garantált-e a költségvetés megállapításának folyamatába, amit a törvény a bírói tanácsok, az OKBT és a Közigazgatási Felsőbíróság elnöke jogkörei révén biztosít.

A 60-61. §-hoz

A közigazgatási bíróságok igazgatásában az Alaptörvény hetedik módosítása új helyzetet teremtett, ami új igazgatási modell bevezetését teszi szükségessé. Az európai államokban többféle bírósági igazgatási modell alakult ki, amelyek egyaránt megfelelhetnek a jogállamiság követelményeinek. A történeti alkotmány vívmányaira is tekintettel, figyelembe véve a legújabbkori fejlődést (bírói tanácsok szerepvállalása, Velencei Bizottság ajánlásai) került meghatározására az új igazgatási modell, amely tiszteletben tartja a bírósági függetlenséget, mint a demokrácia állócsillagát, egyúttal megteremti az igazságügyi miniszter politikai felelősségét a közigazgatási bíráskodás hatékony működéséért.

A törvény a miniszteriális igazgatási modellt intézményesíti. Eszerint a miniszter az igazságügyi igazgatás közigazgatási bíróságokat érintő központi igazgatási jogkörében a közigazgatási a központi költségvetés közigazgatási bíróságok fejezete tekintetében - megfelelő korlátok mellett - gyakorolja a fejezetet irányító szerv hatásköreit, továbbá dönt a közigazgatási bírósági statisztikai adatok gyűjtéséről és az adatok feldolgozásával kapcsolatos központi feladatokról valamint irányítja és ellenőrzi a közigazgatási bírósági igazgatási vezetők igazgatási tevékenységét. Személyügyi jogkörében eljárva kiírja a közigazgatási bírói álláspályázatokat, javaslatot tesz a köztársasági elnöknek a közigazgatási bírák kinevezésére és felmentésére, közigazgatási bírót beosztja az elnyert pályázat szerinti közigazgatási bíróságra kinevezi és felmenti (a tanácselnök kivételével) a közigazgatási bírósági vezetőket, továbbá a közigazgatási bírósági titkárokat és fogalmazókat.

A miniszter az itt ismertetett jogköreit az Alaptörvény alapján a bírósági önigazgatási szervek közreműködésével látja el, továbbá az igazgatásban meghatározó szerepet játszanak a bírósági vezetők is. A törvény szerinti igazgatási modell egyensúlyra törekszik az igazgatási feladatok résztvevői között, megfelelően elosztva a jogköröket, és a részvevőket együttműködésre kötelezve.

Ennek jelentős eleme, hogy a törvény - összhangban a Velencei Bizottság ajánlásaival - a közigazgatási bíróság költségvetési fejezetével való gazdálkodás körében a „fejezetgazdai” jogkört azzal a korlátozással biztosítja a miniszternek, hogy a Kormány nem élhet az átcsoportosítás jogával, és a miniszter is e jogát csak a Közigazgatási Felsőbíróság elnökének egyetértésével, valamint az OKBT véleményének beszerzése után gyakorolhatja. Így biztosított, hogy a közigazgatási bírósági rendszer legmagasabb szintjeinek egyetértése nélkül a közigazgatási bíróság törvényben megállapított költségvetési forrásait a kormányzat a közigazgatási bíróság egyetértése nélkül elvonja vagy csökkentse, a közigazgatási bírósági rendszer működésének anyagi alapjait ne veszélyeztesse.

A törvény garanciális jelleggel egyértelművé teszi, hogy a miniszter nem jogosult a közigazgatási bíróságokra kötelező szabályzatot alkotni, ajánlást kiadni és - e törvény eltérő rendelkezésének hiányában - határozatot hozni.

A közigazgatási bíróságok önálló igazgatásának a törvény szerinti kerülő modellje a bírói függetlenség és a hatalommegosztás elveinek tiszteletben tartásával olyan megoldásra törekszik, amely az igazságügyi igazgatás keretében olyan jellegű igazgatási hatáskörökkel ruházza fel az igazságügyi minisztert, amelyek biztosítják, hogy a közigazgatási bíróságok működésének feltételei kialakuljanak és a hatékony és pártatlan ítélkezés érdekében folyamatosan fennálljanak.

A 62. §-hoz

A Kp. 14. § (2) bekezdése kimondja, hogy ha a közigazgatási ügyben eljáró bíróság hatáskörét megállapítja, e döntése más bíróságra - ide nem értve a közigazgatási ügyben másodfokon eljáró bíróságot és a Kúriát - kötelező. A Kp. e rendelkezése tehát azt az esetet megnyugtatóan rendezi, amikor mindkét bírósági szervezet megállapítaná hatáskörét, vagyis az ún. pozitív hatásköri összeütközés feloldására 2018. január 1-je óta hatályos rendelkezés adott, az aggálytalanul alkalmazható. A pozitív hatásköri összeütközés szabályozására ezért nincs szükség, azt a törvény nem is teszi meg. A Kp. hivatkozott rendelkezése azonban nem tételezett szabályt arra az esetre, ha az adott ügyben a rendes bíróság és a közigazgatási bíróság is a hatásköre hiányát állapítaná meg. Az ún. negatív hatásköri összeütközést úgy oldja fel a törvény, hogy az eljáró bíróságot a Kúria és a Közigazgatási Felsőbíróság közös hatásköri tanácsa (a továbbiakban: hatásköri tanács) jelöli ki. Az elnökök mellett két-két kúriai és felsőbírósági bíróból álló hatásköri tanács határozatképes, ha valamennyi tagja jelen van, döntéseit szótöbbséggel hozza, vagyis feltétel, hogy mindkét bírósági szervezetből kapjon támogatást a döntés.

A 63. §-hoz

A közigazgatási bírósági rendszer létrejöttével sajátos problémát jelenthet, ha a rendes és a közigazgatási bíróság a mindkét bíróság által alkalmazandó jogszabályokat - szükségképpen eltérő nézőpontjukból eredően - esetlegesen eltérően értelmezik. Bár mindkét bírósági rendszernek lesz saját jogegységi, joggyakorlat-egységesítő rendszere, ez önmagában nem garancia az említett probléma kezelésére, ezért létre kell hozni egyfajta bírósági szervezeteken átívelő, „szuper-jogegységi” eljárást.

A törvény a jogegységi eljárás már bevált rendszerét terjeszti ki e kérdés rendezésére, és a Kúria, illetve a Közigazgatási Felsőbíróság közös testülete, az ún. együttes jogegységi tanács elé utalja a közös érdekű értelmezési kérdés eldöntését, amelynek formája az ún. együttes jogegységi határozat. Az együttes tanács társelnökei a Kúria elnöke és a Közigazgatási Felsőbíróság elnöke, tagjai a Kúria elnöke és a Közigazgatási Felsőbíróság elnöke által kijelölt öt-öt kúriai, illetve közigazgatási felsőbírósági bíró.

Az együttes jogegységi tanács ülésére akkor kerülhet valamely vitás értelmezési kérdés, ha a rendes bíróság és a közigazgatási bíróság eltérő ítélkezési gyakorlata szükségessé teszi elvi kérdésben együttes jogegységi határozat meghozatalát, korábban meghozott jogegységi határozat vagy együttes jogegységi határozat megváltoztatását vagy hatályon kívül helyezését, vagy ha Kúria ítélkező tanácsa jogkérdésben el kíván térni a Közigazgatási Felsőbíróság ítélkező tanácsának elvi bírósági határozatként közzétett határozatától vagy közzétett elvi bírósági döntéstől (illetve fordítva).

Feltétel azonban, hogy ilyen eljárásra akkor kerülhet sor, ha a „rendes” jogegységi eljárásban nem rendezhető a kérdés, abban az esetben ugyanis indokolatlan az együttes ülés, ha az anomália „alacsonyabban szinten”, illetve az egyik bírósági rendszeren belül rendezhető a másik bírósági rendszer megelégedésére.

Együttes jogegységi határozat kezdeményezésére ugyanazok jogosultak, mint akik a Bszi., illetve a törvény szerint a „rendes” jogegységi eljárást kezdeményezhetik.

A kiegyensúlyozott döntéshozatal érdekében fontos követelményként rögzíti a törvény, hogy azt az együttes ülés szótöbbséggel hozza, vagyis annak elfogadásához mindkét bírósági szervezet bírái közül szükséges támogatás. Ez biztosíthatja az együttes jogegységi határozat kellő szakmai legitimitását.

A 64. §-hoz

Az Alaptörvény 26. cikk (1) bekezdése értelmében a bírói jogállás egységes, amit a törvény ehelyütt garanciális rendelkezésként tételesen is, alapelvi szinten rögzít azzal, hogy a közigazgatási bíró az egységes bírói kar tagja.

A bírói jogállásra tehát alapvetően egységes szabályrendszer vonatkozik, amelyet elsősorban a Bjt. szabályoz, a törvény pedig csak a közigazgatási bíráskodás sajátosságai által indokolt körben állapít meg eltérő rendelkezéseket. Így a közigazgatási bíróra is mindazok az alapelvek és tételes szabályok vonatkoznak, amelyeket a Bszi. szabályoz, és amelyektől a törvény nem tér el. Ennek megfelelően a közigazgatási bíróra is áll az a függetlenségét kiegyensúlyozó elv, hogy az ítélkező tevékenységét egy szervezet tagjaként folytatja. Ez a kiegyensúlyozó szerep abban nyilvánul meg, hogy a bíró egy többszintű szervezeti rendszerben működik, a törvények által meghatározott esetekben a társasbíráskodás keretei között jár el, és a törvények által meghatározott döntés-felülvizsgálati rendszernek alávetve határoz. További alapelvi jelentőségű eleme, hogy a bíró szolgálatot teljesít, azaz az állam igazságszolgáltatási közfeladatát látja el, ítélkező tevékenységével lényegében - magas szintű - „közszolgáltatást” nyújt.

A törvény ugyanakkor különös alapelvként rendelkezik arról, hogy a közigazgatási bíró - az Alaptörvény 25. cikk (1) bekezdése szerint, a rendes bíróságoktól elkülönülő közigazgatási bírósági szervezetrendszerből adódóan - a közigazgatási bírósági szervezet tagjaként teljesíti bírói szolgálatát.

A 65. §-hoz

A bírói jogállás egységességéből adódóan a közigazgatási bíró kinevezésének feltételeire alapvetően a Bjt. 4. § (1) bekezdésben meghatározott feltételek irányadóak, ezt egészíti ki a törvény a kiemelkedő közigazgatási jogi ismeretekre és gyakorlati tapasztalatokra vonatkozó többletkövetelménnyel. Ez a törvényi szinten megjelenített eltérés egyrészt a közigazgatási bíráskodáshoz elengedhetetlen szaktudás becsatornázása miatt szükséges, másrészt azt szolgálja, hogy a közigazgatási bíróságokon a hagyományos belső bírósági karrierből (fogalmazó, titkár) és a bírósági rendszeren kívülről érkező, közigazgatási jogi ismeretekkel és tapasztalattal rendelkező pályázók egyenlő eséllyel rendelkezzenek a bíróvá válás folyamatában.

A 66. §-hoz

Az elkülönült közigazgatási bíróságok és a közigazgatási bíráskodás megvalósításának célja az egyéni és a közérdek közötti méltányos és alkotmányos egyensúlyt megteremtése. A közigazgatási jogviták elbírálása ezért különleges szakismeretet és sajátos bírói attitűdöt igényel, amely képes megvédeni az állampolgárt a szükségszerűen erőfölényben lévő hatósággal szemben is, ugyanakkor nem szem elől tévesztve a közérdeket. A közigazgatási bíráskodás hazai történeti hagyományai is e szempontokon alapultak, és a királyi közigazgatási bíróság létrehozásakor erőteljes hangsúlyt adtak a közigazgatási tapasztalat megjelenésének a bíráskodásban. Ugyanezt támasztják alá a külföldi példák is (pl. Németország), igazolva, hogy a közigazgatási bíróság akkor felel meg a jó állam eszméjének, ha egy személyben képes egyesülni a közigazgatási jogi gyakorlati tapasztalat és a bírói gondolkodásmód.

A törvény ezt a megközelítést követve azt célozza, hogy a közigazgatási bíróságokon szélesebb körben legyen mód a közigazgatásból, „kívülről” érkező szakemberek bevonására. A közigazgatásban dolgozó szakemberek jelentős gyakorlati tapasztalattal rendelkeznek; bíróként a döntéshozatalba jobban, közvetlenebbül be tudják vinni az életszerűség, a megvalósíthatóság szempontjait. Ez a jelenlegi bírói jogállási szabályok között is adott lehetőség, és a közigazgatási bírói kar tagjai között most is vannak közigazgatási múlttal rendelkező bírák.

Ennek elsődleges eszköze a közigazgatási bírák kiválasztásánál a szakmai előélet értékelése során a közigazgatási tapasztalat hangsúlyos figyelembe vétele, illetve a jogi szakvizsgához nem kötött közigazgatási munkakörben eltöltött gyakorlat figyelembe vétele. A törvény egyébként a közigazgatási bírói szolgálati viszony fennállása alatt is elősegíti és ösztönzi a további közigazgatási joggyakorlat megszerzését, újabb tapasztalatok felhalmozását.

A törvény ennek érdekében a közigazgatási bíróvá való kinevezés szempontjából a Bjt.-nél szélesebben határozza meg azok közigazgatási joggyakorlati időket, amelyeket a közigazgatási bírói pályázat elbírálásakor figyelembe kell venni. Így a gyakorlati időbe beszámítani rendeli nemcsak a jogi szakvizsga után, hanem az egyetemi jogi végzettség megszerzését követően szerzett gyakorlati időt is, feltéve, hogy a pályázónak a pályázat idején már a jogi szakvizsgája is megvan. Így értékelni kell a jogi szakvizsga letétele előtti közigazgatási joggyakorlat időszakát is.

Emellett a törvény tételesen meghatározza, hogy a közigazgatás mely területein, szerveinél végzett tevékenység számítható be. E tevékenységek széleskörű és kiegyensúlyozott meghatározása biztosítja a széles merítés lehetőségét a bírói kinevezés körében.

A gyakorlati vagy szolgálati idő pályázati rangsor során történő értékelésére vonatkozó speciális szabályozást a hagyományos belső bírósági és a klasszikus közigazgatási karrier közötti különbség teszi szükségessé, az utóbbiban ugyanis a közigazgatási szakvizsga a jellemzően preferált követelmény. A törvény célja, hogy a közigazgatási szakvizsga megszerzését követően, de még a jogi szakvizsga megszerzését megelőzően felhalmozott közigazgatási jogi tapasztalat is beszámításra kerülhessen a pályázatok elbírálása során, és így az is hasznosulni tudjon a közigazgatási bíráskodásban. Ez az előírás a Bjt. 4. § (1) bekezdésben foglalt feltételekkel összhangban értelmezendő, tehát a közigazgatási bírói kinevezésnek is természetesen elengedhetetlen feltétele a jogi szakvizsga letétele.

A fenti szempont értékelésének részletes szabályait a Bjt. 14. § (5) bekezdésben adott felhatalmazás alapján igazságügyi miniszteri rendelet állapítja meg.

A 67-73. §-hoz

A törvény a Bjt.-hez képest sokkal részletesebben, és a miniszteriális igazgatás sajátosságaira figyelemmel szabályozza a közigazgatási bírói pályázati eljárását. A törvény szerint a közigazgatási bírói pályázatokat a miniszter - aki a bírói álláshelyekkel gazdálkodni jogosult - írja ki a megüresedett vagy egyébként még be nem töltött közigazgatási bírói álláshelyekre.

A pályázati eljárásban a törvény szerint a bírói testületek kiemelt szerepet kapnak. A pályázatokat a meghirdetett álláshely szerinti közigazgatási bíróság személyi tanácsa a pályázók meghallgatása után - anélkül, hogy pontszámot, vagy rangsort megállapítana - véleményezi, majd megküldi az OKBT Személyi Tanácsának.

A törvény rögzíti, hogy a pályázaton az elérhető pontszám nyolcvan százalékában kizárólag a pályázó képzettségét, szakmai tudását és megszerzett tapasztalatát értékelő objektív, húsz százalékában pedig a pályázónak a bírói hivatás gyakorlásához szükséges, tárgyilagosan nem mérhető felkészültségét, elhivatottságát értékelő, a meghallgatás eredményétől függő, szubjektív pontszámból áll össze. A Bjt.-ben meghatározott szempontok alapján, a törvényben meghatározott közigazgatási tapasztalatra figyelemmel megállapított objektív pontszámot az OKBT Személyi Tanácsa a meghallgatás előtt közli a pályázóval, amellyel szemben szolgálati bírósági utat nyit meg a törvény a nem bíró pályázók számára is. A pályázó meghallgatását követően az OKBT Személyi Tanácsa ún. szűkített átlag módszerével megállapítja a meghallgatás pontszámát, amelyet nyomban, vagyis más pályázók meghallgatása előtt közöl a pályázóval.

Az így létrejött objektív és szubjektív pontok összege adja a pályázó által ténylegesen elért pontszámot. Az OKBT Személyi Tanácsa miután az adott álláshelyre valamennyi pályázó pontszámát megállapította, az elért pontszámok alapján megállapítja a pályázók rangsorát. Ennek alapján a ténylegesen elért legmagasabb pontszám nyolcvanöt százalékát elérő pályázók pályázati anyagát - a közigazgatási bíróság tanácsának véleményével együtt - a pontszámok megküldésével felterjeszti a miniszternek azzal, hogy nem terjeszthető fel annak a pályázata, aki az elérhető pontszám ötven százalékát nem érte el. Ez a szabály messzemenőkig biztosítja, hogy az adott álláshelyre pályázó legjobb, és egymáshoz képest szoros eredményt elérő jelöltek kerüljenek a kiválasztási folyamat utolsó fordulójába.

A törvény biztosítja a miniszter számára annak lehetőségét, hogy a jelölteket meghallgassa. Ezen a meghallgatáson a pályázók ugyan nem lehetnek jelen más pályázók meghallgatásán, azonban annak átláthatóságát azzal is biztosítja a törvény, hogy az érintett közigazgatási bíróság elnöke, az OKBT Személyi Tanácsának két tagja, valamint a miniszter által felkért - akár jogtudós, vagy a bírósági igazgatásban jártas - személyek számára biztosítja a jelenlét lehetőségét.

Az OKBT Személyi Tanácsa által felterjesztett rangsor és javaslat alapján a miniszter felterjesztést tesz a köztársasági elnöknek a közigazgatási bíró kinevezésére, illetve ha a pályázó bíró, annak a közigazgatási bíróságra való beosztására. Sajátos joga a miniszternek, hogy ha a meghallgatás eredményeként a rangsorolással nem ért egyet, akkor a hozzá felterjesztett három pályázó közül tesz javaslatot a köztársasági elnöknek a bíró kinevezésére, illesztve osztja be a nyertes bíró pályázót. Ilyen esetben azonban a köztársasági elnököt és az OKBT Személyi Tanácsát is tájékoztatnia kell e döntésének indokairól.

Ebben a pályázati rendszerben mind a bírói testületek, mind a közigazgatási bíróságok működésének biztosításáért felelősséget viselő miniszternek a jogai kiegyensúlyozottan érvényesülnek: egyfelől a miniszter kötve van a bírói testületek által alkalmasnak tekintett pályázói körhöz, másfelől pedig a miniszter a pályázat eredménytelenségét is csak az OKBT Személyi Tanácsának erre vonatkozó kifejezett javaslata, vagy objektív körülmények alapján állapíthatja meg.

E szabályok eredményeként a miniszter döntési jogköre erős korlátok között érvényesül, és kizárják a bírói pályázatok során nem értelmezhető szempontok esetleges figyelembe vételének lehetőségét is.

A törvény rendelkezik arról is, hogy ha a pályázat alapján rendes bírósági bíró nyeri el a közigazgatási bírói álláshelyet, erről a miniszter haladéktalanul tájékoztatja az OBH elnökét. A miniszter a bírót az OBH elnökével folytatott egyeztetés alapján, de legkésőbb a tájékoztatást követő három hónapon belül osztja be. Ez az időtartam megfelel a bírói lemondás időtartamának, ennek megfelelően bizonyosan elegendő az így megürülő rendes bírósági bírói álláshely betöltésére.

Ugyanezek a szabályok érvényesülnek a Közigazgatási Felsőbíróságon rendszeresített álláshely esetében azzal, hogy az OKBT Személyi Tanácsa által felterjesztett pályázathoz a Közigazgatási Felsőbíróság elnöke is csatolja véleményét. Ha ez a vélemény véleménye az OKBT Személyi Tanácsa által felterjesztett rangsortól eltér, a miniszternek a pályázókat meg kell hallgatnia, azonban egyebekben az ismertetett eljárásban jár el.

A 74-78. §-hoz

A törvény önálló alcímben rendelkezik a vezetői pályázatok szabályairól. Valamennyi vezetői pályázatot a miniszter ír ki. A kiírt pályázatnak a vezetői megbízatás elnyeréséhez szükséges valamennyi feltételt tartalmaznia kell. A benyújtott vezetői pályázatnak tartalmaznia kell a pályaművet, amely a pályázónak a megpályázott tisztségtől függően az érintett szervezeti egység működésével kapcsolatos hosszú távú terveit tartalmazza.

A továbbiakban alapvetően két rezsimet kell megkülönböztetni, mert a kinevezési jogkörök gyakorlóia eltérnek. A közigazgatási törvényszékek elnökeit és másodelnökeit a miniszter nevezi ki, ezért esetükben a bírói pályázatokhoz hasonló szabályokat állapít meg a törvény. Az elnöki és másodelnöki pályázatokat a meghirdetett álláshely szerinti közigazgatási bíróság személyi tanácsa a pályázók meghallgatása után - anélkül, hogy pontszámot, vagy rangsort megállapítana - véleményezi, majd megküldi az OKBT Személyi Tanácsának. Lényeges különbség azonban, hogy az OKBT Személyi Tanácsa megállapított rangsor alapján, azonban a pályázók pontszámának közlése nélkül teszi meg kinevezési javaslatát. További különbség, hogy a kinevezési hatáskörébe tartozó vezetői pályázatok esetén a miniszter minden esetben meghallgatást tart, és - az OKBT Személyi Tanácsának javaslatát is mérlegelve - a meghallgatás eredményéhez képest hozza meg kinevezési döntését. Hangsúlyozandó, hogy itt is érvényesülnek a bírói pályázatoknál említett döntési korlátok, vagyis a miniszter kizárólag a felterjesztett, és egymással szoros versenyben lévő pályázók közül nevezheti ki a vezetőt.

A közigazgatási bíróságok szakmai vezetőinek (kollégiumvezető, kollégiumvezető-helyettes, tanácselnök) kinevezése az igazgatási vezetők kinevezéséhez képest jelentős eltérést mutat, hiszen esetükben a közigazgatási bíróság elnöke az adott bíróság személyi tanácsa véleményének megismerését követően dönt a kinevezésről, vagyis mivel az érintetteknek valójában igazgatási feladata nincs, nem indokolt, hogy a kinevezésükre a központi igazságügyi igazgatás bármilyen hatást gyakoroljon.

A 79-81. §-hoz

A közigazgatási bíróságok elkülönülő miniszteriális igazgatására tekintettel a törvény a minisztert jogosítja fel a közigazgatási bíró - első valamint a határozatlan időre való kinevezése esetére - beosztására, továbbá másik közigazgatási bíróságra való áthelyezésére.

A bírói jogállás egységessége és a felállítandó közigazgatási bíróságok, valamint a jelenleg közigazgatási ügyekben eljáró bíróságok közötti tevékenységazonossága megköveteli, hogy azok a jelenleg közigazgatási-munkaügyi ügyszakban ítélkező bírók, akik kérik, a törvény erejénél fogva átvételre kerüljenek a közigazgatási törvényszékekhez, illetve a Közigazgatási Felsőbírósághoz. Ennek részletes szabályait az átmeneti szabályokat megállapító törvény határozza meg. E § ehhez kapcsolódóan az érintett bírák miniszter általi beosztásáról rendelkezik.

A Bjt. garanciális szabálya vonatkozik a közigazgatási bíróra is, miszerint ha a bírót - a fegyelmi okot kivéve - szolgálati érdekből alacsonyabb szintű bíróságra helyezik át, vagy alacsonyabb szintű bíróságra rendelik ki, korábbi címére és a címmel járó pótlékra továbbra is jogosult. Ennek analógiájára a bírói jogállás egységessége érdekében a törvény - a vezetői álláshelyek számának csökkenése miatt - azt is rendezi, hogy a kérelmére, törvény erejénél fogva közigazgatási bíróvá váló, e törvény hatályba lépését megelőző napon bírósági vezetői megbízatással rendelkező korábbi bírósági vezetői megbízatásának megfelelő javadalmazás illeti meg az eredeti megbízatása lejáratának időpontjáig, vagy ha más közigazgatási bírósági vezetővé nevezik ki. E rendelkezés azonban nem vonatkozik a tanácselnöki megbízatással rendelkező bíróra, akit pályázat nélkül tanácselnökké kell kinevezni.

Ezzel a szabályozás garanciális jelleggel biztosítja az átmeneti időszakban a rendes bírósági szervezetben szakmai vezetői megbízatással rendelkező bírák számára, hogy új vezetői kinevezésükig, illetve az eredeti megbízatás lejártáig azonos illetmény mellett folytathassák munkájukat.

A közigazgatási bíró másik közigazgatási bíróságra való kirendelésére a Bjt. szerinti feltételek fennállása esetén van mód, így a miniszter kirendelő döntéséhez az érintett közigazgatási bíróságok elnökeinek egyetértése is szükséges.

A bírák szakmai tapasztalatainak az ítélkező tevékenységen kívüli hasznosítása érdekében a törvény fenntartja és kiterjeszti a beosztott - köznyelvi fordulattal berendelt - bíró intézményének szabályait. A közigazgatási bíráskodás sajátosságát testesíti meg, hogy intenzívebb kapcsolat jöhet létre a közigazgatás és a közigazgatási bíróságok között elsősorban azáltal, hogy a törvény biztosítja a beosztás lehetőségét a közigazgatási szervekhez, alkotmányos intézményekhez annak érdekében, hogy a közigazgatási bíró a közigazgatási tapasztalatait bővíthesse, illetve a bírói tapasztalatot a közigazgatásban kamatoztassa. A beosztás a felek háromoldalú megállapodása esetén lehetséges, tehát ahhoz az érintett szerv vezetőjének kezdeményezése, a bíró kifejezett kérelme, valamint a közigazgatási bíróság elnökének egyetértése szükséges. Ezt az önkéntességen alapuló, bírói szolgálati viszony időtartama alatt történő tapasztalatszerzési lehetőséget kívánja ösztönözni a jogalkotó azzal, hogy a közigazgatási bírósági vezetői pályázatok elbírálása során fokozottan értékelni rendeli a beosztás időtartama alatt végzett közigazgatási tevékenységet. A bírák függetlenségének elvére és a törvényes bíróhoz való jogra figyelemmel a törvény a beosztás időtartamára kizárja az ítélkezési tevékenység gyakorlásának lehetőségét.

A 82. §-hoz

A bírói jogállás kiemelten fontos garanciális elemeként a mentelmi jog felfüggesztése és megsértése esetén alkalmazandó eljárás egyes kérdéseit - a rendes bíróságoktól eltérő igazgatási modell sajátosságai miatt - szabályozni szükséges. A bírói függetlenség biztosítékaként a törvény szerint e hatásköröket nem a miniszter, hanem az OKBT gyakorolja.

A 83. §-hoz

A miniszteriális igazgatás okán a címzetes felsőbírósági bírói cím adományozására a minisztert jogosítja fel a törvény. A közigazgatási törvényszék bírájának tizenkét év után „címzetes felsőbírósági bíró” cím adományozható, és húsz év után minden - a feltételeknek megfelelő - közigazgatási törvényszéki bírónak kijár e cím. A Közigazgatási Felsőbíróság és Kúria párhuzamos jogállására tekintettel a Bjt.-nek a címzetes kúriai bíró címpótlékára vonatkozó rendelkezéseit rendeli megfelelően alkalmazni. Ennek értelmében a cím adományozásával a címzetes felsőbírósági bíró az illetményalap 50 százalékát kitevő összegre jogosult.

A Közigazgatási Felsőbíróság elnökét is feljogosítja a törvény címadományozásra. A „felsőbírósági tanácsos” cím adományozható hat év után, és húsz év után e cím megilleti a felsőbírósági bírót. Az ítélkezési tevékenység színvonalának folyamatos fenntartásához és emeléséhez szükséges motivációs eszközöket biztosítani, másrészt az új igazgatási modell kiegyensúlyozott ebben a tekintetben is, hiszen a külső, igazságügyi igazgatási vezető mellett a közigazgatási bíróság belső igazgatásáért felelős vezetőjének is biztosít jogosítványokat.

-----STARTING---POINT---VEGE---

A 84. §-hoz

Ahogy azt az Általános indokolás is rögzíti, a bírósági szervezetre és a bírói jogállásra alapvetően egységes szabályrendszer vonatkozik, és a törvény csak egyes, a közigazgatási bíráskodás sajátosságai által indokolt körben állapít meg eltérő rendelkezéseket. Ezzel egyben azt a törvényszerkesztési megoldást is hangsúlyozza, amely nem kettőzi meg fölöslegesen a bíróságokra vonatkozó általános törvényi szabályozást - a Bszi. és a Bjt. szabályainak teljes körű megismétlésével -, hanem azok alkalmazását írja elő ott, ahol maga a törvény nem állapít meg valamely azoktól eltérő, különös rendelkezést. A törvény nem azt a megoldást választja, hogy tételesen felsorolja a Bszi. és a Bjt. alkalmazandó rendelkezéseit, mert ez az említett, összesen mintegy 440 szakasznyi szabálytömegre tekintettel kezelhetetlen lenne. Másfelől a jogalkotó azon meggyőződését is kifejezi, hogy a bírák számára nem jelenthet nehézséget bármely tárgykör alkalmazandó szabályainak azonosítása a törvény, illetve a Bszi. és a Bjt. rendelkezéseinek összevetésével. A törvény egyben megállapítja az igazgatási ügyekben döntésre jogosult szervek határidejének általános szabályát, amelytől a törvény konkrét esetben tételes szabállyal térhet el.

A 85. §-hoz

A törvény a hatálybalépését nem állapítja meg, ehelyett kimondja, hogy arról, és az átmeneti rendelkezések megállapításáról külön törvény rendelkezik.

A 86. §-hoz

Felhatalmazó rendelkezés, amelyben az igazságügyért felelős minisztert kötelezi rendeletalkotásra azon, az igazságügyi igazgatás körébe tartozó kérdésekben, amelyekben központi szabályozás szükséges, de a törvényi szintű szabályozás nem indokolt, ugyanakkor közigazgatási bírósági elnöki szabályzat tárgya sem lehet az érintett kérdések általánosságára és az egységes szabályozás szükségességére tekintettel. Így a miniszter felhatalmazást kap arra, rendeletben állapítsa meg a közigazgatási bíróságok ügyviteli szabályait, a közigazgatási bírósági statisztikai adatok gyűjtésére és feldolgozására vonatkozó szabályokat, a közbeszerzési, minősített beszerzési és beszerzési eljárásairól szóló közigazgatási bírósági elnöki szabályzat általános követelményeit, a közigazgatási bíró és az igazságügyi alkalmazottaknak az igazságügyi alkalmazottak kötelezettségeihez és összeférhetetlenségéhez kapcsolódó részletes eljárási, kifejezetten technikai rendelkezéseket, valamint a Közigazgatási Bírósági Határozatok Gyűjteményében történő közzététel rendjét.

A 87. §-hoz

A törvény sarkalatos rendelkezéseit megállapító záradék.