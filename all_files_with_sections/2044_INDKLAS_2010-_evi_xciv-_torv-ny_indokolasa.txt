2010. évi XCIV. törvény indokolása

az egyes ágazatokat terhelő különadóról

-----STARTING---POINT---ALTALANOS--- 

Az államháztartás egyensúlyának javítása, illetve egyes tevékenységek folytatásának társadalmi-környezeti hatása miatt, az ezen tevékenységeket végzők teherviselő képességére is tekintettel a törvény három tevékenységi körre - korlátozott időbeli hatállyal, három adóévre, 2010-re, 2011-re és 2012-re - terjeszti ki az adókötelezettséget:

- a bolti kiskereskedelmi tevékenységre,

- a távközlési tevékenységre,

- valamint az energiaellátók jövedelemadóját fizetők által folytatott vállalkozási tevékenységre.

-----STARTING---POINT---RESZLETES---

Az 1. §-hoz

A törvény e §-ban rögzíti az értelmező rendelkezéseket.

A 2. §-hoz

A törvény szerinti adókötelezettség háromféle tevékenységet ölel át: a bolti kiskereskedelmi tevékenységet, a távközlési tevékenységet, és a távhőszolgáltatás versenyképesebbé tételéről szóló 2008. évi LXVII. törvény szerinti energiaellátók jövedelemadó fizetésére kötelezett energiaellátók által folytatott vállalkozási tevékenységet. A törvény az értelmező rendelkezések között határozza meg a bolti kiskereskedelem és a távközlési tevékenység fogalmát, s mindkét esetben a Gazdasági Tevékenységek Egységes Osztályozási Rendszerére (TEÁOR ’08) támaszkodik.

Ennek megfelelően a törvény szerint a bolti kiskereskedelmi tevékenység magában foglalja a TEAOR 47.1 pont szerinti bolti kiskereskedelmi tevékenység egészét, valamint a TEAOR 45.1 pont szerinti gépjármű kereskedelmi, 45.32 gépjármű-alkatrész kiskereskedelmi és 45.40 motorkerékpár, alkatrész kereskedelmét (motorkerékpárok javítása nélkül). A bolti kiskereskedelmi tevékenység széleskörű meghatározása elkerülhetővé teszi a jogvitákat a különböző tevékenység-végzés besorolását, jellegének meghatározását illetően.

A 3. §-hoz

A törvény értelmében az adó alanya az a jogi személy, az adózás rendjéről szóló törvény szerinti egyéb szervezet, egyéni vállalkozó, aki/amely az adókötelezettség alá tartozó tevékenységet végzi. A törvény szerint a külföldi vállalkozó is lehet adóalany, ám csak a belföldön, fióktelepe által kifejtett tevékenysége erejéig.

A 4. §-hoz

Az adó alapja a törvény alapján az adóköteles tevékenységből származó nettó árbevétel. A nettó árbevétel a számviteli törvény hatálya alá tartozó adóalany esetén a számviteli törvény szerinti nettó árbevétellel, a számviteli törvény hatálya alá nem tartozó, egyszerűsített vállalkozói adó alanya (eva-alany) esetében az áfa nélküli bevétel, a személyi jövedelemadóról szóló törvény hatálya alá tartozó esetén a személyi jövedelemadóról szóló törvény szerinti áfa nélküli bevétellel egyezik meg.

A törvény abból indul ki, hogy a nettó árbevétel fejezi ki leginkább a vállalkozás terjedelmét, tartalmát tekintve mögötte áll az adózó számviteli, illetve egyszerűsített vállalkozói adóban, személyi jövedelemadóban vezetett nyilvántartása, bizonylatai. Tehát adó számítási, adminisztrációs, egyszerűségi szempontból is ez a legelőnyösebb mutató.

Az 5. §-hoz

Az adó mértéke a törvény szerint - figyelemmel az eltérő adóköteles tevékenységi kör jellegére, hatásaira, s az ágazaton belül az egyes adózók eltérő teherviselő képességére - az első két tevékenységi körbe tartozókra sávosan progresszív, a harmadik tevékenységcsoportba tartozókra lineáris.

A bolti kiskereskedelmi tevékenység esetén 500 M Ft adóalapig 0%, 500 M Ft és 30 Mrd Ft között 0,1%, 30 Mrd Ft és 100 Mrd Ft között 0,4%, a 100 Mrd Ft feletti részre pedig 2,5%.

Távközlési tevékenységet végzők esetén az adóalap 100 M Ft-ot meg nem haladó része után 0%, 100 M Ft-ot meghaladó, de 500 M Ft-t meg nem haladó része után 2,5%, 500 M Ft és 5 Mrd Ft közötti részre 4,5%, 5 Mrd Ft feletti rész után 6,5%.

Az energiaellátók által folytatott vállalkozási tevékenység esetén 1,05% az adó mértéke. A törvény értelmében tehát nem kell adót fizetni az alacsonyabb adóteher-viselő képességgel rendelkező, relatíve alacsony árbevételű, bolti kiskereskedelmi tevékenységet végző mikro-, és kisvállalkozásoknak, őket bevallás-benyújtási kötelem sem terheli.

A 6. §-hoz

A törvény kizárja a kétszeres adóztatást azzal, hogy rendelkezik, mely tevékenység után kell az adót megfizetni akkor, ha az adózó által folytatott tevékenységet több jogcímen is adókötelezettség terhelné.

A 7. §-hoz

A törvény az egymással kapcsolt vállalkozási viszonyban állók adójának megállapítására - az adóelkerülés érdekében - külön szabályt rendel alkalmazni. (A progresszív adómértékek miatt fennáll a veszélye, hogy adóoptimalizálási szándékból egy társaság több társasággá válik.) A törvény szerint tehát a kapcsolt vállalkozások esetén a kapcsolt vállalkozási viszonyban álló adóalanyok adóköteles nettó árbevételét összegezni kell, majd pedig ezen összegre kell vetíteni a progresszív adómértéket az adó kiszámítása érdekében. Az egyes adóalanyok az így kiszámított adót az adóköteles árbevétel arányában viselik. Ugyanezen módon kell eljárni az adóelőleg számítása során is.

A (3) bekezdés a kapcsolt vállalkozások felhasználásával való adóelkerülést kívánja megelőzni azzal, hogy a kapcsolt vállalkozások mindegyiket köteles elvégezni az adókiszámítását. A számításokat dokumentálni kell, amit az adóhatóság ellenőrizhet.

A 8. §-hoz

A törvény szerint az adót az állami adóhatóság szedi be, az adó a központi költségvetés bevétele. Az adóévi adóról szóló bevallást az adóévet követő év 150. napjáig kell benyújtani, s ekkor esedékes az adó megfizetése is, illetve ha az előző adóévben megfizetett adóelőleg több, mint a tényleges adó, akkor a különbözetet az adóalany az adóvisszatérítés szabályai szerint igényelheti vissza az adóhatóságtól.

A törvény értelmében adóra az adóév 150. napjáig előleget kell bevallani, melyet két egyenlő részletben az adóév hetedik hónapjának 20., illetve tizedik hónapjának 20. napjáig kell megfizetni. A törvény értelmében az adóévi adóelőleg összege, ha az adóévet megelőző év 12 hónapnál nem volt rövidebb, akkor az adóévet megelőző évben folytatott adóköteles tevékenységből származó nettó árbevétel és az 5. § szerinti adómérték szorzata. Ha az adóévet megelőző adóév 12 hónapnál rövidebb volt, akkor pedig az előző adóévi, adóköteles tevékenységből származó nettó árbevételt 12 hónapra kell átszámítani, s az 5. szerinti adómértékkel kiszámítani az adót. Az adóköteles tevékenységet adóévben kezdő vállalkozó esetén az adóévi várható adó összegével egyezik meg az adóelőleg összege. Az átalakulással létrejött adózó esetén az adóelőleget a jogelőd adóköteles tevékenységéből származó árbevétel-adatból kell számítani, mégpedig arányosan, az átalakulás során megszerzett vagyon arányában. Ez utóbbi két esetben is két részletben kell az előleget megfizetni: a bejelentkezéssel egyidejűleg, illetve az adóév utolsó napjáig.

A különadót a számviteli törvény hatálya alá tartozó vállalkozás ráfordításként számolhatja el az adózás előtti eredmény terhére.

A 9. §-hoz

A rendelkezés az adó működésének mindhárom évében egységes szabályozást biztosít azáltal, hogy rögzíti, a 2010. évi adókötelezettség alapjául a 2010. évi nettó árbevétel szolgál.

Emellett - az adózói fegyelem biztosítása érdekében - előírja, hogy az adózó, aki adóelőlegként a várható adójánál kevesebbet vall, 20%-os mulasztási bírság fizetésére köteles.

-----STARTING---POINT---VEGE---

A 10. §-hoz

A törvény - figyelemmel a kellő felkészülési idő biztosítására - a kihirdetését követő 45. napon lép hatályba. A fizetési kötelezettség három adóévre, 2010-re, 2011-re és 2012-re vonatkozik. Ezért a törvény határozott időre szól, 2013. január 1-jén hatályát veszti.