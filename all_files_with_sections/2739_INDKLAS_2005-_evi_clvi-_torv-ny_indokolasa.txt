2005. évi CLVI. törvény indokolása

a nyugdíj-előtakarékossági számlákról

-----STARTING---POINT---ALTALANOS--- 

A törvény célja az öngondoskodás, ezen belül is a nyugdíjcélú megtakarítások ösztönzése, a nyugdíj-előtakarékoskodók választási lehetőségeinek bővítése, valamint a hazai tőkepiac fejlődésének elősegítése. A törvény lehetővé teszi egy olyan hosszú távú előtakarékossági rendszer kialakítását, amely a lakosság egyéni befektetési döntésein alapul.

A nyugdíj-előtakarékossági számla hozzájárulhat a lakosság részvénytartási arányának növekedéséhez, javítva a magyar középvállalatok tőkéhez jutási esélyeit és tőzsdére lépését. A nyugdíj-előtakarékossági számlát a magánszemély a nyugdíjba vonulását követően használhatja fel, azonban a felhasználásig jogosult új befektetési döntéseket hozni, ezáltal is lehetőséget biztosítva arra, hogy hozzájáruljon a lakosság általános pénzügyi-befektetési ismereteinek bővítéséhez. A nyugdíj-előtakarékossági számla a nyugdíjreform részeként az öngondoskodást helyezi előtérbe.

A törvény és a személyi jövedelemadóról szóló törvény változásai a lakosság fogyasztási célú kiadásai helyett a hosszú távú megtakarítási hajlandóságot és az öngondoskodást ösztönzik azáltal, hogy az évenkénti megtakarításhoz egy új „adótámogatás” vehető igénybe.

-----STARTING---POINT---RESZLETES---

Az 1. §-hoz

A törvény hatályára vonatkozó rendelkezéseket tartalmazza. A nyugdíj-előtakarékossági számlákra, a számlavezető befektetési vállalkozás és a hitelintézet befektetési szolgáltatási és kiegészítő befektetési szolgáltatási tevékenységére a tőkepiacról szóló 2001. évi CXX. törvény (a továbbiakban: Tpt.) és a hitelintézetekről és pénzügyi vállalkozásokról szóló 1996. évi CXII. törvény, valamint e törvények felhatalmazása alapján kiadott jogszabályok rendelkezéseit a törvényben foglalt eltéréssel kell alkalmazni. A törvény hatálya kiterjed a Magyar Köztársaság területén székhellyel rendelkező befektetési szolgáltató nyugdíj-előtakarékossági értékpapírszámla, nyugdíj-előtakarékossági értékpapír letéti számla és nyugdíj-előtakarékossági pénzszámla vezetési tevékenységére.

A 2. §-hoz

A törvényben szereplő fogalmak meghatározását tartalmazza.

A 3. §-hoz

A nyugdíj-előtakarékossági számlákra vonatkozó közös szabályokat tartalmazza. Az a természetes személy köthet nyugdíj-előtakarékossági számlák vezetésére vonatkozó megállapodást, aki a számlanyitás pillanatában nem jogosult a személyi jövedelemadóról szóló törvényben meghatározott nyugdíjra, és a számlanyitással egyidejűleg legalább ötezer forint befizetést teljesít a nyugdíj pénzszámlára. A nyugdíj előtakarékossági számlák vezetésére kizárólag írásban köthető megállapodás.

A törvény előírja, hogy a befektetési szolgáltatónak - a tőkepiacról szóló törvényben előírt tájékoztatási kötelezettségein felül - a számlák vezetésére vonatkozó megállapodás megkötését megelőzően tájékoztatást kell adnia az általa kínált befektetési eszközök, befektetési szolgáltatások és kiegészítő befektetési szolgáltatások köréről.

A 4. §-hoz

A nyugdíj pénzszámlára vonatkozó előírásokat tartalmazza. A törvény szerint a a nyugdíj pénzszámla kizárólag a Magyar Köztársaság törvényes fizetőeszközében vezethető. A nyugdíj pénzszámlán az előtakarékoskodó által befizetett vagy átutalt pénz, a nyugdíj értékpapírszámlán és/vagy a nyugdíj letéti számlán nyilvántartott befektetési eszközök hozama, a befektetési eszközök értékesítéséből származó ellenérték, más számlavezetőnél vezetett nyugdíj pénzszámláról - a számlavezető által kiadott, az előtakarékoskodó nyugdíj pénzszámlája egyenlegéről kiállított igazolás alapján - érkező átutalás, és az Adó- és Pénzügyi Ellenőrzési Hivatal által - az előtakarékoskodó javára - átutalt előtakarékossági támogatás kerülhet jóváírásra.

A törvény szerint a nyugdíj pénzszámlán nyilvántartott pénzeszközök a nyugdíj értékpapírszámla vagy a nyugdíj letéti számla javára teljesített ügyleten kívül más ügyletben fedezetként nem ajánlhatók fel, óvadék tárgyát nem képezhetik.

Az 5. §-hoz

A nyugdíj értékpapírszámlával és a nyugdíj letéti számlával kapcsolatos rendelkezéseket tartalmazza. A nyugdíj értékpapírszámlán a nyugdíj pénzszámla egyenlegének fedezete mellett adott megbízás teljesítéséből származó dematerializált értékpapír írható jóvá, a nyugdíj letéti számlán a nyugdíj pénzszámla egyenlegének fedezete mellett adott megbízás teljesítéséből származó, nyomdai úton előállított értékpapír helyezhető letétbe. A nyugdíj értékpapírszámlán és a nyugdíj letéti számlán jóváírt értékpapírok fedezetként nem ajánlhatók fel, óvadék tárgyát nem képezhetik.

A 6. §-hoz

A törvény meghatározza, hogy az előtakarékoskodó milyen ügyletekre adhat megbízást a számlavezetőnek.

A 7. §-hoz

A törvény meghatározza, hogy a számlavezető a nyugdíj-előtakarékossági számlák együttes számlavezetési díja legfeljebb az előtakarékoskodó nyugdíj-előtakarékossági számláin jóváírt éves átlagos állomány egy százaléka, de legalább kétezer forint lehet. Az előtakarékoskodó által adott megbízás alapján végrehajtott ügylet után a számlavezető az üzletszabályzatban előre meghirdetett, a tőkepiacról szóló törvény szerinti ügyfélszámla vagy a Tpt. 148. §-ában foglaltak szerinti bankszámla, az értékpapírszámla és/vagy az értékpapír letéti számla terhére teljesített ügyletek után felszámított díjakkal egyező díjat számíthat fel. Az előtakarékoskodó által minden, a nyugdíj pénzszámlára történő befizetést követő első, az előtakarékoskodó megbízása alapján ezen befizetés összegéig, befektetési eszköz vételére vonatkozó ügylet díjmentes.

A 8. §-hoz

A törvény meghatározza a nyugdíj-előtakarékossági számlák megszűnésével kapcsolatos szabályokat. A nyugdíj-előtakarékossági számlák megszűnnek az előtakarékoskodó részéről történő felmondással, a számlavezető részéről történő felmondással és az előtakarékoskodó halálával. A nyugdíj-előtakarékossági számlák kizárólag írásban mondhatóak fel. Az előtakarékoskodó az egy számlavezetőnél vezetett nyugdíj-előtakarékossági számlákat csak együtt mondhatja fel, kivéve, ha a felmondani kívánt számla a nulla egyenlegű nyugdíj letéti számla.

A törvény meghatározza, hogy az előtakarékoskodó a nyugdíj-előtakarékossági számlák megszüntetésekor kérheti

a) a nyugdíj értékpapírszámlán és/vagy a nyugdíj letéti számlán jóváírt, illetve letétbe helyezett értékpapírok, valamint a nyugdíj pénzszámlán nyilvántartott pénzeszközöknek általa meghatározott másik számlavezető által vezetett nyugdíj-előtakarékossági számlákra történő transzferálását,

b) a nyugdíj értékpapírszámlán és/vagy a nyugdíj letéti számlán jóváírt, illetve letétbe helyezett értékpapírok általa meghatározott időpontban - de legkésőbb a felmondás időpontját követő 30 napon belül - történő értékesítését, és ezt követően a nyugdíj pénzszámlán nyilvántartott pénzeszközöknek a Magyar Köztársaság törvényes fizetőeszközében történő kifizetését, vagy

c) a nyugdíj pénzszámla, a nyugdíj értékpapírszámla és/vagy a nyugdíj letéti számla átalakítását a Tpt. szerinti ügyfélszámlává vagy a Tpt. 148. §-ában foglaltak szerinti bankszámlává, értékpapírszámlává és/vagy értékpapír letéti számlává, vagy az egyes számlák állományának befektetési szolgáltatónál vezetett ügyfélszámlára, értékpapírszámlára és/vagy értékpapír letéti számlára történő átvezetését.

A törvény meghatározza, hogy nyugdíjszolgáltatásnak minősül a nyugdíj pénzszámlán nyilvántartott követelés, a nyugdíj értékpapírszámlán és/vagy a nyugdíj letéti számlán nyilvántartott befektetési eszközök együttes összege, ha az előtakarékoskodó a felmondás időpontjában igazolni tudja, hogy jogosult az Szja tv. 3. §-ának 23. pontjában meghatározott nyugdíjra, és a felmondásra a számlanyitás adóévét követő harmadik adóévben vagy azt követően kerül sor.

-----STARTING---POINT---VEGE---

A 9. §-hoz

A törvény hatályba léptetésével kapcsolatos rendelkezéséket tartalmazza.

A 10-11. §-hoz

A nyugdíj-előtakarékossági számlákkal összefüggő törvények módosítását tartalmazza.