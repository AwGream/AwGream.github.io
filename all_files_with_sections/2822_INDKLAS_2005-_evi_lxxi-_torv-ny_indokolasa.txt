2005. évi LXXI. törvény indokolása

az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény módosításáról

-----STARTING---POINT---ALTALANOS--- 

A törvény az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény (a továbbiakban: törvény) módosításáról rendelkezik annak érdekében, hogy a megélhetésüket rendszeres alkalmi munkavállalás révén biztosító munkavállalók szociális biztonsága szélesebb körben legyen megteremtve. Az alkalmi foglalkoztatásnak minősülő munkaviszony keretében egy naptári éven belül a munkavégzés időtartama - természetes személyeknél végzett alkalmi foglalkoztatás esetében - emelkedik. Biztosítja egyben a törvény, hogy a közhasznú szervezetekről szóló 1997. évi CLVI. törvény alapján a bíróság által kiemelten közhasznú szervezetként nyilvántartásba vett szervezet által alkalmi foglalkoztatásnak minősülő munkaviszony keretében történő foglalkoztatásra az általános szabálytól eltérően - szintén hosszabb időtartamban - nyíljon lehetőség.

A törvény egy éven belül több természetes személy munkáltatónál végzett alkalmi munka esetében (ilyenek főként a háztartásban végzett kisegítő tevékenységek, különösen a takarítás, háztartásvezetés, gyermekfelügyelet, kerti munkák), valamint a kiemelten közhasznú szervezetek feladatainak megvalósítása érdekében szélesíti az alkalmi munkavállalás lehetőségét azáltal, hogy - meghatározott feltételek esetén - legfeljebb kétszáz napot engedélyez az alkalmi munka végzésére. Ezáltal a munkavállaló egészségügyi ellátásokra, valamint a nyugellátásra való jogosultsága szempontjából hosszabb időtartamra biztosított, valamint - amennyiben utóbb munkanélkülivé válik - a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) szerinti munkanélküli ellátásra való jogosultsághoz szükséges - négy éven belül legalább kétszáz nap - munkaviszonyt akár egy éven belül is megszerezheti.

A törvény hozzájárul a háztartásokban végzett kisegítő munkák legálissá tételéhez, valamint a kiemelten közhasznú szervezetek által vállalt közfeladatoknak alkalmi foglalkoztatás keretében történő ellátásához. Beépíti egyben a törvénybe a joggyakorlat által jelzett, valamint a jogszabályi koherencia megteremtése érdekében szükséges módosításokat.

-----STARTING---POINT---RESZLETES---

Az 1. §-hoz

A törvény megteremti az összhangot az alkalmi munkavállalói könyvvel történő foglalkoztatásra vonatkozó hatályos jogszabályok, valamint a külföldiek munkavállalására vonatkozó jogszabályok között, megteremtve az egyértelmű jogalkalmazási gyakorlat feltételeit.

A 2. §-hoz

Alkalmi foglalkoztatásnak minősülő munkaviszony létesítésére tilalmat fogalmaz meg a törvény. Tiltja, hogy ugyanaz a munkáltató ugyanazt a munkavállalót munkaszerződés alapján létrejött munkaviszony mellett egyidejűleg alkalmi foglalkoztatásnak minősülő munkaviszony keretében is foglalkoztassa. Ilyen jogviszonyt az alkalmi munkavállalói könyvet kiváltó munkavállaló nem létesíthet. Az általános szabályként megfogalmazott foglalkoztatási tilalom vonatkozik az atipikus munkaviszonyok közül a munkaerő-kölcsönzés keretében történő foglalkoztatás azon eseteire is, amikor a munkáltató, mint kölcsönbe adó a kölcsönzött munkavállalót alkalmi munkavállalói könyvvel kívánja foglalkoztatni az alacsonyabb közterhek miatt. A munkaerő-kölcsönzés a kölcsönbe adó oldaláról kizárja az alkalmi jelleget, hiszen a munkaerő-kölcsönzés tartalmilag tartós jogviszonyt feltételez a kölcsönbe adó és a munkavállaló között. Az új szabály egyben hatályon kívül helyezi az előnyugdíjra jogosult tekintetében foglalkoztatási tilalmat megfogalmazó rendelkezést.

A 3. §-hoz

A törvény a természetes személy munkáltatónál, valamint a kiemelten közhasznú szervezeteknél fennálló alkalmi foglalkoztatás esetében speciális szabályként kettőszáz napban állapítja meg az alkalmi foglalkoztatás naptári éven belüli időtartamát, feltéve, hogy a munkavállaló legalább három munkáltató számára végez ilyen jellegű tevékenységet.

Az alkalmi foglalkoztatásnak minősülő munkaviszony esetében speciális összeszámítási szabályt fogalmaz meg a törvény, mely meghatározza a természetes személy, valamint a kiemelten közhasznú szervezet munkáltatónál történő foglalkoztatás és az ilyennek nem tekinthető munkáltatóknál végzett alkalmi munkavégzés időtartamának egymáshoz való viszonyát. A rendelkezés meghatározza azt, hogy a munkavállaló egy naptári éven belül hány napot tölthet alkalmi foglalkoztatásnak minősülő munkaviszonyban abban az esetben, ha a munkavállaló nem csak természetes személynél és kiemelten közhasznú szervezetnél végez alkalmi foglalkoztatásnak minősülő munkát.

A visszaélések megelőzése érdekében meghatározza a törvény, hogy a természetes személy munkáltató, illetve a vele egy háztartásban élő, a Ptk. 685. §-ának b) pontja szerinti hozzátartozója az ugyanazon háztartásban történő foglalkoztatás szempontjából egy munkáltatónak minősül. Ezen túlmenően definiálja a törvény, hogy nem tekinthető természetes személy munkáltatónak az egyéni vállalkozó a vállalkozása tevékenységi köréhez kapcsolódó foglalkoztatással összefüggésben.

A 4. §-hoz

Az általános szabályoktól eltérő, speciális szabályt fogalmaz meg a törvény a mezőgazdaság ágazatban szezonális jelleggel végzett tevékenységre. Az idénymunka jellege - a Munka Törvénykönyvének 117. §-a (1) bekezdésének j) pontjában meghatározott definíció alapján - indokolttá teszi, hogy az alkalmi foglalkoztatásra az általános szabályok szerint egy hónapon belül előírt maximális tizenöt napos időtartam feloldásra kerüljön. Garanciális szabályként fogalmazza meg a törvény, hogy a mezőgazdasági idénymunka keretében foglalkoztatottakra nem alkalmazható naptári éven belül a kétszáz napos összeszámítási szabály sem.

A külföldi személy mezőgazdasági szezonális jellegű munkát alkalmi munkavállalói könyvvel egy naptári évben legfeljebb hatvan napig végezhet.

Az 5. §-hoz

E paragrafus módosítja a törvény egyes rendelkezéseit, megteremtve ezzel más jogszabályi rendelkezésekkel való összhangot is. Az alkalmi munkavállalói könyv kiállítására hatáskörrel rendelkező megyei (fővárosi) munkaügyi központ kirendeltségei mellett speciális illetékességi szabályt állapít meg a törvény a Magyarországon lakóhellyel, illetőleg tartózkodási hellyel nem rendelkező munkavállalók számára az alkalmi munkavállalói könyv kiállítására. E szempontból meghatározásra kerül az is, hogy a megyei (fővárosi) munkaügyi központ és a település önkormányzat jegyzője közötti megállapodás nem terjed ki az ilyen munkavállaló részére kiadandó alkalmi munkavállalói könyv kiállítására.

A Magyarországon lakóhellyel, tartózkodási hellyel nem rendelkező munkavállalók számára kiállítandó alkalmi munkavállalói könyv kiállításáról rendelkező speciális illetékességi szabály miatt a törvény technikai jelleggel módosítja az 5. § (7) bekezdését is.

A 6. §-hoz

A törvény pontosítja az alkalmi munkavállalói könyv tartalmára vonatkozó rendelkezéseket mind a munkavállaló személyi adatai, mind a munkáltató által eszközlendő bejegyzés tartalma tekintetében. Az alkalmi munkavállalói könyv kiállításának alapját képező „személyi igazolvány”, és „útlevél” helyett egységesen a személyazonosításra alkalmas hatósági igazolvány terminológiát alkalmazza.

A 7-8. §-hoz

A törvény módosítja a közteherjegyek ellenértékéből a Kincstárhoz befolyó bevételeknek a Nyugdíjbiztosítási Alap, az Egészségbiztosítási Pénztár és a Munkaerőpiaci Alap közötti megosztásának arányát, tekintettel arra, hogy az egészségügyi hozzájárulás (EHO) összege fokozatosan csökkentésre, majd megszüntetésre kerül. Az új szabály 2006. január 1-jén lép hatályba. Egyben emelkedik az alkalmi munkavállalásból származó bérjövedelem - személyi jövedelemadó-bevallási kötelezettség szempontjából rögzített - alsó határa.

A 9. §-hoz

E paragrafus módosítja a törvény mellékletét, egységesítve ezzel a közteherjegy értékét, illetve az ellátási alap mértékét.

-----STARTING---POINT---VEGE---

A 10. §-hoz

A hatálybalépésről rendelkező szabályokat fogalmazza meg. A törvény - a közteherjegyek ellenértékéből a Kincstárhoz befolyó bevételeknek a Nyugdíjbiztosítási Alap, az Egészségbiztosítási Pénztár és a Munkaerőpiaci Alap közötti megosztásának arányát módosító, 2006. január 1-jén hatályba lépő szabály kivételével - 2005. augusztus 1-jén lép hatályba. A törvény átmenetileg fenntartja a munkanélküliek alkalmi munkavállalói könyvvel való foglalkoztatása esetére megállapított kedvezőbb szabályokat is 2005. december 31-éig. Ezt követően kerül sor az egységesen meghatározott közteherjegy-érték és ellátási alap sávok bevezetésére.

A törvény egyúttal 2006. január 1-jétől hatályon kívül helyezi a törvény 7. §-ának (2) bekezdését, valamint a munkanélküliek esetében átmenetileg, 2005. december 31-ig alkalmazott táblát.