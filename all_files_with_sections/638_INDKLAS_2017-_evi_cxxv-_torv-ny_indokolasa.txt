2017. évi CXXV. törvény indokolása

a közigazgatási szabályszegések szankcióiról

-----STARTING---POINT---ALTALANOS--- 

A közigazgatási szabályszegések szankcióiról szóló törvény (a továbbiakban: Szankció tv.) megteremti a közigazgatási hatóságok által közigazgatási hatósági eljárás során megállapított, anyagi jogi jogszabálysértések miatt alkalmazható szankciókra vonatkozó egységes szabályozást. A fokozatos szankcionálás elvének figyelembevételével a közigazgatási szabályszegések szankcióiról szóló törvény meghatározza a közigazgatási szabályszegések elkövetőivel szemben alkalmazható szankciók körét és az egyes szankciók kiszabására vonatkozó előírásokat.

Az állam és az állampolgárok, vállalkozások közti bizalom jegyében kiemelt célkitűzés az állampolgárokat és vállalkozásokat terhelő fizetési kötelezettségek csökkentése, ennek keretében a tényleges pénzügyi hátrányt keletkeztető szankciók alkalmazási körének korlátozása. E tehercsökkentés megvalósítása érdekében a Szankció tv. koncepciója a fokozatos szankcionálás elvén alapul.

A Szankció tv. általános szabályként - nagyon súlyos közigazgatási szabályszegések kivételével - bevezeti a figyelmezetés privilegizált alkalmazását. A figyelmeztetés szankció a hatóság rosszallását kifejező, preventív hatás kiváltására irányuló szankció, amely rámutat az adott cselekménnyel elkövetett jogszabálysértésre, egyben felhívja az ügyfelet a jövőbeli jogsértő cselekményektől való tartózkodásra. A figyelmeztetés közvetlen joghátrányt az ügyfél oldalán nem keletkeztet, és kisebb mértékben veszi igénybe a jogalkalmazói kapacitásokat, mint az egyéb közigazgatási szankciók.

A közigazgatási óvadék bevezetésével a figyelmeztetés és a közigazgatási bírság közti átmenet alakul ki. A közigazgatási óvadék a közigazgatási bírságot megelőző, biztosíték jellegű pénzügyi joghátrány, melynek előnye az ügyfél részéről nézve, hogy jogkövető magatartás esetén egy év elteltével annak összege visszajár. A közigazgatási óvadék összegének lehetséges visszafizetése megfelelő motiváció a jogsértések elkerülésére, ami a közigazgatási szabályszegések számának csökkenését eredményezheti.

A közigazgatási bírság összeg fokozatosságának érvényesítése érdekében, ha három éven belül az ügyféllel szembeni közigazgatási bírságot nem szabtak ki, akkor a hatóság mérlegelési jogkörében a közigazgatási bírság kiszabható legmagasabb összegének legfeljebb a felében határozhatja meg a bírság mértékét.

-----STARTING---POINT---RESZLETES---

Az 1. §-hoz

A közigazgatási szabályszegések szankcióiról szóló törvény a közigazgatási szabályszegés, továbbá a közigazgatási szankció fogalmának meghatározásával jelöli ki alkalmazási körét. A Szankció tv. a közigazgatási szabályszegés fogalmi ismérvei közt utal a jogszabálysértés tényére, továbbá arra, hogy annak megállapítására közigazgatási hatósági eljárás keretében, érdemi döntéssel kerül sor. Ezzel a szabályozás elhatárolja a közigazgatási szabályszegéseket az egyéb jogsértő magatartásoktól (szabálysértés, bűncselekmény). A közigazgatási szankció fogalmából következik, hogy a közigazgatási hatósági eljárás során kiszabott eljárási bírság nem tartozik a Szankció tv. hatálya alá, vagyis e törvény kizárólag a közigazgatási anyagi jogi szankciók kiszabásával összefüggésben alkalmazandó. A Szankció tv. elvi éllel rögzíti, hogy rendelkezéseitől ágazati törvényben a felhatalmazása alapján lehet eltérni. A Szankció tv. hatálya nem terjed ki az általános közigazgatási rendtartásról szóló törvény hatálya alól kivett közigazgatási hatósági eljárásokra, tekintettel azok sajátos szabályrendszerére, jogintézményeire. E körbe tartozik a szabálysértési eljárás, a választási eljárás, a népszavazás kezdeményezés és a népszavazási eljárás, az adó-, valamint vámigazgatási eljárás, a menekültügyi és idegenrendészeti, - az állampolgársági bizonyítvány kiadásának kivételével - az állampolgársági eljárás, valamint a versenyfelügyeleti eljárás.

A 2. §-hoz

A Szankció tv. rendelkezik a közigazgatási szabályszegés esetén alkalmazható közigazgatási szankciók köréről, amelyek a következők: figyelmeztetés, közigazgatási óvadék, közigazgatási bírság, tevékenység végzésétől történő eltiltás, továbbá elkobzás. A fentieken túl, a Szankció tv. az egyes ágazati sajátosságokra tekintettel lehetővé teszi, hogy törvény további közigazgatási szankciókat is meghatározhasson. A Szankció tv. meghatározza a közigazgatási szabályszegésért való felelősségre vonás minimumfeltételét, amely alapján közigazgatási szankciót azzal szemben lehet kiszabni, akinek, illetve amelynek a közigazgatási szabályszegésért való felelősségét a közigazgatási hatóság megállapította. A közigazgatási szankció alkalmazására jogosult hatóság eljárása során a közigazgatási szabályszegést elkövető ügyfél vétkességét akkor vizsgálja, ha törvény így rendelkezik. A fenti szabály alól az elkobzás szankció kivételt képez, mivel alkalmazásának a felelősségre vonás nem feltétele.

A 3. §-hoz

A Szankció tv. kiemelt célkitűzése az állampolgárokat és vállalkozásokat terhelő fizetési kötelezettségek csökkentése. A Szankció tv. alapján e tehercsökkentés megvalósítása érdekében a közigazgatási szabályszegések elkövetőivel szemben a fokozatos szankcionálás elvének figyelembevételével kerül sor közigazgatási szankciók kiszabására. Az ügyféllel szemben korábban kiszabott szankciókkal kapcsolatos adatok megismerhetőségének biztosítása érdekében a Szankció tv. létrehozza a Közigazgatási Szankciók Nyilvántartását (a továbbiakban: Nyilvántartás). Törvény a Nyilvántartásba való bejegyzési kötelezettség teljesítése alól kivételt állapíthat meg. A bejegyzést teljesítő hatóság az általa bejegyzett adat vonatkozásában adatkezelési jogosultsággal rendelkezik. Ennek tartalmát az információs önrendelkezési jogról és az információszabadságról szóló 2011. évi CXII. törvény (a továbbiakban: Infotv.) határozza meg, amely alapján az adatkezelő meghatározza az adat kezelésének célját, továbbá meghozza és végrehajtja, vagy az adatfeldolgozóval végrehajtatja az adatkezelésre, vagyis az adaton végzett műveletekre vonatkozó döntéseket. Az eljáró hatóság az egyéb adatkezelők által a saját eljárásában lévő ügyféllel kapcsolatban rögzített adatokba betekintési joggal rendelkezik annak megismerése érdekében, hogy meghatározott időtávon belül sor került-e közigazgatási szankció alkalmazására.

A 4. §-hoz

A Nyilvántartásban az adatok rögzítése döntésenként történik; az ügyfél azonosítására a neve, születési neve, anyja neve, születési helye és ideje, illetve cégjegyzékszáma, nyilvántartási száma szolgál. A közigazgatási szankcióval kapcsolatban annak típusa, az azt alkalmazó hatóság, a bejegyzés ideje, a döntés ügyiratszáma kerül rögzítésre; ezen adatok tekintetében a Nyilvántartás közhiteles hatósági nyilvántartásnak minősül. A Szankció tv. az adatok törlésének határidejét a bejegyzés idejétől számított három évben határozza meg. A Nyilvántartással kapcsolatos, az Infotv.-ben meghatározott adatfeldolgozói, vagyis az adatkezelési műveletekhez kapcsolódó technikai feladatokat a Kormány által rendeletben kijelölt szerv látja el.

Az 5. §-hoz

Az idő múlásával a közigazgatási szabályszegés társadalomra veszélyessége csökken, majd elenyészik, a tényállás felderítése nehezebbé válik. A jogrendszer egyéb területeihez hasonlóan a közigazgatási szabályszegések elkövetőinek felelősségre vonását is szükséges időbeli korláthoz kötni. A Szankció tv. értelmében - törvény eltérő rendelkezése hiányában - nem alkalmazható közigazgatási szankció, ha a jogsértő magatartásnak a szankció alkalmazására jogosult hatóság tudomására jutásától számított hat hónap, vagy az elkövetéstől számított három év eltelt. Az objektív elévülési időt a jogsértő magatartás megvalósulásának napjától, illetve a jogellenes állapot megszűnésének napjától kell számítani. Az állam szankcionáló hatalma érvényesülésének garanciájaként a hat hónapos elévülési határidő a hatóság eljárási cselekményével megszakad, ezt követően újrakezdődik.

A 6. §-hoz

A figyelmeztetés szankció alkalmazásával a hatóság célja a jogsértés megszüntetése, illetve a jövőbeli hasonló cselekmények megelőzése. A figyelmeztetés a hatóság rosszallását kifejező, preventív hatás kiváltására irányuló szankció, amely rámutat az adott cselekménnyel elkövetett jogszabálysértésre, egyben felhívja az ügyfelet jövőbeli jogsértő cselekményektől való tartózkodásra. A figyelmeztetés kiszabása kisebb mértékben veszi igénybe a jogalkalmazói kapacitásokat és kisebb adminisztratív teherrel jár, mint a közigazgatási szabályszegés esetén kiszabható egyéb szankciók.

A fokozatos szankcionálás rendszerében a közigazgatási óvadék és - a jogsértés jellegére tekintettel történő azonnali bírságolás esetét kivéve - a közigazgatási bírság alkalmazásának feltétele a Nyilvántartásba legalább egy, egy éven belül bejegyzett közigazgatási szankció. Ebből következően a Nyilvántartásban nem szereplő ügyféllel szemben első alkalommal történő közigazgatási szabályszegés esetén figyelmeztetés alkalmazandó. Figyelmeztetés szankciót alkalmaz továbbá a hatóság, ha az ügyfél számára kötelezettséget (például cselekmény elvégzésére) állapít meg, és a kötelezettséget megállapító döntésben más szankció alkalmazásáról nem rendelkezik. Figyelmeztetés alkalmazásának akkor van helye, ha a közigazgatási szabályszegés elkövetése miatt más szankció nem alkalmazható. A figyelmeztetés alkalmazásával kapcsolatban a Szankció tv. a hatóság számára több tekintetben mérlegelési lehetőséget biztosít; figyelmeztetés a hatóság megítélése alapján csekély súlyú közigazgatási szabályszegések esetén alkalmazható, vizsgálni szükséges továbbá, hogy a figyelmeztetés alkalmas-e a további jogszabálysértések megelőzésére. További mérlegelési lehetőséget jelent a hatóság számára, hogy figyelmeztetés - a Szankció tv.-ben meghatározott kivételekkel - közigazgatási bírság kiszabása helyett is bármikor alkalmazható.

A törvény meghatározott feltételek esetén az egyes közigazgatási szankciók alkalmazásának kizárására az alábbiak szerint ad lehetőséget. A figyelmeztetés alkalmazását törvény önállóan is kizárhatja olyan ügyek tekintetében, amelyek esetében a csekély súlyú szabályszegés fel sem merülhet.

A 7. §-hoz

A közigazgatási szankciórendszer új jogintézménye a közigazgatási óvadék. A fokozatos bírságolás rendszerében a figyelmeztetés és a közigazgatási bírság közti átmenetet a közigazgatási óvadék képezi. A közigazgatási óvadék szankció alkalmazásának konjunktív feltételei a következők: közigazgatási bírság kiszabását törvény vagy törvény felhatalmazása alapján önkormányzati rendelet lehetővé teszi, a Nyilvántartásba a hatósági eljárás megindításának napját megelőző egy éven belül az ügyféllel szemben közigazgatási szankciót megállapító döntés került bejegyzésre, és az óvadék alkalmazása feltehetően alkalmas preventív hatás kiváltására. A kellő visszatartó hatás tekintetében a hatóság mérlegelési jogkörrel rendelkezik.

A 8. §-hoz

A közigazgatási óvadék elvi szinten a közigazgatási bírságot megelőző, biztosíték jellegű pénzügyi joghátrány, amelynek előnye az ügyfél részéről nézve, hogy jogkövető magatartás esetén bizonyos idő elteltével annak összege visszajár. A közigazgatási óvadék alkalmazása esetén a közigazgatási szabályszegés ismételt elkövetését megakadályozó preventív hatás abban a rejlik, hogy az ügyfél tudatában van annak a kockázatnak, hogy jogsértő magatartás esetén az óvadék összege végleg kikerül a rendelkezése alól. Ezzel szemben normakövetésre ösztönző hatással bír az a perspektíva, hogy az ügyfél az óvadék összegét visszakaphatja, amennyiben a jogszabályoknak megfelelő magatartást tanúsít.

A Szankció tv. a közigazgatási óvadék alkalmazásával kapcsolatos szabályokat a közigazgatási bírság kiszabására utalva határozza meg. Tekintettel arra, hogy a közigazgatási óvadék a közigazgatási bírsághoz képest az ügyfél részére a visszafizetési perspektíva alapján egyfajta kedvezménynek minősül, a befizetés elmulasztása esetén feltételezhető az ügyfél együttműködési szándékának hiánya, nem indokolt a visszafizetés lehetőségének fenntartása. Ebben az esetben a közigazgatási óvadékot közigazgatási bírságnak kell tekinteni. Határidőben történő befizetés esetén a közigazgatási óvadék jogkövetést elősegítő hatása érvényesülésének biztosítása érdekében a közigazgatási óvadék összegét a közigazgatási óvadék kezelésére kijelölt szerv a befizetést követő egy év elteltével visszafizeti az ügyfélnek vagy jogutódjának, feltéve, hogy az ügyfelet a közigazgatási óvadék befizetését követő egy éven belül nem sújtották újabb közigazgatási szankcióval.

A 9. §-hoz

A Szankció tv. meghatározza a közigazgatási bírság kiszabásának keretszabályait, általános feltételeit. A közigazgatási bírságokra történő utalás az egyes ágazati jogszabályokban nem egységes. A közigazgatási bírság megnevezése számos esetben tartalmaz utalást az ágazatra - például egészségvédelmi bírság -, illetve a bírságot kiszabó hatóság hatáskörére - például munkavédelmi bírság, halgazdálkodási bírság. Használatos továbbá a pénzbírság kifejezés, például a gyógyszer- vagy gyógyászati segédeszköz ismertetésére vonatkozó előírások megsértése esetén kiszabható közigazgatási bírság vonatkozásában.

A fentiekre tekintettel a Szankció tv. rögzíti, hogy közigazgatási bírság minden, a közigazgatási hatóság által közigazgatási szabályszegésért kiszabott bírság.

A fokozatos szankcionálás elve alapján a hatóság közigazgatási bírságot szab ki következő követelmények teljesülése esetén: törvény vagy törvény felhatalmazása alapján önkormányzati rendelet bírság kiszabását írja elő, a Nyilvántartásba a hatósági eljárás megindításának napját megelőző egy éven belül az ügyfél vonatkozásában közigazgatási szankciót megállapító döntést jegyeztek be, és a hatóság nem figyelmeztetés vagy közigazgatási óvadék alkalmazásáról dönt. Ennek értelmében bírság csak korábbi szankcionálást követően szabható ki, azonban ekkor is csak opcionális jelleggel, hiszen a hatóság mérlegelési jogkörében figyelmeztetés vagy közigazgatási óvadék alkalmazásáról is dönthet. A fentieken túl, a közigazgatási bírság - a fokozatosság elvének érvényesítése nélküli, azonnali - alkalmazását a jogsértés jellege is megalapozhatja, ha az emberi életet, testi épséget, egészséget sért vagy veszélyeztet, kiskorú személyek védelmét célzó jogszabályi rendelkezés megsértésére került sor, a jogsértésre különösen kiszolgáltatott személlyel szemben került sor, továbbá, ha törvény meghatározott ügyek vonatkozásában a figyelmeztetés és az óvadék alkalmazásának kizárásáról rendelkezik. Az általános kötelező bírságolási esetek mellett a Szankció tv. a figyelmeztetés és az óvadék alkalmazásának ágazati törvényben történő kizárási lehetőségével biztosítja, hogy egyes ágazatok kiemelt súlyú közigazgatási szabályszegések esetén elsődleges szankcióként bírságolhassanak.

Lehetnek továbbá olyan kivételes esetek, amelyekben a törvény szerinti fokozatosság alkalmazása nem indokolt, és már az első szabályszegés esetén a közigazgatási bírság kiszabása szükséges. Ennek érdekében a szabályozás lehetőséget biztosít a figyelmeztetés és a közigazgatási óvadék alkalmazásának együttes kizárására, ha ezen közigazgatási szankciók alkalmazásától kellő visszatartó hatás nem várható, és a közigazgatási szabályszegés a közérdeket súlyosan sérti vagy veszélyezteti. A figyelmeztetés önálló kizárása, valamint a figyelmeztetés és a közigazgatási óvadék együttes kizárása kellő rugalmasságot biztosít az ágazati szabályozás számára a kizárási feltételek fennállása esetén, így a közigazgatási óvadék alkalmazása önállóan nem zárható ki. Minden egyéb esetben a törvény szerinti fokozatosság szabályai érvényesülnek.

A 10. §-hoz

A mérlegelési jogkörben meghatározható közigazgatási bírság összegét a hatóság az eset összes lényeges körülményének mérlegelésével szabja ki. Ennek keretében vizsgálja a jogsértéssel okozott hátrányt, a hátrány visszafordíthatóságát, a jogsértéssel érintettek körének nagyságát, a jogsértő állapot időtartamát, a jogsértő magatartás ismétlődését és gyakoriságát, a jogsértést elkövető eljárást segítő, együttműködő magatartását, valamint a jogsértést elkövető gazdasági súlyát. A speciális, ágazati szempontok érvényesítése érdekében törvény, kormányrendelet vagy önkormányzati rendelet e tényezők mellett további vizsgálandó szempontokat állapíthat meg.

A fokozatos szankcionálás elvének érvényesítése érdekében - mérlegelési jogkörben meghatározható közigazgatási bírság esetén - ha három éven belül az ügyféllel szembeni szankció nem került bejegyzésre a Nyilvántartásba, akkor a bírság legmagasabb összegének legfeljebb a felét szabhatja ki a hatóság.

A közigazgatási bírság összegének felső határa a közigazgatási bírságot megállapító jogforrás, továbbá az ügyfél személye alapján differenciált, vagyis az önkormányzati rendelet alapján, vagy természetes személlyel szemben kiszabott közigazgatási bírságok tekintetében alacsonyabb. Az ágazati sajátosságokra tekintettel a közigazgatási bírság maximuma tekintetében törvényi és kormányrendeleti szinten biztosított az eltérés lehetősége.

A 11. §-hoz

A Szankció tv. a helyszíni bírságot a közigazgatási bírság altípusaként nevesíti. A hatóság mérlegelési jogkörében közigazgatási bírságként helyszíni bírságot szabhat ki, ha a helyszíni intézkedés alkalmával az ügyfél a jogsértést teljes mértékben elismeri, és törvény, kormányrendelet vagy önkormányzati rendelet ezt lehetővé teszi.

Az Alaptörvény XXVIII. cikk (7) bekezdése értelmében mindenkinek joga van ahhoz, hogy jogorvoslattal éljen a jogát vagy jogos érdekét sértő hatósági és más közigazgatási döntés ellen.

A helyszíni bírság sajátossága, hogy a jogsértés elismerésével az ügyfél lemond a jogorvoslati lehetőségről, ezzel kapcsolatban a Szankció tv. a hatóság számára speciális tájékoztatási kötelezettséget ír elő annak érdekében, hogy az ügyfél tudatában legyen a jogorvoslathoz fűződő alapvető joga elvesztésének. A Szankció tv. meghatározza a helyszíni bírság kiszabásának általános szabályait, továbbá a helyszíni bírság kiszabható legmagasabb összegét az ugyanezen tényállás mellett megállapítható közigazgatási bírságösszeghez viszonyítva.

A 12. §-hoz

A Szankció tv. a közigazgatási bírság kiszabható legalacsonyabb összegét az adók módjára történő végrehajtás során behajtható legkisebb összeggel azonos mértékben határozza meg.

A 13. §-hoz

A tevékenység végzésétől történő eltiltással a hatóság a jogsértés megszüntetése vagy további jogsértés megelőzése érdekében, határidő megállapításával kötelezi a jogsértést elkövetőt valamely magatartástól való tartózkodásra. A közigazgatási szankció által kiváltott jogkövetkezményre tekintettel tevékenység végzésétől eltiltásnak minősül minden olyan szankció, amellyel a hatóság az ügyfél valamilyen tevékenység végzésére való jogosultságát meghatározott ideig visszavonja vagy korlátozza (ágazati jogszabályokban szereplő elnevezések például: tevékenység felfüggesztése, a tevékenység folytatásának megtiltása). A Szankció tv. meghatározza, hogy - törvény eltérő rendelkezése hiányában - milyen jellegű, milyen eredményt előidézhető jogsértések elkövetője tiltható el valamely tevékenységtől. A tevékenység végzésétől történő eltiltás a fokozatos szankcionálás elve alól tehát kivételt képez abban az értelemben, hogy e jogsértések esetén alkalmazásának nem feltétele a korábban alkalmazott közigazgatási szankció. A fentieken túl azonban a tevékenység végzésétől akkor tiltható el az ügyfél, ha a jogsértés az eljárás megindulását megelőző egy éven belül legalább három alkalommal került megállapításra. Törvény a tevékenység végzésétől történő eltiltás alkalmazását egyéb esetekben is lehetővé teheti. A közigazgatási szabályszegést elkövető további működése indokolatlan korlátozásának elkerülése érdekében az eltiltás a döntés véglegessé válásától számított 45 napig tarthat. A közigazgatási szankcióval sújtható szabályszegések társadalomra való veszélyességének eltérő fokára tekintettel törvény e határidőtől eltérhet.

A 14. §-hoz

Az elkobzás vagyoni hátrányt okozó szankció, amelynek alkalmazása során az ügyféltől elvonják a jogsértéssel kapcsolatba hozható dolgot. Az Alaptörvény XIII. cikke kimondja, hogy mindenkinek joga van a tulajdonhoz és az örökléshez, amely csak más alapvető jog érvényesülése vagy valamely alkotmányos érték védelme érdekében, a feltétlenül szükséges mértékben, az elérni kívánt céllal arányosan, az alapvető jog lényeges tartalmának tiszteletben tartásával korlátozható. Az elkobzás a tulajdonhoz való jog Alaptörvényben biztosított védelmi körébe tartozó jogintézmény. A tulajdonhoz való jog védelmét garanciális jelleggel biztosítja, hogy az elkobzásra okot adó jogsértés súlyára, az elkobzás tárgyát képező dolog értékére és jellegére tekintettel az elkobzás alkalmazására csak törvény kifejezett rendelkezése alapján kerülhet sor. A Szankció tv. felsorolja az elkobozható dolgok körét, meghatározza, hogy mely esetekben nem lehet elkobzást elrendelni, illetve lehetőséget ad az elkobzás kivételes, méltányossági alapon történő mellőzésére is, ha az az ügyfélre nézve aránytalan hátrányt jelentene.

-----STARTING---POINT---VEGE---

A 15. §-hoz

Felhatalmazó rendelkezéseket tartalmaz a Kormány számára a nyilvántartó és a közigazgatási óvadékot kezelő szerv kijelölésére, valamint, hogy megalkossa a Szankció tv.-ben meghatározott közigazgatási szankciók alkalmazására és a Nyilvántartás vezetésére vonatkozó eljárási szabályokat.

A 16. §-hoz

Hatályba léptető és átmeneti rendelkezést tartalmaz.