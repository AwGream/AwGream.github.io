2005. évi XXXV. törvény indokolása

szerződő fuvarozón kívüli személy által végzett nemzetközi légi fuvarozásra vonatkozó bizonyos szabályok egységesítéséről szóló, 1961. szeptember 18-án, Guadalajarában aláírt, a Varsói Egyezményhez kapcsolódó kiegészítő Egyezmény kihirdetéséről

-----STARTING---POINT---ALTALANOS---

Általános indokolás

I.

A nemzetközi és hazai légi közlekedést nagy mértékben befolyásoló egyik legjelentősebb nemzetközi szerződést, a nemzetközi légi fuvarozásra vonatkozó egyes jogszabályok egységesítése tárgyában Varsóban, 1929. október 12-én aláírt egyezményt Magyarországon az 1936. évi XXVIII. törvény hirdette ki. A Varsói Egyezmény módosítása első alkalommal 1955. szeptember 28-án a Hágai Jegyzőkönyv útján történt. A Hágai Jegyzőkönyv kihirdetéséről Magyarországon az 1964. évi 19. törvényerejű rendelet rendelkezett. A Varsói Egyezmény következő módosítása a 4. számú Montreáli Jegyzőkönyv volt. Ezen Jegyzőkönyv 1998. június 14-én hatályba lépett, jogszabállyal való kihirdetése azonban hazánkban még nem történt meg.

Az 1961. évi Guadalajarai Kiegészítő Egyezményt (a továbbiakban: Egyezmény) Magyarország 1961. szeptember 18-án írta alá, és az hazánk vonatkozásában 1965. február 21-én lépett hatályba. Az Egyezmény kihirdetése a mai napig nem történt meg.

Jelen törvény célja az Egyezmény törvénnyel történő kihirdetése.

II.

A Varsói Egyezményt személyek, poggyász és áru díj ellenében, légi járművel végzett nemzetközi fuvarozására, illetve a légi járművel teljesített ingyenes árutovábbításra kell alkalmazni. A Varsói Egyezmény meghatározza, hogy mit tekint nemzetközi fuvarozásnak, rendelkezik a fuvarokmányokról, a fuvarozó felelősségéről, meghatározza a felelősség alóli mentesség eseteit, a fuvarozó felelősségének felső határát és az az alóli kivételeket, valamint a kártérítési per alapvető szabályait, továbbá tartalmazza a részben légi úton, részben bármilyen más módon teljesített kombinált fuvarozásra vonatkozó rendelkezéseket.

Az Egyezmény megalkotását az tette indokolttá, hogy a Varsói Egyezmény nem tartalmaz a fuvarozási szerződésnek nem részes fele által teljesített nemzetközi légi fuvarozásra vonatkozó szabályokat.

Az Egyezmény szerint a szerződő fuvarozó az a személy, aki megbízóként a Varsói Egyezmény hatálya alá tartozó fuvarozási szerződést köt utassal vagy feladóval, vagy az utas vagy feladó nevében eljáró személlyel; a tényleges fuvarozó pedig a szerződő fuvarozótól eltérő azon személy, aki a szerződő fuvarozó felhatalmazása alapján teljesíti a fuvarozás teljes egészét vagy egy részét, de a Varsói Egyezmény értelmében nem minősül felváltó fuvarozónak.

Amennyiben a fuvarozást teljes egészében vagy részben a tényleges fuvarozó végzi, mind a szerződő, mind pedig a tényleges fuvarozó tekintetében a Varsói Egyezmény szabályai alkalmazandók; a Varsói Egyezmény hatálya a szerződő fuvarozó tekintetében a szerződésben meghatározott fuvarozás egészére, míg a tényleges fuvarozó esetében csak az általa ténylegesen teljesített fuvarozásra terjed ki.

Az Egyezmény meghatározza a szerződő fuvarozónak és a tényleges fuvarozónak (a munkakörükben eljáró alkalmazottjának és ügynökének) a cselekményei és mulasztásai, a Varsói Egyezmény alapján velük szemben emelt panaszok vagy részükre adott utasítások joghatását, az általuk érvényesíthető felelősségi korlátokat és kimentési lehetőségeket, a kártérítés összegének kereteit.

Az Egyezmény rögzíti továbbá, hogy a tényleges fuvarozó által teljesített fuvarozás során okozott károk megtérítése iránti kereset - a felperes választása szerint - mind a tényleges, mind a szerződő fuvarozóval szemben benyújtható, együttesen vagy külön-külön is perelhetők. Amennyiben a felperes a keresetet csak az egyik fuvarozóval szemben nyújtja be, az alperes fuvarozónak jogában áll perbe hívni a másik fuvarozót. Az eljárási szabályok tekintetében az eljáró bíróság államának joga (lex fori) irányadó.

Az Egyezmény alapján semmis az a szerződéses kikötés, amelynek célja a szerződő vagy a tényleges fuvarozó Egyezményben meghatározott felelősségének korlátozása vagy egy - a jelen egyezményben meghatározottnál - alacsonyabb felelősségi határösszeg megállapítása, kivéve a tényleges fuvarozó által teljesített fuvarozás esetében azon kikötés, amely a fuvarozott áru rejtett hibájából, minőségéből vagy fogyatékosságából eredő veszteségre vagy károkra vonatkozik. Semmis továbbá az a szerződéses kikötés és a kár bekövetkezése előtt hatályba lépett megállapodás, amely az alkalmazandó jog meghatározásával vagy az illetékességi szabályoknak az Egyezményben foglaltaktól eltérő megállapításával az Egyezmény rendelkezéseit megsértik. Áru fuvarozására kötött szerződésben azonban - bizonyos esetekben - a választottbírósági kikötés megengedett.

-----STARTING---POINT---RESZLETES---

Részletes indokolás

Az 1. §-hoz

A nemzetközi légi fuvarozásra vonatkozó egyes jogszabályok egységesítéséről szóló nemzetközi szerződést 1929. október 12-én Varsóban írták alá. Az ún. Varsói Egyezményt hazánkban az 1936. évi XXVIII. törvény hirdette ki. A Varsói Egyezmény első módosítása az 1955. szeptember 28-án aláírt Hágai Jegyzőkönyv útján történt. A Hágai Jegyzőkönyv kihirdetéséről Magyarországon az 1964. évi 19. törvényerejű rendelet rendelkezett.

Az 1961. évi Guadalajarai Kiegészítő Egyezmény megalkotását az tette indokolttá, hogy a Varsói Egyezmény nem tartalmaz a fuvarozási szerződésnek nem részes fele által teljesített nemzetközi légi fuvarozásra vonatkozó szabályokat. Magyarország a Kiegészítő Egyezményt 1961. szeptember 18-án írta alá, és az hazánk vonatkozásában 1965. február 21-én lépett hatályba. A Egyezmény kihirdetése azonban nem történt meg.

Jelen törvény célja a Guadalajarai Kiegészítő Egyezmény törvénnyel való kihirdetése.

A 2. §-hoz

A Guadalajarai Kiegészítő Egyezmény angol nyelvű szövegének beépítésére a nemzetközi szerződésekkel kapcsolatos eljárásról szóló 1982. évi 27. törvényerejű rendelet 14. §-ának (3) bekezdése alapján került sor, amely főszabályként előírja, hogy a kihirdetésre kerülő, kizárólag idegen nyelven készült nemzetközi szerződést a hivatalos magyar nyelvű fordítással együtt az eredeti idegen nyelvek egyikén is ki kell hirdetni.

A 3. §-hoz

A törvény a végrehajtásra a közlekedésért felelős minisztert jelöli ki.