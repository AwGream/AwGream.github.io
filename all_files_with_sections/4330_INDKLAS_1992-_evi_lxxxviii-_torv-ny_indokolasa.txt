1992. évi LXXXVIII. törvény indokolása

a földművelésügyi alapokról

-----STARTING---POINT---ALTALANOS--- 

Az Országgyűlés az államháztartásról szóló 1992. évi XXXVIII. törvény 54. §-ában úgy rendelkezett, hogy elkülönített állami pénzalapot kizárólag csak törvénnyel lehet létesíteni, ugyanennek a törvénynek a 125. §-a szerint pedig 1993. január 1-től csak e törvény szerint létrehozott alapok működhetnek.

A földművelésügy területén jelenleg négy, külön jogszabállyal létrehozott alap működik. Ezek a következők:

Földvédelmi Alap,

Halászati alap,

Erdőfenntartási Alap,

Vadgazdálkodási Alap.

A benyújtott törvénytervezet egy törvény keretében kívánja szabályozni valamennyi, elkülönített állami pénzalapként működő ún. földművelésügyi alapot.

-----STARTING---POINT---RESZLETES---

I. fejezet

Az 1-7. §-hoz

Figyelemmel az államháztartásról szóló 1992. évi XXXVIII. törvény 54. §-ában foglaltakra az Országgyűlés e törvénnyel hozza létre az

- Állattenyésztési Alapot,

- Földvédelmi Alapot,

- Halgazdálkodási Alapot,

- Mezőgazdasági Fejlesztési Alapot,

- Országos Erdészeti Alapot és a

- Vadgazdálkodási Alapot.

A felsorolt alapok közül az Állattenyésztési, valamint a Mezőgazdasági Fejlesztési Alap korábban nem működött, azokat e javaslat alapján hozza létre az Országgyűlés.

A Kormány által beterjesztett költségvetési törvényjavaslat már tartalmazza az előzőekben említett, elkülönített állami pénzalapokra vonatkozó kormányjavaslatot.

Az államháztartási törvény 125. §-a értelmében a pénzalapok folyamatos működtetése érdekében feltétlenül indokolt, hogy e törvényjavaslatot az Országgyűlés legkésőbb 1993. január 1-jével léptesse hatályba.

A bevezető rendelkezések az alapok létesítésén túlmenően tartalmazzák azokat a közös rendelkezéseket, amelyeket mindegyik elkülönített állami pénzalap esetében alkalmazni kell.

A törvényjavaslat az alapok kezelésére a földművelésügyi minisztert jogosítja fel. Az egyes alapok működtetésével összefüggő részletes eljárási és technikai szabályokat külön-külön végrehajtási rendelet fogja tartalmazni.

Figyelemmel a különböző érdekképviseleti és egyéb szakmai szervezetek ezirányú határozott igényére, a törvényjavaslat már tartalmaz rendelkezéseket az egyes alapok felhasználásával összefüggő együttműködési lehetőségekről. Mivel ennek kereteit alaponként eltérően indokolt meghatározni, ezért további törvényi szabályozás nem célszerű, elegendő, ha a konkrétumokat a földművelésügyi miniszter a végrehajtási jogszabályokban határozza meg.

II. fejezet

Állattenyésztési Alap

A 8-11. §-hoz

Az átalakuló mezőgazdaság, a gazdasági haszonállat állomány mennyiségének csökkenése, az európai társult tagságból fakadó kötelezettségek, a társadalmi alapokra helyezett tenyésztésszervezés szükségessé teszi az állattenyésztés és nemesítés finanszírozási rendszerének új alapokra helyezését.

Az Állattenyésztési Alap létrehozásának célja a gazdasági haszonállatok nemesítésével és tenyésztésével kapcsolatos fejlesztési feladatok ellátásának elősegítése, a tenyésztői munkából fakadó többletkiadások egy részének finanszírozása a törzskönyvi ellenőrzés, a teljesítményvizsgálatok, a tenyészérték megállapítása, az apaállat-ellátás támogatása, az állattenyésztési adatbank és információs rendszer működtetése területén.

Az Állattenyésztési Alap célirányos felhasználásának az előnyei: a gazdaságosabb termékelőállítás, a belső piaci igények kielégítése, az export lehetőségek kihasználása. Az eredményesebb termeléssel egyidejűleg az állami adóbevételek növekedése is várható.

Az Állattenyésztési Alap meghatározó bevételi forrása a tenyésztési hozzájárulás, mely az előállított termék (tej, hús, gyapjú, napos baromfi stb.) értékesítési árának vagy tevékenység (lóversenyzés totalizatőr forgalmának) minimális hányada, mely az állati termék előállítóját terheli, de célszerűségi okokból a feldolgozó szervezet, az exportáló, baromfi esetében a keltető állomás, valamint a lóverseny totalizatőr gyűjti és fizeti be az Állattenyésztési Alapba.

Az Alap további bevételi forrása az állattenyésztéssel kapcsolatos jogszabályi előírások megsértése miatt kiszabott bírság, a kártérítések összege, az Állattenyésztési Alap pénzeszközeinek pénzintézeteknél történő elhelyezéséből származó kamat, az Alap részére juttatott adomány és önkéntes támogatás.

Az Állattenyésztési Alap az állattenyésztés és fejlesztés nyugat-európai típusú finanszírozását teszi lehetővé, mely a termelők tenyésztési hozzájárulásával elősegíti a biológiai alapok fejlesztését, a gazdaságosabb állati termék előállítása érdekében.

III. Fejezet

Földvédelmi Alap

A 12-14. §-hoz

A javaslat meghatározza a Földvédelmi Alap célját. A szabályozás abból a tényből indul ki, hogy a termőföld a Magyar Köztársaság nemzeti vagyonának szerves részét képezi, ezért a mezőgazdasági termelésből más célra kivont föld pótlásáról, a termőföld rendeltetésszerű hasznosításáról, védelméről, valamint a termőföld - elsősorban a jó minőségű föld - csökkenésének mérsékléséről jogi és közgazdasági eszközök igénybevételével is gondoskodni kell. Ezeknek a feladatoknak a végrehajtását a Földvédelmi Alapban rendelkezésre álló pénzeszközök ésszerű és célirányos felhasználásával is elő kell segíteni. A javaslat megteremti az ehhez szükséges jogi eszközöket.

A javaslat egyértelműen rögzíti, hogy melyek a Földvédelmi Alap bevételi forrásai. Ezek közül a legjelentősebb forrás a föld mezőgazdasági termelésből történő kivonása esetén fizetendő földvédelmi járulék, valamint az engedély nélküli termelésből való kivonás esetén, továbbá a más jogszabályban előírt földhasznosítási kötelezettség elmulasztása esetén fizetendő földvédelmi bírság.

A javaslat megjelöli azokat a kiadásokat, amelyek a Földvédelmi Alapból teljesíthetők. A földvédelmi Alap céljával összhangban kiemelten kezeli a mezőgazdasági hasznosításra alkalmassá tehető, mezőgazdasági művelés alól kivett, de természetvédelem alatt nem álló területek újrahasznosítását, ezért az ilyen munkák elvégzéséhez a Földvédelmi Alapból támogatás adható a föld tulajdonosának, illetőleg használójának.

A javaslat lehetővé teszi a jó termőképességű termőföldek minőségének védelmét és lehetőséget nyújt a föld védelmét és a föld hasznosítását elősegítő ismeretterjesztő tevékenység támogatására.

IV. Fejezet

Halgazdálkodási Alap

A 15-17. §-hoz

A Halgazdálkodási Alap a halászatról szóló 1977. évi 30. tvr. által életrehívott Halászati Alap jogutódja. Az Alap továbbra is célul tűzi ki az állam által halászati és horgászati hasznosításba adott vizek halállományának védelmét, megőrzését és fejlesztését. A korábbi szabályozáshoz képest a Halgazdálkodási Alap rendeltetése bővült a halpusztulások megelőzésével és következményeinek elhárításával, valamint a káreseményt megelőző halállomány visszaállításával (rehabilitálásával) kapcsolatos feladatokkal. Ugyancsak új eleme a szabályozásnak, hogy a Halgazdálkodási Alap bevételeiből finanszírozhatók az állami halászjegyek és horgászjegyek díjának költségei, amelyek korábban a költségvetést terhelték.

Továbbra is a Halgazdálkodási Alap bevételeit képezik a vízterületek hasznosítása után fizetett halászatfejlesztési hozzájárulások. Az e forrásból képződő bevételek összességükben megnövekednek, mivel az új szabályozás valamennyi hasznosító jogi és természetes személyre kiterjed, megszűnik az ún. állami szektor mentesítése, a szabályozás korábbi diszkriminatív jellege. Legnagyobb vízterületünk, a Balaton halászati hasznosítója eddig - mint állami vállalat - nem fizetett halászatfejlesztési hozzájárulást, a Halászati Alap csekély bevétele nem adott lehetőséget a Balaton halállománya védelmének támogatására. Az új szabályozás feloldja ezt az ellentmondásos helyzetet és lehetőséget teremt a Balaton és más természetes vizek halállományának védelmére és fejlesztésére.

Az alap támogatást nyújt a különleges értéket képező halfajok állományának fenntartására, a génbanki tevékenység végzésére továbbá a természetes vízi élőhelyek szükséges rehabilitációjára.

A Halgazdálkodási Alap felhasználásában a földművelésügyi miniszter az e célra létrehozandó bizottság véleményére kíván támaszkodni. A bizottságba a szakmai érdekképviseleti szervezetek (így a Magyar Országos Horgász Szövetség és a Haltermelők Országos Szövetsége), valamint a természetes vízi halgazdálkodás és természetvédelem országosan elismert szakértői is meghívást kaphatnak.

V. Fejezet

Mezőgazdasági Fejlesztési Alap

A 18-20. §-hoz

A mezőgazdaság átalakulásának, struktúrajavításának segítését célzó Mezőgazdasági Fejlesztési Alap új, eddig nem működő forrása az új tulajdonviszonyok között kialakuló gazdálkodás anyagi-műszaki bázisa fejlesztésének.

Az átalakult, illetve újonnan létrejövő életképes méretű agrárvállalkozások gazdasági alapjainak megerősítésére, termelőeszközökhöz jutásának elősegítésére állami támogatás is szükséges. A Mezőgazdasági Fejlesztési Alap egyik legfontosabb célja éppen ezért az, hogy a mezőgazdasági alaptevékenység folytatásához szükséges beruházásokhoz, valamint az erdőgazdálkodási alaptevékenységhez tartozó beruházások közül az erdőfeltárás létesítményeihez, az erdőtelepítés és ápolás gépi berendezéseihez, továbbá ezek működőképességét biztosító egyes infrastruktúrális beruházások megvalósításához támogatást nyújtson.

A beruházások megvalósításához, működtetéséhez kötődő forgóeszköz-szükséglet feltöltéséhez felvett éven túli banki hitelek kamatterheinek csökkentéséhez is támogatást nyújt a Mezőgazdasági Fejlesztési Alap, kamattámogatás formájában.

Ezen kedvezmények a termelő beruházások és az infrastruktúrális jellegű beruházások esetében a pályázati formában nyerhetők el.

A Mezőgazdasági Fejlesztési Alapból igényelhető támogatás a szántóföldi növénytermesztés, a kertészet, az állattenyésztés biológiai alapjainak (fajok, fajták, vetőmagvak, szaporítóanyagok, tenyészállatok) megőrzését, fenntartását, minőségi fejlesztését hivatott elősegíteni. Az alap fontos céljának tekinti az őshonos állatfajták, állati- és növényi génrezervek megóvását.

A támogatások célja a bel- és külpiaci igényekhez igazodó magas színvonalú biológiai háttér folyamatos fenntartása, korszerűsítése.

Az állam által támogatott szaktanácsadás komplex szolgáltatási feladat, amely technológiai, pénzügyi, vezetési és szervezési szakterületen javaslatokat tesz a gazdálkodó számára a részére legkedvezőbb döntés kialakításában.

Az alap támogatást kíván nyújtani a termelő számára a szaktanácsadói tevékenység igénybevételéhez oly módon, hogy a szaktanácsadásra fordított kiadásai meghatározott hányadát normatív alapon megtéríti.

Az alap segítséget kíván nyújtani a szaktanácsadás infrastruktúrája fejlesztéséhez, működési feltételeinek kiépítéséhez, továbbá a szaktanácsadók képzéséhez és továbbképzéséhez.

VI. Fejezet

Országos Erdészeti Alap

A 21-23. §-hoz

Az erdő tulajdonlása, az erdővel való gazdálkodás az egész emberiséget érintő ökológiai és gazdasági felelősséggel jár.

Az erdőgazdálkodók az eltérő természeti, gazdasági és vagyoni adottságaik miatt nem egyformán érdekelten az erdőnek, mint természeti tényezőnek a társadalom által is elvárt örökös fenntartásában. A közvetlen anyagi hasznot adó fakitermeléseket évtizedekig tartó, gyakran 100-120 éves erdőnevelési folyamat követi, lassan megtérülő, magas és folyamatos tőkebefektetést igénylő, ugyanakkor a termesztési ciklusban csak egyszer jelentkező tőkehozadékkal, ami igen alacsony kamatozású a hosszú termesztési ciklus miatt. A mindenkori tulajdonos a fakitermeléskor elődei tőkebefektetéseihez és annak kamataihoz jut, amit gyakran szívesen kivonna az erdőgazdálkodásból, hogy gyorsabban megtérülő és jövedelmezőbb vállalkozásba fektesse. E törekvések teljes tulajdonosi szabadság esetén az erdő területi csökkenéséhez, természetes környezetünk elszegényesedéséhez vezetnek.

Annak érdekében, hogy az erdő a növény és állatvilágával, valamint egyéb természeti értékeivel fennmaradjon és fejlődjön, az erdőfelújítás és erdőfenntartás pénzügyi-gazdasági feltételrendszerét meg kell teremteni.

A fejlett európai országokban az erdőgazdálkodás jelentősen támogatott tevékenység. A jelen gazdasági helyzetben azonban csupán az önfinanszírozást tűzhetjük ki célul. Az Országos Erdészeti Alap legfőbb bevételi forrása a fakitermelésből származó jövedelem egy részének központosítása, melyből megteremthető az eltérő természeti adottságok mellett gazdálkodók érdekeltsége a kitermelt erdők felújításában. Az egyes erdőgazdasági tájak eltérő jövedelemtermelő képességűek, ennek figyelembevételével történik a járulék elvonás. Az erdővel csak törvényben szabályozott módon lehet gazdálkodni, ezért a jogszabályi előírások mellőzésével végzett erdőhasználatok bírságolást kell előírni, mely egyben az Országos Erdészeti Alap bevételi forrásául szolgál. Nemzetgazdasági cél, hogy az erdőterület, az erdővagyon ne csökkenjen és a törvény védje is a tisztességes gazdálkodókat.

A cél az, hogy valamennyi gazdálkodó a kitermelt erdő felújítását, a több évtizedig tartó erdőnevelési feladatokat elvégezze. Nem eléggé közismert, hogy erdeink 38%-a az ún. ökonómiai küszöb alatti erdő. Amennyiben az erdőfelújítás költségeinek egy részét nem támogatnánk, ezeken a területeken a gazdálkodó nem újítaná fel a kitermelt erdőt, mivel ez számára veszteséget jelentene. Az Országos Erdészeti Alap viszont az indokolatlan költségeket nem támogathatja más gazdálkodók terhére. Ezért célállomány típusonként és az egyes felújítási módokat is figyelembe véve korlátot kell szabni az Országos Erdészeti alap által elismerhető fejlesztési támogatásnak. Az erdőtörvény szerint a fakitermelés hatósági engedélyhez kötött, így megállapítható a kitermelt faanyag mennyisége után fizetendő járulék összege. Az viszont már a gazdálkodók érdeke, hogy a befizetett járulékhoz hozzájusson az elvégzett erdőfelújítási munkák költségeinek fedezete céljából. A fejlesztési támogatást az erdőfelügyelőség által felülvizsgált és jóváhagyott költségvetés, illetve elszámolás alapján kapja meg a gazdálkodó.

Az alap támogatni kívánja az erdei génkészletek és az eredeti természeti rendszerek megőrzését.

A Honvédelmi Minisztériumkezelésében lévő erdőterületek művelése a katonai célú igénybevétel miatt korlátozottan érvényesíthető, ezért e területekkel kapcsolatban eltérő szabályozás szükséges.

VII. Fejezet

Vadgazdálkodási Alap

A 24-26. §-hoz

A vadon élő vadászható állatfajok olyan esztétikai, tudományos, rekreációs és gazdasági értékek hordozói, amelyek megőrzésére a társadalomnak különös figyelmet kell fordítania. A vadászható állatfajok populációinak és élőhelyeinek védelme anyagi ráfordításokat igényel. A Vadgazdálkodási Alap működtetése ennek elősegítését szolgálja. A fenti célok megvalósítása részben a vadászattal közvetlenül kapcsolatba kerülők, a vadgazdálkodók feladata, ugyanakkor azok állami támogatása sem nélkülözhető.

A Vadgazdálkodási Alap jelenleg is működik, miniszteri rendeleti szintű szabályozásban. A törvényjavaslat új támogatási célokat határoz meg. Míg korábban mesterséges vadtenyésztésre, nagyvad vérfelfrissítésre és engedélyezett vadtelepítés támogatására szolgált, most elsősorban a vad védelmét, a vad élőhelyének fenntartását célozza.

Hazánkban is, mint az európai államok többségében, kötelező az elejtett vad trófeájának bemutatása és elbíráltatása. A trófeabírálat során minősítik, hogy a vadgazdálkodási és állománykezelési szempontból helyes vagy helytelen volt e a vad elejtése. A trófeabírálat elvégzéséért külön jogszabályban meghatározott díjat kell fizetni. Tekintettel arra, hogy a trófeabírálati tevékenység a szakszerű vadgazdálkodás egyik kontrollja és a vadállomány megfelelő védelmét szolgálja, finanszírozásának feltételeit a Vadgazdálkodási Alap teremti meg.

-----STARTING---POINT---VEGE---

VIII. Fejezet

Záró rendelkezések

A 27-28. §-hoz

A törvényjavaslat értelmében a földművelésügyi alapokról szóló törvény 1993. január 1-jén lépne hatályba. Ennek indoka az, hogy csak így lehet megteremteni az államháztartási törvénnyel való összhangot.

A záró rendelkezések rendezik a korábbi jogszabályok alapján létrehozott egyes pénzalapok jogutódlásával összefüggő kérdéseket is.

A különböző jogszabályok közötti összhang megteremtése érdekében több törvény és más jogszabály módosítására, illetve egyes jogszabályi rendelkezések hatályon kívül helyezésére is szükség van.

Módosítani kell az erdőkről és a vadgazdálkodásról szóló 1961. évi VII. törvény egyes rendelkezéseit annak érdekében, hogy az átmenet időszakában rendezni lehessen a felszámolási eljárás alatt levő gazdálkodó szervezetek földhasználatának kérdését, valamint hogy a privatizációs törvényekkel összhangban biztosítható legyen a folyamatosság az átalakuló szervezetek vonatkozásában a vadászati jog gyakorlását illetően.

Az állami gazdálkodó szervek átalakulására tekintettel már nem tartható az a rendelkezés, miszerint az állam a vadászati jogát kizárólag állami szervek úján, illetve a vadásztársaságok és érdekképviseleti szervük részére történő haszonbérbeadással hasznosítja. Az új vadászati törvény megjelenéséig a vadászati jog állami monopóliumának változatlanul hagyása mellett átmeneti rendelkezésként a földművelésügyi minisztert indokolt felhatalmazni arra, hogy gondoskodjon az átalakuló állami gazdálkodó szervek vadászati jogának hasznosításáról.

Hasonló indokok alapján javasolt módosítani a halászatról szóló 1977. évi 30. törvényerejű rendeletben a halászatra jogosultak felsorolását.

A javaslat kiegészíti a földről szóló 1987. évi I. törvény 55. §-át. A kiegészítés azért vált szükségessé, mert jelenleg a felszámolási eljárások következtében megszűnő állami gazdálkodó szervezetek kezelésében levő, állami tulajdonban álló termőföld hasznosításáról nincs megfelelő szabályozás.

A javaslat ezért úgy rendelkezik, hogy az ilyen földek hasznosításáról - ingyenesen vagy térítés ellenében - a földművelésügyi miniszter gondoskodik.

A javaslat módosítja a földről szóló 1987. évi I. törvénynek - a Földvédelmi Alappal összefüggő - néhány rendelkezését is. A módosítások lényege az, hogy meg kellett teremteni az összhangot az államháztartásról szóló 1992. évi XXXVIII. törvény 10. §-ának (3) bekezdésében foglaltakkal, ezért a földvédelmi járulékra és a földvédelmi bírságra, illetőleg ezek mértékére vonatkozó - eddig kormányrendeleti szintű szabályokat - törvényi szintre kellett emelni.