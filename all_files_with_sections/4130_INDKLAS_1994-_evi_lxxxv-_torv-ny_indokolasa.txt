1994. évi LXXXV. törvény indokolása

a diplomáciai kapcsolatokról Bécsben, az 1961. évi április hó 18. napján kelt szerződésben biztosított kiváltságoknak, mentességeknek és könnyítéseknek az Európai Biztonsági Értekezlet intézményeire, tisztségviselőire és alkalmazottaira, a résztvevő államok képviselőire és az EBEÉ missziók tagjaira való kiterjesztéséről

-----STARTING---POINT---ALTALANOS---

ÁLTALÁNOS INDOKOLÁS

A Helsinki Záróokmány elfogadása óta eltelt közel húsz év során az Európai Biztonsági és Együttműködési Értekezlet szerepe jelentősen megnőtt, tevékenysége sokrétűbbé vált nemcsak Európában, de a világ más térségeiben is. Az értekezletet az az akarat hozta létre, hogy megteremtődjék a biztonsági kérdések megvitatására alkalmas nemzetközi fórum, amely enyhíti a hidegháború okozta feszültségeket. Az Értekezlet napirendjén szereplő témakörök között a figyelem és a munka elsősorban az emberi jogi és katonai kérdésekre összpontosult, ami nagyban meghatározta az EBEÉ tárgyalási kereteinek és dokumentumainak jellegét a nyolcvanas évek második feléig. Az ekkor bekövetkezett gyökeres fordulatok szükségessé tették az Értekezlet addigi szerepvállalásainak és működési mechanizmusának teljes felülvizsgálatát. A helsinki folyamatban részt vevő államok felismerték, hogy a biztonsági kérdések megvitatására berendezkedett fórum csak úgy tud fennmaradni és fejlődni, ha az új politikai rendszer eredményeképpen létrejövő kihívásokra feleletet adó intézménnyé alakítják át.

Az Értekezlet működését sok esetben gátolja, hogy nem formális szervezetként működik, nemzetközi jogalanyisággal nem rendelkezik, és nincs olyan kötelező érvényű nemzetközi okmány, amely jogállását, kiváltságait és mentességeit szabályozná.

Az EBEÉ 1993. decemberében, Rómában megtartott miniszteri tanácsülésén a részt vevő államok képviselői jóváhagyták az EBEÉ intézményeinek és tisztségviselőinek jogállásáról, kiváltságairól és mentességéről szóló dokumentumot. Mivel a szóbanforgó dokumentum nem minősül szerződésnek, azt aláírni vagy ahhoz csatlakozni nem lehet, megállapodtak abban, hogy ajánlják: a résztvevő országok az abban foglaltakat hajtsák végre, az adott ország alkotmányos és jogrendi követelményeinek megfelelően. A magyar jogrend nem teszi lehetővé a miniszteri tanácsülés által elfogadott dokumentumnak a hazai jogba való szószerinti inkorporálását. A dokumentum, mely 18 pontban sorolja fel az EBEÉ intézményeit, a különböző tisztviselői kategóriák jogállását, nevesítve tartalmazza, hogy kiváltságaikat és mentességeiket az 1961. évi bécsi szerződés rendelkezései szerint szabályozzák.

Az EBEÉ működésének hatékonyságát segítendő, már több ország megteremtette azokat a jogi kereteket, amelyek lehetővé teszik, hogy az EBEÉ személyzete, valamint a részes államok képviselői a diplomáciai képviselőknek biztosított kiváltságokban, mentességekben és könnyítésekben részesüljenek (például, az EBEÉ Titkárságát, a Konfliktus Megelőző Központot (CPC) és a Demokratikus Intézmények és az Emberi Jogok Hivatalát (ODIHR) befogadó országok).

Tekintettel arra, hogy Magyarország már kezdettől fogva részt vesz az EBEÉ munkájában, érdekelt annak minél hatékonyabb működésében, valamint, hogy ez év decemberében átveszi a soros elnökséget, indokolt, hogy a Magyar Köztársaság terjessze ki az EBEÉ intézményeire, tisztségviselőire és alkalmazottaira, a részt vevő államok képviselőire, az EBEÉ missziók tagjaira, valamint családtagjaikra a diplomáciai kapcsolatok jogáról az 1961. évi április hó 18. napján, Bécsben kelt szerződésben biztosított kiváltságokat, mentességeket és könnyítéseket, ha ezek kedvezményezettjei nem magyar állampolgárok, illetve nem állandó magyarországi lakosok. (Az 1961. évi szerződést az 1965. évi 22. számú tvr. hirdette ki.).

A kiváltságokkal, mentességekkel és könnyítésekkel érintett személyek többségükben egyébként az államaik diplomáciai személyzetének tagjai, diplomata útlevéllel rendelkeznek, számukra az EBEÉ személyazonossági igazolványt állít ki. A kiterjesztésnek költségkihatásai nincsenek.

-----STARTING---POINT---RESZLETES---
-----STARTING---POINT---VEGE---