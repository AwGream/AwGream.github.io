2015. évi CXIX. törvény indokolása

a víziközmű-szolgáltatással összefüggő egyes törvények módosításáról

-----STARTING---POINT---ALTALANOS--- 

A víziközmű-szolgáltatásról szóló 2011. évi CCIX. törvény (a továbbiakban: Vksztv.) első átfogó módosítása az egyes energetikai tárgyú törvények módosításáról szóló 2013. évi CCXXVII. törvény keretében valósult meg. Részben e módosítási folyamat, részben a folyamatosan elemzett jogalkalmazási tapasztalatok is ráirányították a törvény hatálya alá tartozó szereplők figyelmét arra, hogy a Vksztv. továbbra is kisebb hiányosságokkal és koherencia-zavarokkal terhelt, és időszerű a szabályrendszer ismételt korrekciója. Emellett a Vksztv. hatálybalépését követően olyan új lehetőségek nyíltak meg, különösen 2013-ban, amelyekre a Vksztv. nem ad megfelelő szabályozást. Ilyen eset például, hogy az új ivóvíz- vagy szennyvízrendszerek üzembe helyezését követően megállapított szolgáltatási díjakra is szükséges volna kiterjeszteni a rezsicsökkentés követelményét.

A törvény tehát az utólagos hatásvizsgálat során szerzett tapasztalatok alapján egyrészt a jogalkalmazási feladatok elősegítését, másrészt a Vksztv. fogalomrendszerének további egységesítését, pontosítását és a szabályozási céllal össze nem egyeztethető rendelkezések hatályon kívül helyezését célozza. Fentiek figyelembevételével a kiemelt szabályozási tárgykörökre fókuszálva a törvény az alábbi területeket érinti.

Megteremti a víziközmű-szolgáltató (és a járási hivatal) törvényes adatkezelésének lehetőségét, továbbá a közműhálózatra való csatlakozási kötelezettségre irányuló eljárás megindításához a járási hivatal számára részletszabályokat állapít meg az eljárás hatékonyabb lefolytatásához.

A korábban nem nyújtott szolgáltatásra vonatkozó díjmegállapítást a törvény új alapokra helyezi. Szabályozza a kérelemre induló eljárás alapvető szabályait. E változások teszik szükségessé a rezsicsökkentések végrehajtásáról szóló 2013. évi LIV. törvény módosítását abból a célból, hogy a rezsicsökkentés hatálya a jövőben megállapított átmeneti díjakra is kiterjedhessen. Szorosan ide tartozó jogalkotási feladat az egységes közszolgáltatói számlaképről szóló 2013. évi CLXXXVIII. törvény módosítása abból a célból, hogy a számla rezsicsökkentésről szóló tartalma értelmezhető legyen az átmeneti díjakra is. A számlaképi változások másik területe az elszámoló számlát érinti. Eszerint az energetikai számlaképek pozitív lakossági visszajelzései alapján megteremti a törvény a felhasználók szélesebb körű tájékoztatását a saját fogyasztásuk korábbi és az országos átlagfogyasztási adatokkal való összehasonlításának lehetősége előírásával.

A fogyasztói érdekek védelmének további kiterjesztése végett a törvény szabályozza a víziközmű-szolgáltatók által külön díj alapján végzett szolgáltatások (mellékvízmérő csere, szünetelés be- és kikapcsolás stb.) munkadíjait, ugyanis e téren részben a Vksztv. hatálybalépését megelőzően kialakult torz árrendszer hatásának továbbéléseként a víziközmű-szolgáltatók gyakorlata jelentősen eltért. A különdíjas szolgáltatások hatósági árszabályozásának az energetikai (villamos energia, földgáz) ágazatokban kialakult gyakorlata van. Ezek átvételével a víziközmű-szolgáltatásért felelős miniszter a Magyar Energetikai és Közmű-szabályozási Hivatal (továbbiakban: MEKH) javaslatára rendeletben szabályozza a különdíjas szolgáltatások körét és az alkalmazható árakat.

A bírságolási szabályok törvényi keretek közé helyezését követő év jogalkalmazási tapasztalatai során egyrészt felszínre került néhány, a szabályozás inkoherenciájából származó probléma, másrészt olyan jogszabálysértések szankcionálásának igénye, melyekre a bírságrendszer újraszabályozását megelőzően alkalmazott szabályok sem adtak megoldást. Ezekre tekintettel szükséges a bírságolás rendszerének korrekciójára.

A törvény mindemellett tartalmazza a Vksztv. további, kisebb fogalmi és nyelvhelyességi korrekcióit, pontosításait.

-----STARTING---POINT---RESZLETES---

Az 1. §-hoz

Az értelmező rendelkezések módosítását a jogalkalmazási tapasztalatok, a műszaki követelményeknek való pontosabb megfelelés és az egyértelmű fogalomhasználatra való törekvés indokolta. A Vksztv. 55. §-ának újraszabályozására tekintettel indokolt volt az értelmező rendelkezéseket bővíteni amiatt, hogy az ingatlantulajdonosok önkéntes jogkövetéséhez, valamint a járási hivatalok egységes és hatékony jogalkalmazásához megfelelő előfeltételek álljanak rendelkezésre.

A 2. §-hoz

A víziközmű-szolgáltatás ellátásához a Vksztv. 3. §-ában nevesített hatóságok mellett egyéb hatóságok munkája is társul, melyekre a Vksztv. más rendelkezései is utalnak (55. §). Indokolt, hogy a fogyasztóvédelem és a MEKH 3. §-ban meghatározott feladatai mellett az egyéb hatáskörrel rendelkező hatóságok és az azok által ellátott hatáskörök is megjelenjenek.

A 3. §-hoz

A MEKH eljárására nyitva álló határidőket pontosítja, illetve meghatározza azokat az újonnan bevezetett hatáskörökkel összefüggésben.

A 4. §-hoz

A felhasználók széles körében a MEKH már 18 éve végez az engedélyesek bevonásával a felhasználók elégedettségére vonatkozó felméréseket a villamosenergia-ipari, illetőleg a földgázipari engedélyesek tevékenységével kapcsolatban. Az időszakos felmérés elvégzésével összefüggésben a jogszabályi felhatalmazás biztosítja azt, hogy az engedélyeseknek kötelezettségük a felmérésben közreműködni, megfelelő forrásokat fordítani a reprezentatív ügyfél-elégedettségi felmérés elvégzéséhez. Időszerű e szabályozást a víziközmű-szolgáltatás területére is kiterjeszteni.

Az 5. §-hoz

A víziközművé minősítés feltételeit indokolt volt egyrészt a Vksztv. fogalomhasználatához igazítani, másrészt szükség volt a feltételeket a közcélúság kritériumával kibővíteni.

A 6. §-hoz

A Vksztv. 8. §-a helyébe lépő új rendelkezések alapvetően a korábbi szabályok pontosítását, a törvény alkalmazásának elősegítését célozzák. Tekintettel arra, hogy valamennyi bekezdés érintett volt a kisebb módosításokban, célszerű volt az egész § újraszabályozása.

A 7. §-hoz

A KEOP és KEHOP beruházások keretében megvalósuló fejlesztések hatékony megvalósítása során kialakult gyakorlatnak megfelelő és a Kormány szándékaival is összhangban álló szabályozás megteremtése a cél azáltal, hogy a fejlesztések többségét jelentő önkormányzati társulások által végzett beruházásokra is bevezeti a módosítás az automatikus tulajdonjog átruházás intézményét. E kérdést korábban jogszabály nem rendezte. Az önkormányzatok társulása konzorciumi megállapodás szerinti fordulatot az állam által a hatékony bonyolítás elősegítése érdekében elvont projektekre való kiterjesztés indokolta [339/2013. (XII. 19.) Korm. rendelet].

A 8. §-hoz

Az utóbbi időszak víziközmű fejlesztései részben olyan műszaki tartalommal történtek, amelyek nem illeszkednek a víziközmű-szolgáltatók által alkalmazott technológiákba vagy a megvalósított technológiának összehasonlítva más azonos hatásfokú műszaki megoldásokkal indokolatlanul magasak az üzemeltetési költségei. Mindez költségszint emelkedést jelent, ami gyorsan átgyűrűzik a szolgáltatás díjaiba. A víziközmű-szolgáltatók mint leendő üzemeltetők azok a szereplők, akik ezeket az eseményeket és folyamatokat komplex módon áttekinteni képesek és rendelkeznek azzal a hozzáértéssel, hogy véleményük a projektek megvalósulásában fokozottabban érvényesüljön. Szükséges ezért megteremteni a törvényes lehetőségét annak, hogy a projektek megvalósítási folyamatát a leendő víziközmű-szolgáltatók a legkisebb költség elve érvényesülésének előmozdítása érdekében figyelemmel kísérhessék és a rendelkezésükre álló eszközökkel azok szakmai színvonalát növeljék. A víziközmű-szolgáltatók ügyféli státuszának deklarálása a vízügyi hatósági eljárásban szintén e fenti célt szolgálja. Ez lehetővé teszi számukra, hogy az eljárás irataiba betekintsenek, illetve aktív résztvevői legyen a hatósági eljárásnak. E jogkör azonban nem általában az összes víziközmű-szolgáltatót illeti meg, hanem kizárólag azt, aki korábban a víziközmű fejlesztés indokoltságát megalapozó gördülő fejlesztési terv benyújtására kötelezett volt vagy, ha azt más készítette véleményezési jogkört biztosított számára a Vksztv.

A 9. §-hoz

A jogalkalmazási tapasztalatok ráirányították a figyelmet arra a problémára, hogy a Vksztv. két helyen, a 12. §-ban és a 78. §-ban a kötelező vagyonértékelés két formáját szabályozza. A törvény nem adott továbbá egyértelmű iránymutatást a tekintetben, hogy a 12. § szerint elvégzett vagyonértékelést is a 74. § (2) bekezdés 1. pontjában kapott felhatalmazás alapján kiadott miniszteri rendeletben szabályozott módon kell elkészíteni. Az egységes jogértelmezés elősegítése érdekében indokolt a két jogszabályhely közötti közvetlen kapcsolat megteremtése és a vagyonértékelés módjának egyértelmű meghatározása.

A 10. §-hoz

A Vksztv. általános éllel rögzíti, hogy a használati díjat - néhány törvényi kivételtől eltekintve - víziközmű fejlesztésre kell fordítani. Indokolt megteremteni annak a lehetőségét, hogy a használati díj szabályszerű felhasználását a MEKH hatékonyabban ellenőrizhesse azzal, hogy az ehhez szükséges információkat évi rendszerességgel az ellátásért felelőstől megkapja.

A 11. §-hoz

Az újraszabályozott 55. § alkalmazását nehezítette, hogy az ahhoz szükséges adatkezelés törvényes feltételei hiányoztak. E törvénymódosítással ez a hiány megoldódik és e § tartalmát is indokolt kiegészíteni, hogy ezek az adatok átadhatók legyenek az ellátásért felelősnek és rajta keresztül a leendő víziközmű-szolgáltatónak.

A 12. §-hoz

A korábban nem nyújtott szolgáltatás megteremtését követő díjmegállapításra vonatkozó hatályos szabályozás [76. § (3)-(6) bekezdés] nem határozza meg egyrészt a legalapvetőbb eljárási szabályokat, így különösen a díjigény benyújtásának módját, a MEKH díjjavaslat tételi kötelezettségének határidejét, az új díjaknak és a kormány rezsicsökkentési törekvéseinek összehangolására vonatkozó igényt, továbbá a díjak alkalmazásának kezdő időpontját. E szabályozatlanságok miatt az új víziközmű-rendszer használatba vétele és a díjak bevezethetőségének időpontja között indokolatlanul hosszú idő, akár több mint egy év telhetett el. Ez bizonytalan helyzetet teremtett egyrészt a fogyasztóknál, hiszen hónapokon át nem volt ismert számukra a fizetendő díj mértéke, másrészt a víziközmű-szolgáltatóknál is, mert díjbevétel nélkül voltak kénytelenek üzemeltetni az átvett víziközmű-rendszert. A korábban nem nyújtott szolgáltatás megteremtését követő díjmegállapításnak (átmeneti díj) a Vksztv.-be újonnan beiktatott 10/A. alcímben történő szabályozásával és a fentebb említett hiányok orvoslásával együtt megoldást kellett találni arra, hogy ne minősüljön bírsággal fenyegetett engedély nélküli víziközmű-szolgáltatási tevékenységnek az az időszak, ami az ilyen új víziközmű-rendszerek műszaki átadása - ezzel a normál üzemszerű működés megkezdése - és a víziközmű-szolgáltató új üzemeltetési jogviszonyának jóváhagyása, illetve a működési engedélye területi hatályának engedélyezése között telik el (ideiglenes szolgáltatás). E jogalkotási feladathoz kapcsolódik a rezsicsökkentések végrehajtásáról szóló és részben az egységes közszolgáltatói számlaképről szóló törvény módosítása is.

A 13. §-hoz

A Vksztv. 32. § (1) bekezdésének újraszabályozásával és egy új (1a) bekezdés beiktatásával kibővülnek, és meghatározásukban pontosabbá válnak a közérdekű üzemeltető kijelölésére okot adó tényállási elemek.

A 14. §-hoz

A közérdekű üzemeltetés körében gyakran szükségessé válik, hogy a kijelölt víziközmű-szolgáltató a víziközmű-rendszeren felújítást, beruházást végezzen a biztonságos üzemeltetés érdekében. Indokolt, hogy ezek csak a MEKH előzetes engedélye alapján legyenek végezhetők, különös tekintettel arra, hogy a megtérítési igény vonatkozásban kontrollált és megalapozott feltételekkel léphessen fel a kijelölt szolgáltató.

A 15. §-hoz

A 36. § (1) bekezdésével való egyértelmű és szoros kapcsolat megteremtése érdekében szükséges módosítás.

A 16. §-hoz

A módosítás a MEKH bírság kiszabási gyakorlatának egyszerűsítését célozza, a bírság kiszabására okot adó tényállási elemeket pontosítja. Egyértelművé válnak a szankcionálásra okot adó tényállások, valamint a (2) bekezdéssel beiktatott új szabállyal lehetőség nyílik arra, hogy a víziközmű-szolgáltatást engedély nélkül végező cégekre is kiterjedjen a bírságolás.

A bírság rendszer korrekciója részben szövegcserés módosításokkal történt. Ezek elsősorban a bírság kiszabásának lehetőségét egészítik ki olyan rendelkezésekkel, amelyek az ellátásért felelősök - jelenleg nem szabályozott - jogsértései esetében lesznek alkalmazhatóak.

A 17. §-hoz

Az 55. § (1) bekezdésének újraszabályozásával egyértelmű feltételei alakulnak ki a bekötésre kötelezésnek.

A (2) és (3) bekezdés eljárási szabályokkal bővül, melyek értelmében a kötelezettségre a víziközmű-szolgáltató hívja elsőként fel az ingatlantulajdonost, és csak ennek eredménytelen volta után kerül hatóság elé az ügy. A hatósági eljárási rendhez további részletszabályokat állapít meg a (4)-(8) bekezdés, elősegítve ezáltal a jogalkalmazó hatóság munkáját. Ez utóbbi módosítás indoka, hogy számos esetben jelentett problémát a hatósági kötelezés végrehajtása, mivel az a kötelezett teherbíró képességét meghaladta. Szükség volt ezért a mentesülés eseteit pontosítani, valamint a kötelezett szociális helyzetére tekintettel méltányossági jogkört biztosítani a járási hivatal számára.

A (9) bekezdés a hatályos szabályok változtatás nélküli átültetése a módosított szabályok közé.

A 18. §-hoz

Az 58. § 2013-ban végrehajtott módosítása nem váltotta be a hozzá fűzött reményeket. A népegészségügyi szerv [fővárosi és megyei kormányhivatal népegészségügyi feladatkörében eljáró járási (fővárosi kerületi) hivatala] szerepkörének erősítése (előzetes hozzájárulás a korlátozáshoz) indokolatlan terhet jelentett a hatóság számára. Erre tekintettel szükségessé vált a hatóság beavatkozási lehetőségének megőrzése mellett, az eljárási szabályok eltérítése abba az irányba, hogy eljárási cselekmény foganatosítására a bejelentéssel nyert információk alapján csak egyértelmű jogszabálysértésről való tudomásszerzést követően kerüljön sor. Az (1) és (2) bekezdés a fenti módosításokat hajtja végre.

A mellékvízmérőkön alapuló elszámolási rend bevezetése teszi indokolttá a korlátozás szabályainak kiegészítését a (3) bekezdés szerinti módosítással, mert az ilyen elszámolási módot választó felhasználók 2014. január 1-től quasi bekötési vízmérő szerinti felhasználónak tekintendők. Ivóvizet kizárólag a közkifolyókról vételező természetes személyek esetében korábban jogszabály nem rögzítette a létfenntartási és közegészségügyi követelmények teljesítéséhez szükséges ivóvízellátás feltételeit. A szabályozás ezt a hiányt pótolja.

A 19. §-hoz

A 61. § módosításának indoka, hogy az újraszabályozott 55. § alkalmazásához a jogszerű adatkezelés feltételei biztosítottak legyenek.

A 20. §-hoz

Az átadási szerződés, illetve az alapján a víziközmű-szolgáltatók egymásnak fizetett díja hasonlóan fontos tényezője a felhasználói díjaknak, mint az üzemeltetési szerződés, illetve az abból származó indokolt költségek. Mégsem írta elő jogszabály az átadási szerződés MEKH részére történő megküldését.

A 21. §-hoz

Az átadási ár meghatározásánál a MEKH által figyelembe veendő szempontrendszerrel a Vksztv. adós maradt. Ezt a hiányt pótolja az újonnan beiktatott 67/A. §.

A 22. §-hoz

A Vksztv. 70. §-a 2015. január 1-jén lépett hatályba és rendelkezéseit 2012-ben alkották meg, így ezek még nem igazodtak az új Polgári Törvénykönyv fogalomrendszeréhez. Szükség volt tehát ennek megfelelően az (5) bekezdést módosítani. A módosítás egyúttal a jogalkalmazást és az egyértelmű megfogalmazást is szolgálja.

A 23. §-hoz

A Vksztv. 72. §-ának alkalmazásánál számos jogalkalmazási probléma vetődött fel. Kérdéses volt például, hogy mikor, kinek a nevében szedi be a víziközmű-szolgáltató a víziközmű-fejlesztési hozzájárulást, illetve azt mikor és milyen mértékben használhatja fel saját hatáskörben, és hogyan történik az elszámolás az ellátásért felelőssel. Ezekre a problémákra ad választ az újraszabályozott 72. §.

A 24. §-hoz

A Vksztv. új 21/A. alcímmel történő kiegészítését, illetve a 72/A. § beiktatását az az igény motiválta, hogy a fogyasztók érdekeinek védelmét kiterjessze a kizárólag víziközmű-szolgáltatók által külön díj alapján végzett szolgáltatásokra (mellékvízmérő csere, szünetelés be- és kikapcsolás stb.) is. A különdíjas szolgáltatások hatósági árszabályozásának az energetikai (villamos energia, földgáz) ágazatokban - melyek alapvető jogintézményein a Vksztv. is nyugszik - kialakult gyakorlata van. E területen azonban - részben a Vksztv. hatálybalépését megelőzően kialakult torz árrendszer hatásának tovább éléseként - a víziközmű-szolgáltatók gyakorlata jelentősen eltért.

A törvény értelmében a víziközmű-szolgáltatásért felelős miniszter hatósági ár megállapítási körébe vonja a különdíjas szolgáltatásokat. A MEKH javaslatára rendeletben szabályozza a jövőben a miniszter a különdíjas szolgáltatások körét és az alkalmazható árakat.

A 25. §-hoz

A Vksztv. módosításával együtt szükségessé váló felhatalmazó rendelkezéseket határozza meg részben a Kormány, részben a miniszter számára.

A MEKH önálló szabályozó hatósági szerepköre teszi lehetővé és egyben indokolttá, hogy elnöki rendeletet alkosson a víziközmű-szolgáltatás területén. E jogalkotási hatáskör lehetővé teszi azt is, hogy a korábban közigazgatási határozattal megállapított hatósági ármegállapítás (víziközmű-fejlesztési hozzájárulás) jogszabályi szinten valósulhasson meg. Fontos árszabályozási érdek fűződik ahhoz, hogy a MEKH elnöke hatáskörébe vonja a használati díjak megállapítását.

A 26. §-hoz

A 76/A. § beiktatása megszünteti azt a méltánytalan helyzetet, hogy az egyes közszolgáltatási tárgyú törvények módosításáról szóló 2014. évi XLI. törvénnyel előírt számla tanúsítással élenjáró szolgáltatók hátrányosabb helyzetbe kerüljenek, mint azok, akik csak a Magyarország 2015. évi központi költségvetésének megalapozásáról szóló 2014. évi XCIX. törvény hatálybalépését követően gondoskodtak a tanúsítvány beszerzéséről. Ez utóbbiak számára ugyanis további egy évvel meghosszabbodott a tanúsítvány hatálya, és a módosítás ezek összhangját kívánja biztosítani.

A 27. §-hoz

Átmeneti rendelkezés az ideiglenes szolgáltatás díjának (átmeneti díj) meghatározása végett folyamatban lévő kérelmek jogi sorsát rendezi, és megtiltja a díjak visszamenőleges érvényesítésének lehetőségét a törvény hatálybalépését megelőző időszakra.

A 28. §-hoz

A 87. § hatályos szabályának kiegészítésével megszünteti az alkalmazandó víziközmű-fejlesztési hozzájárulás vonatkozásában azt a bizonytalan jogi helyzetet, hogy a később meghatározandó hatósági árrendelet hatályba lépése előtt milyen mértékű víziközmű-fejlesztési hozzájárulást számlázhatnak a víziközmű-szolgáltatók.

A 29. §-hoz

Technikai jellegű norma, a belső piaci szolgáltatásokról szóló 2006/123/EK irányelvnek való megfelelés deklarálását szolgálja.

A 30. §-hoz

A bírságolási rend újraszabályozásával részben mérlegelt, részben pedig képlettel kiszámított bírság kiszabása válik lehetővé. Az újraszabályozott 2. melléklet ezeket a pontosításokat tartalmazza.

A Vksztv. hatályos 2. melléklete szerint számított bírság néhány esetben aránytalan bírság kiszabását (50-100 millió forint) tenné szükségessé, ami az adott víziközmű-szolgáltató működését - és ezáltal az ellátásbiztonságot - veszélyeztetné, ugyanakkor a bírságkiszabás mellőzése nem teremt kellő visszatartó erőt a további jogsértések megelőzéséhez.

A 31. §-hoz

Szövegcserés módosító rendelkezések a szükséges pontosítások és a normavilágosság érdekében.

A 32. §-hoz

A hatályon kívül helyezés oka a jogalkalmazás támogatása azzal, hogy a szabályozásban indokolatlan, esetleg értelem-zavaró rendelkezéseket kivezeti a normaszövegből.

A 33. §-hoz

A rezsicsökkentések végrehajtásáról szóló 2013. évi LIV. törvény (továbbiakban: Rezsitv.) a 2013. január 31-ét megelőzően megállapított árak vonatkozásában írja elő a rezsicsökkentést. Ezt követő időszakban csak eddig nem nyújtott szolgáltatások esetében (új beruházások) történt néhány ármegállapítás. Ez utóbbi eljárások egyik nagy kihívása volt a rezsicsökkentés ezekre a díjakra való alkalmazása. A MEKH és a miniszter minden esetben rezsicsökkentett árat állapított meg. Az ideiglenes szolgáltatás, illetve az átmeneti ár Vksztv.-ben megvalósuló újraszabályozásával felmerült annak az igénye, hogy a Rezsitv. is tartalmazzon világos rendelkezést a jövőben megállapított árakra. Ezt a célt szolgálja a Rezsitv. 4/C. §-sal történő kiegészítése.

A 34. §-hoz

Az ideiglenes szolgáltatás, illetve az átmeneti ár és a Rezsitv. összehangolása mellett megoldást kellett keresni arra is, hogy egységes közszolgáltatói számlaképről szóló 2013. évi CLXXXVIII. törvény (a továbbiakban: Számlaképtv.) keretei között is értelmezhetők legyenek az újonnan megállapított díjak, különösen a számlakép 1. oldalán szereplő „rezsibox” vonatkozásában. A Számlaképtv. 5. § (3) bekezdésének beiktatása ezt a feladatot oldja meg.

A 35. §-hoz

Az energetikai számlaképek esetében pozitív visszajelzések érkeztek arról, hogy a fogyasztók az elszámoló számláikban tájékoztatást kaptak azzal kapcsolatban, hogy a) az energia felhasználás a megelőző elszámolási időszakhoz képest csökkent vagy növekedett, b) az energia felhasználás az átlagos lakossági felhasználáshoz képest hogyan alakult és ez utóbbihoz kapcsolódva, hogy hol érhetők el az erre vonatkozó statisztikai adatok. Fogyasztóvédelmi szempontok indokolták e rendelkezések átvételét a víziközmű-szolgáltatás területére a Számlaképtv. 10. melléklet 3. pontjának újraszabályozásával.

-----STARTING---POINT---VEGE---

A 36. §-hoz

Hatályba léptető rendelkezés.

A 37. §-hoz

Technikai jellegű norma, a belső piaci szolgáltatásokról szóló 2006/123/EK irányelvnek való megfelelés rögzítése.