2007. évi CXVII. törvény indokolása

a foglalkoztatói nyugdíjról és intézményeiről

-----STARTING---POINT---ALTALANOS--- 

A foglalkoztatói nyugellátást szolgáltató intézmények az EU régi tagállamaiban a II. pillér részeiként működnek és igen fontos szerepet játszanak a nyugdíjcélú megtakarítások között. A munkáltatók több tagállambéli érdekeltségei miatt, valamint az európai szintű munkaerő-áramlás elősegítése érdekében merült fel az igény ezen intézmények szabályozásának európai uniós szintű közelítésére. Az irányelv középpontjában a határon átnyúló szolgáltatások lehetővé tétele, illetve az ehhez kapcsolódó garanciális és felügyeleti szabályok állnak.

A foglalkoztatói nyugellátást szolgáltató intézmények tevékenységéről és felügyeletéről szóló 2003. június 3-i 2003/41/EK európai parlamenti és tanácsi irányelv átültetésének határideje 2005. szeptember 23-a volt. Ezzel összefüggésben a foglalkoztatói nyugellátást szolgáltató intézményekről szóló 2005. évi CXI. törvény 2005. október 26-án lépett hatályba. A törvény lehetővé teszi, hogy az Európai Unió valamely tagállamában bejegyzett foglalkoztatói nyugellátást szolgáltató intézmény határon átnyúló szolgáltatás keretében történő tevékenységet folytasson a Magyar Köztársaság területén. A törvény rendelkezik továbbá a szolgáltató intézmények felügyeletéről is.

2006. október 18-án az Európai Bizottság hivatalos felszólítást küldött Magyarországnak, melyben az irányelv hiányos átültetését kifogásolják. Értelmezésük szerint az irányelv teljes átültetése szükséges. Ezért meg kell teremteni a foglalkoztatói nyugellátást szolgáltató intézmények magyarországi alapításának lehetőségét is.

A hivatalos felszólításra megküldött levélben foglaltak szerint a Kormány vállalta, hogy az Országgyűlés elé terjeszti a teljes átültetést tartalmazó törvényjavaslatot. A magyar válaszlevélben foglaltak ellenére az EU Bizottság 2007. március 26-án indokolt véleményében jelezte, hogy az eljárást folytatja. Az eljárás lezárásához szükséges az irányelv minden rendelkezését átültető törvény megalkotása.

A foglalkoztatói nyugellátást szolgáltató intézmény korábban nem volt ismert a hazai nyugdíjrendszerben. Sem a hazai magánnyugdíjpénztárak, sem az önkéntes kölcsönös nyugdíjpénztárak nem tartoznak az irányelv hatálya alá, illetve más magyar jogszabály sem teszi lehetővé ilyen intézmények alapítását. Ennél fogva egy új intézményrendszer kereteit kell kidolgozni ahhoz, hogy az irányelv rendelkezései átültetésre kerüljenek. Az új foglalkoztatói nyugdíjintézmény egy már kialakult nyugdíjrendszerbe kerül beépítésre, annak új pilléreként. Az intézmények a magyar nyugdíjrendszerben az önkéntes nyugdíjcélú megtakarítási lehetőségek körét szélesítik. Az új jogintézmény bevezetésével olyan önkéntes nyugdíjcélú megtakarítási forma teremtődik meg, melynek középpontjában a foglalkoztatói kötelezettségvállalás áll.

A foglalkoztatói nyugdíjszolgáltató intézmény jogi formája a részvénytársaság, ezért létrehozására, működésére a gazdasági társaságokról szóló 2006. évi IV. törvény (a továbbiakban: Gt.) szabályai irányadóak elsősorban. A Magyar Köztársaság területén fióktelepet működtethetnek az EGT államban székhellyel rendelkező, az irányelv hatálya alá eső foglalkoztatói nyugellátást szolgáltató intézmények. A külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény rendelkezéseit e fióktelepekre az e törvényben foglalt eltérésekkel kell alkalmazni.

A foglalkoztatói nyugdíjszolgáltató intézmények által nyújtott nyugdíjszolgáltatás az európai uniós terminológiában kiegészítő nyugdíjnak minősül. A törvény ezért tartalmazza a Közösségen belül mozgó munkavállalók és önálló vállalkozók kiegészítő nyugdíjra való jogosultságának védelméről szóló Tanács 98/49/EK irányelvének (1998. június 29.) való megfeleléshez szükséges rendelkezéseket is. A törvény kidolgozásakor a kiegészítő nyugdíjak hordozhatóságáról szóló irányelv-tervezetben foglaltak is figyelembevételre kerültek.

-----STARTING---POINT---RESZLETES---

I. Fejezet

Általános rendelkezések

Az 1. §-hoz

Az irányelv hatályát rögzítő rendelkezés. Az irányelv hatálya alá tartoznak a magyarországi foglalkoztatói nyugdíjszolgáltató intézmények, az Európai Gazdasági Térség valamely másik államában bejegyzett, foglalkoztatói nyugdíjszolgáltató intézmény magyarországi fióktelepei, a Magyar Köztársaság területén határon átnyúló szolgáltatás keretében tevékenységet végző, a más EGT államban székhellyel rendelkező foglalkoztatói nyugdíjszolgáltató intézmények, ezek valamelyikébe befizetést teljesítő foglalkoztató, a tagok, a járadékosok és kedvezményezettek, továbbá a PSZÁF.

A 2. §-hoz

A törvényben használt fogalmakat értelmező rendelkezések.

A 3. §-hoz

A működési alapelveket rögzítő rendelkezés. Az irányelv rendelkezéseinek megfelelően itt került rögzítésre, hogy a foglalkoztatói nyugdíjszolgáltató intézmény vagyona elkülönül a foglalkoztató vagyonától.

A 4. §-hoz

A foglalkoztatói nyugdíjszolgáltató intézmény elnevezést csak az e törvény alapján létrehozott intézmények tűntethetik fel nevükben, illetve az ilyen intézmények érdekképviseleti szervei.

Az 5. §-hoz

A foglalkoztatói nyugdíjszolgáltatási tevékenységet, illetve e tevékenység végzésére feljogosított szervezeteket meghatározó rendelkezés.

A 6. §-hoz

A rendelkezés kimondja, hogy a Magyar Köztársaság területén foglalkoztatói nyugdíjszolgáltatói intézmény részvénytársaság, illetve más EGT államban bejegyzett foglalkoztatói nyugellátást szolgáltató intézmény magyarországi fióktelepe formájában létesíthető.

A 7. §-hoz

Foglalkoztatói nyugdíjszolgáltató intézményt alapíthat a foglalkoztató, valamint bank, biztosító részvénytársaság és befektetési társaság. A foglalkoztatói nyugdíjszolgáltató intézmények mindegyike a vele szerződő foglalkoztatók részére is kínálhat nyugdíjkonstrukciókat.

A 8. §-hoz

A foglalkoztatói nyugdíjszolgáltató intézményhez bármely foglalkoztató csatlakozhat, hogy munkavállalói részére foglalkoztatói nyugdíjkonstrukciót biztosítson. A csatlakozás a foglalkoztatói nyugdíjszolgáltató intézmény és foglalkoztató között megkötött szerződéssel jön létre. A szerződés kötelező elemeit is rögzíti a rendelkezés.

A 9. §-hoz

A foglalkoztatói nyugdíjszolgáltató intézmény alapítása a Gt. rendelkezéseinek megfelelően történik, azonban tevékenységét kizárólag a Felügyelet jogerős engedélye birtokában kezdheti meg. A rendelkezés rögzíti a tevékenységi engedély iránti kérelemhez csatolandó dokumentumokat, a működési szabályzat kötelező tartalmát, valamint az üzleti terv kötelező elemeit.

A 10. §-hoz

Az irányelv a tagállamok kötelezettségeként előírja annak biztosítását, hogy az irányelv hatálya alá eső intézményeket ténylegesen jó hírnevű személyek működtessék, akik rendelkeznek a megfelelő szakképesítéssel, vagy szakképesítéssel rendelkező tanácsadókat alkalmaznak. A rendelkezés ennek megfelelően - a biztosítókról és a biztosítási tevékenységről szóló 2003. évi LX. törvény (a továbbiakban: Bit.) rendelkezéseivel összhangban - szigorú előírásokat tartalmaz a vezető állású személyekkel kapcsolatban. A törvény alkalmazásában vezető állású személyek az igazgatóság és a felügyelő bizottság tagja, valamint a cégvezető. Vezető állású személy csak büntetlen előéletű, felsőfokú végzettségű, szakmai alkalmassággal és üzleti megbízhatósággal rendelkező személy lehet, aki legalább 5 éves biztosítási vagy vállalati gazdálkodási, illetve az államigazgatás pénzügyi és gazdasági területén szerzett vezetői gyakorlattal rendelkezik. Nem lehet vezető állású személy, aki könyvvizsgálóként tevékenykedik valamely biztosítónál vagy foglalkoztatói nyugdíjszolgáltató intézménynél, továbbá aki ellen egyes meghatározott bűncselekmény miatt az ügyész vádat emelt. A rendelkezés tartalmazza a vezető állású személyekkel kapcsolatos legfontosabb felelősségi szabályokat.

A rendelkezés - a Bit. szabályaival összhangban - rögzíti a foglalkoztatói nyugdíjszolgáltatási tevékenység végzésének személyi és tárgyi feltételeit.

A 11. §-hoz

A rendelkezés rögzíti az egyéb vezetők körét, illetve a rájuk vonatkozó általános szabályokat. Egyéb vezetőnek minősül a foglalkoztatói nyugdíjszolgáltató intézmény vezető biztosításmatematikusa, számviteli rendért felelős vezetője, a belső ellenőre, a jogásza, valamint a befektetésekért felelős vezetője. A szabályozás a Bit. vonatkozó rendelkezéseivel összhangban került kialakításra.

A 12. §-hoz

A foglalkoztatói nyugdíjszolgáltató intézmény vezető biztosításmatematikusával kapcsolatos rendelkezések a Bit. vonatkozó rendelkezéseivel összhangban kerültek kialakításra.

A 13. §-hoz

A foglalkoztatói nyugdíjszolgáltató intézmény számviteli rendjéért felelős vezetőjével kapcsolatos rendelkezések a Bit. vonatkozó rendelkezéseivel összhangban kerültek kialakításra.

A 14. §-hoz

A foglalkoztatói nyugdíjszolgáltató intézmény belső ellenőrzésének vezetőjével (belső ellenőr) kapcsolatos rendelkezések a Bit. vonatkozó rendelkezéseivel összhangban kerültek kialakításra.

A 15. §-hoz

A prudens és a tagok érdekeiben történő működés, az átláthatóság biztosításának garanciájaként kerültek rögzítésre a vezető állású személyekkel, egyéb vezetőkkel, valamint a kiszervezett tevékenységet végző szervezettekkel szemben támasztott összeférhetetlenségi szabályok.

A 16. §-hoz

A foglalkoztatói nyugdíjszolgáltató intézmény könyvvezetésének, a foglalkoztatói nyugdíjszolgáltató intézmény által készített, illetve közzétett mérlegeknek, kimutatásoknak a hitelessége, megbízhatósága mind a foglalkoztatói nyugdíjszolgáltató intézmény saját érdeke, mind a tagok, járadékosok, kedvezményezettek, csatlakozó foglalkoztatók, a nyilvánosság, illetve a Felügyelet szempontjából nagy jelentőséggel bír. Könyvvizsgálói feladatokat foglalkoztatói nyugdíjszolgáltató intézmény csak olyan bejegyzett, és az egyéb feltételeknek is megfelelő könyvvizsgáló láthat el, aki szerepel a Magyar Könyvvizsgálói Kamara által vezetett könyvvizsgálói névjegyzékben. A könyvvizsgálói függetlenség megőrzését segíti elő, hogy a törvény legfeljebb 5 évig engedélyezi a könyvvizsgáló ugyanazon foglalkoztatói nyugdíjszolgáltató intézménynél fennálló folyamatos megbízásának időtartamát.

A 17. §-hoz

A foglalkoztatói nyugdíjszolgáltatási tevékenység tárgyi feltételeit rögzítő rendelkezés.

A 18. §-hoz

A rendelkezés előírja, hogy a foglalkoztatói nyugdíjszolgáltató intézmények informatikai rendszerének védelmét az Önkéntes Kölcsönös Biztosító Pénztárakról szóló 1993. évi XCVI. törvény (a továbbiakban: Öpt.) vonatkozó szabályaival összhangban kell kialakítani.

A 19. §-hoz

A foglalkoztatói nyugdíjszolgáltatási tevékenység gazdaságos megszervezése érdekében a törvény lehetőséget biztosít arra, hogy a foglalkoztatói nyugdíjszolgáltató intézmény ügymenetének bármely részét kiszervezze. A kiszervezés feltétele, hogy az irányítási és az ellenőrzési jog a foglalkoztatói nyugdíjszolgáltató intézménynél maradjon. Harmadik személynek okozott kárért ennek megfelelően a foglalkoztatói nyugdíjszolgáltató intézmény felel. A kiszervezés tényét a Felügyeletnek be kell jelenteni. A rendelkezés rögzíti a kiszervezésre vonatkozó szerződés tartalmi elemeit is.

A 20. §-hoz

A rendelkezés különös szabályokat tartalmaz a foglalkoztatói nyugdíjszolgáltató intézmény adminisztrációs és nyilvántartási feladatainak kiszervezésével kapcsolatban. A rendelkezés rögzíti, hogy a vagyonkezelés ellátásával megbízott szervezet az adminisztrációs és nyilvántartási, valamint biztosításmatematikai feladatok ellátásával nem bízható meg.

A 21. §-hoz

A rendelkezés rögzíti a foglalkoztatói nyugdíjszolgáltató intézmény bejelentési kötelezettségét, amennyiben a személyi és tárgyi feltételekben változás következne be.

A 22. §-hoz

Az irányelv részletes előírásokat tartalmaz a határon átnyúló tevékenységgel kapcsolatban. Az e törvény alapján létrejövő és működő foglalkoztatói nyugdíjszolgáltató intézmények számára nyitva áll annak lehetősége, hogy valamely más EGT államban bejegyzett foglalkoztató alkalmazottjai számára nyugdíjkonstrukciót szolgáltassanak. Ennek keretében lehetőség van befizetések fogadására és nyugdíjszolgáltatás nyújtására egyaránt. A határon átnyúló tevékenység a foglalkoztató székhely szerinti állam hatósága és a PSZÁF - az irányelvben meghatározott eljárás keretében történő - együttműködésével megtörténő tájékoztatást követően kezdhető meg.

A 23. §-hoz

A Felügyelet a határon átnyúló tevékenységet végző foglalkoztatói nyugdíjszolgáltató intézményt tájékoztatja a másik állam illetékes hatóságától megkapott információkról. Az irányelvben foglaltaknak megfelelően a másik állam illetékes hatósága köteles a Felügyeletet tájékoztatni minden olyan jogszabályi változásról, amely a nyugdíjkonstrukciót érintheti. A Felügyelet eseti tájékoztatást kérhet a foglalkoztatói nyugdíjszolgáltató intézménytől a határon átnyúló tevékenység során alkalmazott szerződési feltételekről, illetve az ezekkel összefüggő dokumentumokról.

A 24. §-hoz

A határon átnyúló tevékenység fióktelep létrehozásának útján is megvalósítható. A rendelkezés a fióktelepek létrehozásával kapcsolatos részletes szabályozást tartalmazza.

A 25. §-hoz

A rendelkezés meghatározza az üzleti titok és a foglalkoztatói nyugdíjtitok fogalmát. A rendelkezés rögzíti, hogy a foglalkoztatói nyugdíjszolgáltató intézmények a tudomásukra jutott üzleti és foglalkoztatói titkokat kizárólag a nyugdíjszolgáltatási tevékenységgel összefüggésben kezelhetik.

A 26. §-hoz

A rendelkezés rögzíti a tagsági jogviszony általános szabályait. Tag az lehet, aki az alapító vagy a csatlakozó foglalkoztatóval munkaviszonyban áll és a munkaszerződése tartalmazza a foglalkoztató kötelezettségvállalását a hozzájárulás megfizetésére. A tagsági jogviszony a munkaszerződés megkötésével, illetve módosításával jön létre. A munkaszerződésben rögzíteni kell a nyugdíjkonstrukcióra vonatkozó legfontosabb rendelkezéseket, így befizetéssel meghatározott nyugdíjkonstrukció esetén a hozzájárulás mértékét, szolgáltatással meghatározott nyugdíjkonstrukció esetén az ígért nyugdíjszolgáltatást. Nem kell a munkaszerződésben rendelkezni ezen elemekről, amennyiben a kollektív szerződés tartalmazza azokat.

A 27. §-hoz

A tagi számlán jóváírt összeg a tag tulajdona. A nyugdíjkonstrukció azonban tartalmazhat olyan kikötést mind a befizetéssel, mind a szolgáltatással meghatározott nyugdíjkonstrukció esetén, hogy a felhalmozás csak egy meghatározott munkaviszonyban töltött idő után válik a tag tulajdonává (feltételes jogszerzés). Ez az időszak legfeljebb 5 év lehet. Amennyiben a tag munkaviszonya ennél rövidebb ideig tart, az addig megszerzett jogosultságokkal nem rendelkezhet. Kivételt képez ez alól, ha a foglalkoztató a hozzájárulás megfizetését a tag kiegészítéséhez kötötte. Ez esetben a tag által befizetett kiegészítés hozamokkal növelt összege a feltételes jogszerzés időtartama alatt is megilleti a tagok. A foglalkoztató által befizetett hozzájárulásokat a nyugdíjkonstrukcióban részes tagok részére kell jóváírni.

A 28. §-hoz

Az irányelv igen részletes előírásokat tartalmaz a tagok és más érintett személyek tájékoztatásával kapcsolatban. Ennek megfelelően kerültek kialakításra a tagokat megillető tájékoztatásra vonatkozó rendelkezések. A tagokat a foglalkoztatói nyugdíjszolgáltató intézmény a számlaértesítőben tájékoztatja a legfontosabb információkról. Rögzítésre került a befizetéssel és a szolgáltatással meghatározott nyugdíjkonstrukció esetén, valamint a járadékos személyeknek kötelezően megadandó információ köre. Belépéskor a tagokat tájékoztatni kell a foglalkoztatói nyugdíjszolgáltató intézmény alapszabályáról (tulajdonos foglalkoztató esetén), vagy a foglalkoztatóval kötött csatlakozási szerződésről (csatlakozott foglalkoztató esetén), valamint a befektetési politikáról. A nyugdíjkorhatár elérésekor a tag tájékoztatást kap a választható nyugdíjszolgáltatásokról, illetve az igénybevétel módjáról. Kérelemre a tag, a járadékos, a kedvezményezett, valamint a munkavállalói érdekképviseleti szervek tájékoztatást kaphatnak a foglalkoztatói nyugdíjszolgáltató intézményektől a befektetési politikára, az éves beszámolókra, az éves jelentésekre, a nyugdíjkonstrukciókra vonatkozóan. Lehetőség van arra, hogy a tájékoztatást a foglalkoztató és a foglalkoztatói nyugdíjszolgáltató intézmény megállapodása alapján a foglalkoztató nyújtsa.

A 29. §-hoz

A tagsági jogviszony megszűnésére vonatkozó rendelkezés. A tagsági jogviszony megszűnik a tag halálával, a feltételes jogszerzés időtartama alatt a tag munkaviszonyának megszűnésével, a tag másik foglalkoztatói nyugdíjszolgáltató intézménybe történő átlépésével, illetve abban az esetben, ha a foglalkoztatói nyugdíjszolgáltatás nyújtása befejeződött (egyösszegű kifizetéssel vagy határozott idejű járadékszolgáltatás esetén a határozott idő leteltével).

A 30. §-hoz

A foglalkoztató nyugdíjszolgáltató intézményben a tagsági jogviszony alapja a munkaviszony. A tag munkaviszonyának megszűnése esetén dönthet arról, hogy felhalmozott jogosultságait a foglalkoztatói nyugdíjszolgáltató intézményben hagyja (nyugvó jogosultságként), vagy átlép az új foglalkoztatójának foglalkoztató nyugdíjszolgáltató intézménybe. A szolgáltatással meghatározott nyugdíjkonstrukció esetén a tag jogosultságainak értékét a munkaviszony megszűnésének napjával meg kell állapítani. A befizetéssel meghatározott nyugdíjkonstrukció esetén a foglalkoztatói nyugdíjszolgáltató intézmény a hozamból levonhatja a tagi számlára eső költségeket. A tag - amennyiben új foglalkoztatója részese foglalkoztatói nyugdíjszolgáltató intézménynek - időkorlát nélkül dönthet az átlépésről.

A 31. §-hoz

A befizetéssel meghatározott nyugdíjkonstrukció esetén, a tag halálakor követendő eljárást szabályozó rendelkezés. Az eljárás az Öpt. szabályaival összhangban került kialakításra. A tag kedvezményezettet jelölhet, ennek érvénytelensége vagy hiánya esetén a természetes örökös tulajdonába kerül a tagi számla. A kedvezményezett, illetve az örökös igénybe vehet járadékszolgáltatást, a felhalmozást saját tagi számlaként a foglalkoztatói nyugdíjszolgáltató intézményben hagyhatja, vagy más foglalkoztatói nyugdíjszolgáltató intézménybe utaltatja. A kedvezményezett, illetve az örökös írásban nyilatkozik az igénybevétel választott módjáról. Az Öpt. szabályaitól eltérően a nyugdíjkonstrukció tartalmazhat olyan rendelkezést, mely alapján a tag nem jelölhet kedvezményezettet. Ez esetben a tagi számlán jóváírt összeget a többi tag számlái között - felhalmozásaik arányában - kell felosztani.

A 32. §-hoz

A szolgáltatással meghatározott nyugdíjkonstrukció esetén - amennyiben a nyugdíjkonstrukció tartalmaz hozzátartozói ellátásra való jogosultságot - szintén van mód kedvezményezett jelölésére. A tag halála esetén a kedvezményezett, vagy a kedvezményezett jelölés hiánya vagy érvénytelensége esetén a közeli hozzátartozó számára megnyílik a hozzátartozói ellátásra való jogosultság, amennyiben a nyugdíjkonstrukció tartalmazta azt. Amennyiben a nyugdíjkonstrukció ilyen ellátást nem tartalmaz, a tagi számlán felhalmozott jogosultságot a többi tag ellátásának fedezetére kell fordítani.

A 33. §-hoz

A foglalkoztatói nyugdíjszolgáltató intézménynek valamennyi általa nyújtott nyugdíjkonstrukció esetében részletes leírást kell készítenie, amely tartalmazza a nyugdíjkonstrukció nyújtásának feltételeit, a hozzájárulás és a tagi kiegészítés kalkulációjának, valamint a nyugdíjszolgáltatás megállapításának módját. A § rendelkezik a technikai kamatláb maximális mértékéről, az alkalmazandó halandósági táblák jellemzőiről, valamint a matematikai tartalék befektetési többlethozamának tag javára történő visszajuttatásáról.

A 34. §-hoz

A foglalkoztatói nyugdíjszolgáltatás nyújtására vonatkozó szabályokat tartalmazó rendelkezés. A foglalkoztatói nyugdíjszolgáltatás lehet egyösszegű kifizetés, határozott idejű járadékszolgáltatás, életjáradék szolgáltatás, illetve ezek kombinációja. A tag a szolgáltatásra a nyugdíjkorhatár betöltésével, illetve amennyiben a nyugdíjkonstrukció ilyen kikötést tartalmaz, a várakozási idő eltelte után válik jogosulttá. A tagra irányadó nyugdíjkorhatár a társadalombiztosítási nyugdíjra való jogosultsággal egyezik meg. A nyugdíjkorhatár betöltésével egy tekintet alá esik az az időpont, amelytől a tag társadalombiztosítási nyugellátásban, így öregségi nyugdíjban (ideértve a korengedményes nyugdíjat, előnyugdíjat, bányásznyugdíjat, egyes művészeti tevékenységet folytatók öregségi nyugdíját, ideértve a Magyar Alkotóművészeti Közalapítvány által nyújtott öregségi nyugdíjat is, valamint a szolgálati nyugdíjat), a rokkantsági és baleseti rokkantsági nyugdíjban (ideértve a Magyar Alkotóművészeti Közalapítvány által nyújtott rendszeres rokkantsági segélyt is), továbbá növelt összegű öregségi és munkaképtelenségi járadékban részesül. A tag a nyugdíjszolgáltatást írásban kérelmezheti, megjelölve a választott nyugdíjszolgáltatást. A 98/49/EK irányelv előírásainak megfelelően lehetőség van arra, hogy a házipénztári kifizetésen és a postai utaláson túl a foglalkoztatói nyugdíjszolgáltató intézmény a nyugdíjszolgáltatást hazai vagy külföldi hitelintézet átutalási betétszámlájára történő utalással teljesítse.

II. Fejezet

A nyugdíjtechnikai tartalék, a szavatoló tőke és a biztonsági tőke szabályai

A 35. §-hoz

A befektetési és biometriai kockázatot nem tartalmazó nyugdíjkonstrukciók esetében - nyugdíjtechnikai tartalékok helyett - elegendő ún. fedezeti tartalékot képezni. A felhalmozási időszakban lévő tagok összes nyilvántartott követelése megegyezik tagi számláik egyenlegének összegével. A szabályozás részletezi a fedezeti tartalék bevételeiként illetve kiadásaiként elszámolható tételeket, valamint azok elszámolására vonatkozó speciális szabályokat.

A 36. §-hoz

A biometriai kockázatot nem, de befektetési kockázatot tartalmazó nyugdíjszolgáltatási típusok (pl. határozott idejű járadékszolgáltatás) esetén a fedezeti tartalékon túl ún. szolgáltatási céltartalékot is kell képeznie az intézménynek, amennyiben a fedezeti tartalék megfelelő része (az ún. szolgáltatási tartalék) nem nyújt elegendő fedezetet a várható kötelezettségek teljesítésére.

A 37. §-hoz

A kötelezettségek fedezetére a nyugdíjszolgáltató intézménynek nyugdíjtechnikai tartalékokat kell képeznie, az üzleti biztosítók tartalékolási szabályaihoz hasonló módon.

A 38. §-hoz

A foglalkoztatói nyugdíjszolgáltatási tartalék képzésének alapelve a kockázatokból származó kötelezettség ésszerű fedezetének megteremtése. A fedezetet folyamatosan fenn kell tartani, de legalább negyedévente biztosítani kell. A foglalkoztatói szerződéseket megkötésénél figyelemmel kell lenni a kötelezettségek megteremtésére.

A 39. §-hoz

A foglalkoztatói nyugdíjintézménynek kötelezettségei teljesítésének biztosítására szavatoló tőkét kell képezni. A szavatoló tőke számítási módjára a Bit. rendelkezései az irányadók.

A 40. §-hoz

Meghatározásra kerülnek a szavatoló tőke elemei. A törvény rögzíti, hogy a Felügyelet a szavatoló tőke értékelését felülbírálhatja. A szavatoló tőke szükséglet számítását és a fedezet értékét az intézménynek az éves beszámoló részeként kell meghatározni. A becsült összegről a felügyeletet a negyedéves adatszolgáltatás keretében tájékoztatni kell. Ha a szavatoló tőke szintje a meghatározott minimális összeg alá esik, akkor a tőkehiány megszüntetése megelőzi a részvényesek és a tagok - nem nyugdíjszolgáltatással összefüggő - igényeinek kielégítését.

A 41. §-hoz

A hazai alapítású foglalkoztatói nyugdíjszolgáltató intézmények biztonsági tőke összegének meghatározása. Ha a szavatoló értéke nagyobb, mint a minimális biztonsági tőke (a törvény hatályba lépésekor: 750 millió forint) háromszorosa, a biztonsági tőke a szavatoló tőke értének egyharmada. Egyéb esetben a minimális biztonsági tőke szintjével egyezik meg.

A 42. §-hoz

Ha az intézmény szavatoló tőkéje, illetve foglalkoztatói nyugdíjtechnikai tartalékai az előírt szintet nem érik el, a Felügyelet pénzügyi terv készítését írja elő. Meghatározásra kerülnek a legfeljebb féléves időhorizontú pénzügyi terv benyújtásával összefüggő határidők. Ha a pénzügyi terv elutasításra kerül, vagy meghiúsul, a Felügyelet az intézmény tevékenységi engedélyét visszavonhatja.

A 43. §-hoz

A Felügyelet szanálási tervet ír elő, ha a szavatoló tőke a minimális szintet nem éri el és az intézmény közgyűlése nem döntött ennek egy éven belüli pótlásáról. A legfeljebb egy éves időtartamra kiterjedő szanálási tervet a határozat kézhezvételétől számított 90 napon belül - mely határidő különösen indokolt esetben 30 nappal meghosszabbítható - kell az intézménynek benyújtania. A tervet a Felügyelet a benyújtástól számított 60 napon belül bírálja el. Ha a szanálási terv elutasításra kerül, vagy meghiúsul, a Felügyelet az intézmény tevékenységi engedélyét visszavonhatja.

A 44. §-hoz

A Felügyelet pénzügyi helyreállítási tervet ír elő, ha az intézmény működése a tagok érdekeit veszélyezteti. A terv hároméves időtartamra terjed ki. A tervnek az igazgatási költségek, bevételek és kiadások, mérleg, járadékkötelezettségek és a szavatoló tőke szükséglet fedezetéhez szükségese eszközök várható alakulását is tartalmaznia kell. A Felügyelet részére történő benyújtás határideje a határozat kézhezvételétől számított 90 nap, mely különösen indokolt esetben 30 nappal meghosszabbítható. A tervet a Felügyelet a benyújtástól számított 60 napon belül bírálja el és indokolt esetben a jogszabályban előírtnál magasabb szavatoló tőke szükségletet is előírhat. Ha a pénzügyi helyreállítási terv elutasításra kerül, vagy meghiúsul, a Felügyelet szankciókat alkalmazhat az intézménnyel szemben.

III. Fejezet

Befektetési és likviditási szabályok

A 45. §-hoz

A foglalkoztatói nyugdíjszolgáltató intézmény az eszközeinek befektetéséről saját maga, illetve vagyonkezelő szervezethez történő - rendszeresen ellenőrzött - kiszervezés útján gondoskodik. Meghatározásra kerülnek az önálló vagyonkezelés személyi és tárgyi feltételei. A tevékenység során elkülönülten kell kezelni az egyes foglalkoztatókhoz tartozó eszközöket, mely tevékenységgel összefüggésben az intézmény a foglalkoztató irányába kezelési díjat számíthat fel.

A 46. §-hoz

Az intézmény befektetési politikáját az igazgatóság alakítja ki. A politikának tartalmaznia kell a fő célokat, a megszerezhető eszközök körét, az eszközallokáció alapvonalait, a referenciaindexeket, az értékelési módot és a nyugdíjkonstrukciók futamidejét. Meghatározásra kerülnek a befektetési politika Felügyelethez történő benyújtásával kapcsolatos határidők. A politikát legalább évente - jogszabály-változás, vagy egyéb ok esetén az ezt követő 30 napon belül - kell az intézménynek határoznia. A nyugdíjkonstrukcióról negyedévente kell a Felügyelet részére jelentést küldeni.

A 47. §-hoz

A befektetések értékét piaci értékelés alapján kell meghatározni, azoknak összhangban kell lennie az intézmény rövid és hosszú távú kötelezettségeivel és a lehető legmagasabb ellátási szint elérésére kell irányulnia. A befektetéseket az intézménynek kiemelt gondossággal, megfelelő, eszközök és kibocsátók szerinti diverzifikációt alkalmazva kell elvégeznie.

A 48. §-hoz

A befektetések biztonsága, az egyoldalú függés elkerülése érdekében korlátozásra kerül az egy kibocsátóhoz, kibocsátó szervezethez tartozó eszközök, egy hitelintézetnél elhelyezett betétek, valamint a foglalkoztató érdekkörébe tartozó vállalkozások által kibocsátott eszközök portfolión belüli aránya. Ugyancsak korlátozó előírások vonatkoznak a származékos, fedezeti, arbitrázs és értékpapír-kölcsönzési ügyletekre. Az intézménynek a járadékkötelezettséggel, illetve szabályzatával összhangban kell likvid eszközöket tartania.

A 49. §-hoz

Az intézmény tulajdonában álló ingatlanok hasznosítására a fokozott biztonság érdekében korlátozások kerülnek előírásra.

Az 50. §-hoz

Letétkezelői megbízás az erre a tevékenységre feljogosított szervezet részére adható, melyre az intézmény vonatkozásában összeférhetetlenségi szabályok vonatkoznak. A befektetéshez kapcsolódó pénzforgalom kizárólag e célra nyitott befektetési számlán bonyolítható, a napi befektetési ügyletekről a letétkezelőt tájékoztatni kell. A letétkezelő a letéti őrzés, letétiszámla-vezetés mellett többek között a piaci érték meghatározását, a jogszabályok betartásának ellenőrzését is elvégzi.

Az 51. §-hoz

A gazdálkodással összefüggésben korlátozó szabályok kerülnek előírásra. Az intézmény kizárólag saját vagyonát fektetheti be, a befektetés és szolgáltatás-nyújtás kivételével harmadik fél részére kötelezettséget nem vállalhat. Ugyancsak tiltott a hitelnyújtás, hitelfelvétel, illetve az eszközök hitelfedezeti felhasználása.

Az 52. §-hoz

A teljesítmény értékelését legalább éves rendszerességgel el kell végezni. A bruttó, nettó, illetve referenciahozamot legalább a tárgyévet követő február 28-ig nyilvánosságra kell hozni. A teljesítményre vonatkozóan megtévesztő adat nem közölhető, az egy évnél rövidebb időszakok adatai nem évesíthetők.

Az 53. §-hoz

A foglalkoztatói nyugdíjszolgáltató intézmény választható portfoliós rendszert működtethet. Ennek során az intézmény a tagok választása, illetve szolgáltatásig hátralévő életkora szerint eltérő befektetési portfoliókat képez. E rendszerben a teljesítménymérés és nyilvánosságra hozatal portfoliónként történik meg. A tagokkal szemben, portfolióválasztás címén érvényesíthető költség limitálásra kerül.

Az 54. §-hoz

Az intézmény számvitelével összefüggő rendelkezések összefoglalása. Az intézmény üzemgazdasági szemléletű kettős könyvvitelt vezet. A befektetési portfolió eszközeit nyugdíjkonstrukciónként el kell különíteni. A matematikai tartalék alakulását a bevételek és kiadások, valamint az eszközök értékváltozása alapján kell bemutatni. Az intézmény helyzetével kapcsolatos valós kép elérését szolgáló piaci értékelést naponta kell elvégezni, a vagyon, illetve a nyugdíjkonstrukciók értékelési különbözetét az üzleti év mérleg fordulónapjára, illetve a negyedév utolsó napjára kell kimutatni. Az intézmény tájékoztatói és hirdetményei nem tartalmazhatnak félrevezető adatokat és közlést.

Az 55. §-hoz

A foglalkoztató fizetési kötelezettségével összefüggő rendelkezések összefoglalása. A foglalkoztatónak a fizetési kötelezettségét a nyugdíjszolgáltató intézménnyel kötött megállapodás szerint, de legalább negyedévente kell teljesítenie. A befizetésről az azt követő hónap 10. napjáig kell adatszolgáltatást teljesíteni, mely a foglalkoztatóé és a tagok azonosítására szolgáló, a fizetett összegről, továbbá a befizetéssel összefüggő adatokat tartalmazza. Meghatározásra kerül a fizetési kötelezettség elmulasztásával kapcsolatos eljárás, melynek során a tagok elmaradt haszonnal kapcsolatos érdekeit biztosítani kell. Amennyiben az intézmény foglalkoztató irányába tett intézkedései eredménytelenek maradnak, a tag követelése bírósági úton érvényesíthető.

IV. Fejezet

A foglalkoztatói nyugdíjszolgáltató intézmények felügyelete

Az 56. §-hoz

A rendelkezés a felügyeleti ellenőrzés általános szabályait tartalmazza. A foglalkoztatói nyugdíjszolgáltató intézmény rendszeres, illetve felügyeleti határozaton alapuló eseti adatszolgáltatást köteles teljesíteni a PSZÁF részére. A Felügyelet az adatszolgáltatáson túl jogosult a foglalkoztatói nyugdíjszolgáltató intézménynél, a kiszervezett tevékenységet végző szolgáltatónál, valamint a foglalkoztatónál helyszíni és nem helyszíni ellenőrzést lefolytatni. Ezen eljárásokra a PSZÁF törvényben foglaltakat kell alkalmazni. A rendelkezés rögzíti a foglalkoztatói nyugdíjszolgáltató intézmény ált a Felügyelet részére megküldendő dokumentumok körét.

Az 57. §-hoz

A rendelkezés lehetőséget biztosít arra, hogy a Felügyelet indokolt esetben külső szakértőt közreműködését vegye igénybe ellenőrzési feladata végzése során. Csak olyan szakértő bízható meg, aki szerepel a Felügyelet által összeállított szakértői névjegyzékben, és aki rendelkezik a dokumentumok biztonságos őrzéséhez szükséges tárgyi feltételekkel. A szakértő eljárása során hivatalos személynek minősül.

Az 58. §-hoz

A Felügyelet jogállását a PSZÁF törvény határozza meg. A rendelkezés kimondja, hogy a Felügyelet tevékenysége ellátásában engedélyezési, ellenőrzési, intézkedési és bírságolási jogkörrel rendelkezik.

Az 59. §-hoz

A rendelkezés rögzíti a Felügyelet a foglalkoztatói nyugdíjszolgáltató intézmény felügyeletével és ellenőrzésével kapcsolatos feladatait. A rendelkezés alapján a Felügyelet ellenőrzi és értékeli a foglalkoztatói nyugdíjszolgáltató intézmény pénzügyi helyzetét, a működéshez szükséges szavatoló tőke és a fedezet előírt mértékeinek meglétét, a foglalkoztatói nyugdíjszolgáltató intézmény mindenkori fizetőképességét, a foglalkoztatói nyugdíjszolgáltatási tartalékok képzését és felhasználását, a foglalkoztatói nyugdíjszolgáltatási tartalékok befektetési szabályainak betartását, az előírásszerű fedezet meglétét, a személyi feltételekben bekövetkezett változások jogszabályszerűségét, az üzletmenethez szükséges tárgyi feltételek meglétét, a foglalkoztatói nyugdíjszolgáltató intézmény üzletpolitikájának való megfelelését, biztosítja az ügyfelek foglalkoztatói nyugdíjszolgáltató intézmény általi pontos, közérthető és időbeni tájékoztatásának a megvalósítását. A Felügyelet feladata a Magyar Köztársaság területén székhellyel rendelkező foglalkoztatói nyugdíjszolgáltató intézmény által fióktelepen keresztül, vagy határon átnyúló szolgáltatás alapján gyakorolt tevékenység pénzügyi ellenőrzésének ellátása. A Felügyelet a foglalkoztatói nyugdíjszolgáltató intézmény egyes dokumentumait az érdeklődők számára folyamatosan és térítésmentesen hozzáférhetővé teszi.

A 60. §-hoz

A Felügyelet engedélyezési hatásköreit rögzítő rendelkezés. A Felügyelet engedélye szükséges a foglalkoztatói nyugdíjszolgáltató intézmény tevékenységének megkezdéséhez, szüneteltetéséhez, a szolgáltatási szabályzat hatálybalépéséhez, a szolgáltatási tevékenység megkezdéséhez, az állomány-átruházásához, a foglalkoztatói nyugdíjszolgáltató intézmény átalakulásához, egyesüléséhez, szétválásához, a foglalkoztatói nyugdíjszolgáltatási tartalék meghatározott mértéket meghaladó befektetéséhez, a belföldi foglalkoztatói nyugdíjszolgáltató intézmény által más EGT államban működő foglalkoztatói nyugdíjszolgáltató intézmény alapításához, vagy más EGT államban székhellyel rendelkező foglalkoztatói nyugdíjszolgáltató intézményben részesedés megszerzéséhez fióktelep létesítéséhez.

A 61. §-hoz

A Felügyelet a foglalkoztatói nyugdíjszolgáltató intézmény tevékenységi engedélyének megadásához előzetesen kikéri az Európai Unió másik állama hatáskörrel rendelkező felügyeleti hatóságának véleményét, ha tevékenykedni kívánó foglalkoztatói nyugdíjszolgáltató intézmény az Európai Unió másik államában székhellyel rendelkező foglalkoztatói nyugdíjszolgáltató intézmény, hitelintézet, befektetési alapkezelő vagy biztosító anyavállalatának, illetve befektetési vállalkozás leányvállalata; vagy ha az ellenőrző befolyással rendelkező természetes vagy jogi személy tulajdonosa az Európai Unió másik államában székhellyel rendelkező foglalkoztatói nyugdíjszolgáltató intézményben befolyásoló részesedéssel rendelkezik.

A 62. §-hoz

A tevékenységi engedély iránti kérelem elutasításának eseteit rögzítő rendelkezés. A Felügyelet elutasítja a tevékenységi engedély iránti kérelmet, ha a kérelmező az előírt feltételeknek nem felel meg, illetőleg a feltételeknek való megfelelést hitelt érdemlő módon nem tudja igazolni.

A 63. §-hoz

A Felügyelet eljárását szabályozó rendelkezés. A Felügyelet eljárása során közvetlenül jogosult külföldi hatóság megkeresésére, illetve külföldi hatóság megkeresésének teljesítése, valamint külföldi felügyeleti hatósággal együttműködési megállapodás megkötésére.

A 64. §-hoz

A Felügyelet intézkedési és bírságolási jogkörét meghatározó rendelkezés. A Felügyelet a foglalkoztatói nyugdíjszolgáltató intézmény kötelezettségeinek teljesítése, a tagok érdekeinek védelme, valamint a foglalkoztatói nyugdíjszolgáltató intézmény tevékenységére vonatkozó jogszabályi előírások és a Felügyelet határozatainak betartása érdekében felszólítást bocsáthat ki a jogszabályi rendelkezések maradéktalan megtartására, előírhatja szanálási terv, pénzügyi terv, illetve pénzügyi helyreállítási terv határidőn belüli benyújtását, kezdeményezheti a foglalkoztatói nyugdíjszolgáltató intézmény vezetőinek felelősségre vonását vagy felmentését, összehívhatja az igazgatóságot, a rendkívüli közgyűlést, kiszabhat felügyeleti bírságot, a tevékenységére adott engedélyt visszavonhatja, a pénzügyi terv átdolgozását, illetve az SzMSz módosítását kezdeményezheti, szükséghelyzetben felügyeleti biztost nevezhet ki, ideiglenes tagfelvételi szüneteltetést, illetve kifizetési tilalmat rendelhet el, a foglalkoztatói nyugdíjszolgáltató intézmény működését felfüggesztheti, kezdeményezheti a foglalkoztatói nyugdíjszolgáltató intézmény felszámolását, kötelezheti a foglalkoztatói nyugdíjszolgáltató intézményt állományának átruházására.

A 65. §-hoz

A tevékenységi engedély visszavonásának eseteit meghatározó rendelkezések. A Felügyelet a tevékenység végzésére jogosító engedélyt határozott időre fel is függesztheti, ha az engedély kiadásának feltételei már nem állnak fenn, de azok megfelelő határidőn belül pótolhatók.

A 66. §-hoz

A felügyeleti bírság kiszabására vonatkozó rendelkezések. A Felügyelet felügyeleti bírságot szabhat ki a vezető állású személyekkel kapcsolatban, ha azok a jogszabályokban, illetve szabályzatokban, felügyeleti határozatokban foglaltakat megsértik. A bírság mértéke 50 ezer forinttól 5 millió forintig terjedhet, melyet a foglalkoztatói nyugdíjszolgáltató intézmény nem vállalhat át. A foglalkoztatói nyugdíjszolgáltató intézménnyel szemben is kiszabhat felügyeleti bírságot a Felügyelet, amennyiben a foglalkoztatói nyugdíjszolgáltató intézmény a jogszabályokban, illetve szabályzatokban, felügyeleti határozatokban foglaltakat megsérti. A kiszabható bírság mértéke 100 ezer forinttól 10 millió forintig terjedhet, mely ismételten kiszabható. A bírságból befolyt bevételeit a Felügyelet csak meghatározott célokra fordíthatja.

A 67. §-hoz

A Felügyelet legfeljebb 180 napra kifizetési tilalmat rendelhet el, amennyiben a foglalkoztatói nyugdíjszolgáltató intézmény a jogszabályi, vagy a felügyeleti intézkedésekben foglalt kötelezettségeinek megszegésével a tagok érdekeit, vagy saját vagyonát veszélyezteti. A kifizetési tilalom egy alkalommal, legfeljebb 180 nappal meghosszabbítható. A kifizetési tilalom alatt csak a Felügyelet engedélyével és csak meghatározott kifizetések teljesíthetőek (közüzemi számlák befizetése, befektetések költségei).

A 68. §-hoz

A Felügyelet intézkedési jogkörében a foglalkoztatói nyugdíjszolgáltató intézmény működését legfeljebb 180 napra felfüggesztheti, ha a foglalkoztatói nyugdíjszolgáltató intézmény tevékenységére vonatkozó rendelkezéseket, illetve a felügyeleti intézkedéseket súlyosan vagy ismételten megsérti. A felfüggesztés időtartama alatt a foglalkoztatói nyugdíjszolgáltató intézmény új tagokat nem vehet fel, befizetéseket nem fogadhat, kifizetéseket csak a Felügyelet engedélyével teljesíthet és csak meghatározott körben. A felfüggesztés időtartamát a Felügyelet egy alkalommal legfeljebb 180 nappal meghosszabbíthatja.

A 69. §-hoz

A Felügyelet intézkedési jogkörében a foglalkoztatói nyugdíjszolgáltató intézmény felszámolását kezdeményezheti a bíróságnál, ha a foglalkoztatói nyugdíjszolgáltató intézmény pénzügyi helyzete nem teszi lehetővé az SzMSz szerinti működését, a fennálló súlyos jogsértések másként nem orvosolhatók, a Felügyelet a tevékenységi engedélyt visszavonta, vagy a tevékenységi engedély iránti kérelmet elutasította, a megkezdett végelszámolási eljárás az arról való döntéstől számított egy éven belül nem kerül lezárásra, illetve a foglalkoztatói nyugdíjszolgáltató intézmény a nyilvántartó bíróságon bejelentett székhelyén nem lelhető fel.

A 70. §-hoz

A felügyeleti biztos kirendelésére vonatkozó rendelkezések. A rendelkezések a más pénzügyi intézményekhez kirendelhető felügyeleti biztosra vonatkozó szabályozással összhangban kerültek kialakításra. Felügyeleti biztos szükséghelyzetben rendelhető ki legfeljebb 180 napra, mely időtartam meghosszabbítható. A felügyeleti biztos kirendelése alatt az igazgatóság, a felügyelő bizottság tagja és a cégvezető feladatait és jogköreit nem gyakorolhatja, azokat a felügyeleti biztos veszi át. Ez nem érinti az igazgatóság, a felügyeleti biztos és a cégvezető intézkedéssel szembeni fellebbezési jogát. A rendelkezés tartalmazza a felügyeleti biztos személyére vonatkozó előírásokat és az összeférhetetlenségi szabályokat.

A 71. §-hoz

A Felügyelet foglalkoztatói nyugdíjszolgáltató intézményekhez kapcsolódó bevételeit rögzítő rendelkezés. A felügyeleti díj mértéke és számításának módja összhangban van a más pénzügyi intézmények által fizetendő díjra vonatkozó szabályokkal. A felügyeleti díj alapdíjból és változó díjból tevődik össze. Az alapdíj egység 50 ezer forint, ennek kétszerese a foglalkoztatói nyugdíjszolgáltató intézmény által fizetendő alapdíj. A változó díj összege a kezelt piaci vagyon értékének 0.25 ezreléke.

A 72. §-hoz

A Felügyelet adatkezelését szabályozó rendelkezés. A Felügyelet piac-felügyeleti eljárása során jogosult az eljárás alá vont ügyfelek meghatározott személyes adatainak megismerésére és kezelésére. Egyes adatok megismeréséhez és kezeléséhez a Felügyelet köteles az ügyész engedélyét kikérni. A Felügyelet a vezető állású személyek, kötelező alkalmazottak és megbízottak, a természetes személy szolgáltatók meghatározott adatait kezelheti. A rendelkezések összhangban vannak az adatvédelmi szabályokkal.

A 73. §-hoz

A szükséghelyzetre vonatkozó szabályokat tartalmazó rendelkezés. A rendelkezésben meghatározott esetekben a Felügyelet a felszámolás elkerülése, a tagok, járadékosok, kedvezményezettek érdekeinek védelme érdekében szükségintézkedéseket tehet.

A 74. §-hoz

A csődeljárás, a felszámolási eljárás és a végelszámolási eljárás szabályait rögzítő rendelkezés. A foglalkoztatói nyugdíjszolgáltató intézmény felszámolási eljárására a csődeljárásról és a felszámolási eljárásról szóló 1991. évi XLIX. törvény rendelkezéseit, a végelszámolási és kényszer-végelszámolási eljárására pedig a cégnyilvánosságról, a bírósági cégeljárásról és a végelszámolásról szóló 2006. évi V. törvényt kell megfelelően alkalmazni. Az e törvényektől eltérően alkalmazandó szabályokat jelen törvény tartalmazza. Csődeljárásnak a foglalkoztatói nyugdíjszolgáltató intézmények esetében helye nincs. Az EU államban székhellyel rendelkező nyugdíjszolgáltató intézményekkel szemben lefolytatott eljárásra a székhely szerinti állam joga az irányadó.

A 75. §-hoz

A rendelkezés kimondja, hogy a végelszámolási, illetve felszámolási eljárás ingatlanokkal kapcsolatos joghatásai tekintetében az ingatlan fekvési helyének joga az irányadó. Értékpapírokkal kapcsolatos jogok érvényesítésével kapcsolatban, ahol a jogok érvényesítéséhez nyilvántartásba való bejegyzés vagy számlán történő nyilvántartás szükséges, azon ország joga az irányadó, ahol a nyilvántartást vezetik, vagy a számlát vezetik.

A 76. §-hoz

A rendelkezés a Felügyelet felszámolási és végelszámolási eljárás során felmerülő feladatait rögzíti. A Felügyelet a tevékenységi engedélyt a felszámolási, illetve végelszámolási eljárás kezdő időpontjára visszamenő hatállyal visszavonja. A Felügyelet értesíti mindazon EU állam hatóságát, ahol az érintett foglalkoztatói nyugdíjszolgáltató intézmény fiókteleppel rendelkezett, vagy határon átnyúló szolgáltatást végzett.

A 77. §-hoz

A felszámolóra, illetve végelszámolóra vonatkozó szabályokat tartalmazó rendelkezés. A rendelkezés kimondja, hogy a foglalkozatói nyugdíjszolgáltató intézmény felszámolójául, illetve végelszámolójául csak a Felügyelet által létrehozott közhasznú társaság jelölhető ki.

A 78. §-hoz

A felszámolási és végelszámolási eljárással kapcsolatban felmerülő tájékoztatási kötelezettségeket rögzítő rendelkezés. A felszámoló, illetve végelszámoló köteles rendszeresen tájékoztatni a Felügyeletet az eljárásról. A Felügyelet más államok hatóságai megkeresésére köteles tájékoztatást nyújtani az eljárás helyzetéről.

A 79. §-hoz

A rendelkezés alapján a felszámolás, illetve a végelszámolás kezdő időpontjában a nyugdíjkonstrukciók a folyamatban lévő állomány-átruházás esetét kivéve megszűnnek, a nyugdíjkonstrukciók esedékes díjai nem szedhetők be, új nyugdíjkonstrukció nem indítható, az - saját elhatározásból - nem adható és nem vehető át. A rendelkezés tartalmazza a foglalkoztatói nyugdíjszolgáltató intézmény eszközeinek felszámoló, illetve végelszámoló részére történő átadásával kapcsolatos szabályokat.

A 80. §-hoz

A Felügyelet felszámolási eljárás megindításával kapcsolatos jogkörét meghatározó szabályokat tartalmazó rendelkezés. Megindítja az eljárást a Felügyelet, ha a foglalkoztatói nyugdíjszolgáltató intézmény a felügyeleti intézkedés ellenére az esedékes és nem vitatott fizetési kötelezettségeinek pénzügyi fedezet hiánya miatt 5 munkanapon belül nem tesz eleget, vagy a szanálási tervét a Felügyelet által meghatározott időn belül nem tudja végrehajtani, vagy a foglalkoztatói nyugdíjszolgáltató intézmény tartozásai saját tőkéjét tartósan meghaladják.

A 81. §-hoz

A végelszámolással kapcsolatos szabályokat tartalmazó rendelkezés. A foglalkoztatói nyugdíjszolgáltató intézmény jogutód nélküli megszűnését kimondó határozatához a Felügyelet előzetes egyetértése szükséges. A Felügyelet az előzetes egyetértést akkor adja meg, ha az intézmény a foglalkoztatói nyugdíjszolgáltatási tevékenységből eredő valamennyi kötelezettségét teljesítette. Ezzel egyidejűleg a foglalkoztatói nyugdíjszolgáltató intézmény tevékenységi engedélyét visszavonja.

V. Fejezet

A más EGT államban bejegyzett foglalkoztatói nyugdíjszolgáltató intézmények működése a Magyar Köztársaság területén

A 82. §-hoz

A rendelkezés biztosítja, hogy a más EGT államban bejegyzett foglalkoztatói nyugdíjszolgáltató intézmény a Magyar Köztársaság területén határon átnyúló tevékenységet végezzen. Ennek keretében befizetéseket fogadhat el magyarországi foglalkoztatótól, vagy tagtól, és az arra jogosult tag számára szolgáltatást nyújthat. A foglalkoztató csak a vele a magyar munkajog alapján munkaszerződéses jogviszonyban lévő munkavállalója részére teljesíthet befizetést. A tag a szolgáltatáshoz a rá a hazai szabályozás szerinti irányadó nyugdíjkorhatár betöltése után juthat hozzá. A tag saját döntése alapján vállalhat tagdíjfizetést, erre azonban nem kötelezhető. A szerződéseket és egyéb dokumentációkat magyar nyelven is el kell készíteni.

A 83. §-hoz

A rendelkezés rögzíti a Pénzügyi Szervezetek Állami Felügyeletének felügyeleti jogkörét és a tevékenység megkezdésének feltételeit, határon átnyúló szolgáltatás esetén.

A 84. §-hoz

A Felügyelet ellenőrzési és intézkedési jogkörét meghatározó szabályokat tartalmazó rendelkezés. A Felügyelet intézkedési jogköre mögöttes és korlátozott, intézkedésre csak a más EGT államban bejegyzett foglalkoztatói nyugdíjszolgáltató intézmény hazai társadalombiztosítási és munkajogi rendelkezéseket érintő jog megsértése, valamint a székhely szerinti állam hatóságának mulasztása esetén van.

A 85. §-hoz

A Felügyelet az Európai Biztosítási és Foglalkoztatói-nyugdíj Bizottsággal és az Európai Bizottsággal történő együttműködési kötelezettségét rögzítő rendelkezés.

A 86. §-hoz

Felhatalmazó rendelkezés.

-----STARTING---POINT---VEGE---

A 87. §-hoz

A törvény a kihirdetést követő 15. napon lép hatályba. Az első foglalkoztatói hozzájárulás, illetve tagi befizetés teljesítésére 2008. január 1-jét követően kerülhet sor.

A 88. §-hoz

A törvény hatálybalépésével egyidejűleg a foglalkoztatói nyugellátást szolgáltató intézményekről szóló 2005. évi CXI. törvény hatályát veszti.

A 89. §-hoz

Módosuló rendelkezések.

A 90. §-hoz

A jogszabályszerkesztési előírásoknak megfelelően a 2003/41/EK irányelvhez, illetve a 98/49/EK irányelvhez kapcsolódó jogharmonizációs klauzulát tartalmazó rendelkezés.