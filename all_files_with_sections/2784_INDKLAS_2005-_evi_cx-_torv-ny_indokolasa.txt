2005. évi CX. törvény indokolása

az Európai Unió tagállamaival folytatott bűnügyi együttműködésről szóló 2003. évi CXXX. törvény módosításáról

-----STARTING---POINT---ALTALANOS--- 

1. Az Európai Unió tagállamaival folytatott bűnügyi együttműködésről szóló 2003. évi CXXX. törvény (a továbbiakban: törvény) elvégezte a tagállamok közötti bűnügyi együttműködés alapjait megteremtő európai uniós jogi aktusok és egyezmények magyar jogba való átültetését, amelyek végrehajtását a Magyar Köztársaság Európai Unióhoz való csatlakozásáig biztosítani kellett.

A bűnügyi együttműködés területére tartozó jogi aktusok köre az Európai Unió jogalkotási tevékenységének eredményeként folyamatosan bővül. Az Amszterdami Szerződés az Európai Unió céljai közé emelte a „szabadság, biztonság és jog térségének” létrehozását, és ezzel radikális változások előtt nyitotta meg az utat a nemzetközi bűnügyi együttműködés területén is. Az 1999-ben elfogadott tamperei program meghatározta az európai bűnügyi együttműködés feltételeinek javításához szükséges feladatokat. A tamperei program tapasztalataiból kiindulva az Európai Unió Tanácsa 2004. november 4-én elfogadta az ún. Hágai Programot, amelyben meghatározta a 2005-2010 közötti politika fő irányvonalait a szabadság, a biztonság és a jog érvényesülése területén. E programban további jogintézmények bevezetését tűzték ki célul, valamint a korábban elfogadott jogi aktusok és egyezmények pontos végrehajtására hívták fel a tagállamokat.

Magyarországon a bűnügyi együttműködés területét érintő, új kerethatározatok végrehajtásának feltételeit a 2003. évi CXXX. törvény módosításával szükséges megteremteni.

2. Az Európai Unió Tanácsa 2003. július 22-én fogadta el a vagyonnal vagy bizonyítékkal kapcsolatos biztosítási intézkedést elrendelő határozatoknak az Európai Unióban történő végrehajtásáról szóló, 2003/577/IB kerethatározatát (a továbbiakban: kerethatározat), amelynek végrehajtási határidejét 2005. augusztus 2-ában határozta meg. A kerethatározat - az európai elfogatóparancsról és a tagállamok közötti átadási eljárásról szóló kerethatározathoz hasonló szabályozási módszerrel - a tagállamok büntető igazságszolgáltatásai közötti bizalom erősítése érdekében megállapítja azon szabályokat, amelyek alapján egy tagállam elismeri, és saját területén végrehajtja egy másik tagállam igazságügyi hatósága által, büntetőeljárás során kibocsátott „biztosítási intézkedést elrendelő” határozatot. A kerethatározat pontosan meghatározza a célokat és azok érdekében megteremtendő eszközöket, ám a tagállamok számára mozgásteret hagy egyes részletszabályok kialakításában.

A kerethatározatnak, és ennek megfelelően a törvénynek az erre vonatkozó új rendelkezései a magyar büntető igazságszolgáltatás és bűnüldözés érdekeit is szolgálják azzal, hogy a bizonyítási eszköz, az elkobzás alá eső dolog vagy a vagyonelkobzás alá eső vagyon megőrzésére irányuló eljárás egyszerűbbé válik, ha a bizonyítási eszköz, a dolog vagy a vagyon egy másik tagállam területén található. A törvény hatálya az igazságügyi hatóságokra terjed ki: az ügyészek és bíróságok az általuk kibocsátott lefoglalást, a számítástechnikai rendszer útján rögzített adatok megőrzésére kötelezést, a zár alá vételt, illetve biztosítási intézkedést elrendelő határozatokat közvetlenül a másik tagállamban működő igazságügyi hatóságoknak küldik meg, ezzel jelentősen csökkentve az ilyen megkeresések elintézésében részt vevő szervek és intézmények számát, és az elintézésre fordított időt. A törvény arra is lehetőséget ad, hogy külföldön a magyar büntetőeljárás szabályainak megfelelően hajtsák végre e határozatokat.

A fentiek érdekében az elkobzás alá eső dolog, vagyonelkobzás alá eső vagyon, valamint a bizonyítási eszköz megőrzésére irányuló igazságügyi határozatokkal összefüggésben a közvetlen kézbesítésre, a határozatok közvetlen végrehajtására, a végrehajtás megtagadásának és elhalasztásának részletes okaira, valamint a kerethatározat mellékletében található egységes formanyomtatvány szerinti, az adott kényszerintézkedésre vonatkozó határozat alapján kitöltendő tanúsítvány bevezetésére vonatkozó szabályokat is a törvény állapítja meg.

3. Az Európai Unió Tanácsa 2002. június 13-án elfogadta az európai elfogatóparancsról és a tagállamok közötti átadási eljárásról szóló, 2002/584/IB kerethatározatot, amelyet a végrehajtáshoz szükséges teljesen új jogintézményt bevezetve az unió tagállamainak 2004. január 1-jétől, a Magyar Köztársaságnak - a többi csatlakozó állammal együtt - pedig a csatlakozás időpontjától kellett alkalmaznia. A törvény hatálybalépése óta az európai elfogatóparancsról és a tagállamok közötti átadási eljárásról szóló 2002/584/IB kerethatározat alkalmazását valamennyi európai uniós tagállam bevezette saját nemzeti jogába. Annak érdekében, hogy az új jogintézmény valamennyi tagállam vonatkozásában gördülékenyen alkalmazható legyen, a törvény e részének hatálybalépése óta eltelt időszak gyakorlati tapasztalatainak alapján, szükséges néhány rendelkezés pontosítása, illetve kiegészítése.

4. A törvénynek az Európai Unió tagállamaival büntetőügyekben folytatott eljárási jogsegélyről szóló III. Fejezete az Európai Unió tagállamai közötti kölcsönös bűnügyi jogsegélyről szóló egyezmény (a továbbiakban: egyezmény) alkalmazásának biztosításához szükséges belső jogi rendelkezéseket tartalmazza. Az egyezmény a törvény elfogadásakor még nem lépett hatályba. Ennek megfelelően a törvény az egyezményt végrehajtó rendelkezések hatályba léptetését későbbre halasztotta; úgy rendelkezett, hogy azok az egyezményt a Magyar Köztársaságban kihirdető törvény hatálybalépése napján lépnek hatályba.

Az egyezmény 2005. augusztus 23-án hatályba lép. Magyarország a 13/2005. (III. 10.) OGY határozattal csatlakozott az egyezményhez, illetve annak kiegészítő jegyzőkönyvéhez, a csatlakozásról szóló okiratot 2005. augusztus 1-jén helyezte letétbe, így az egyezmény Magyarország vonatkozásában 2005. november 1-jén lép hatályba. Az egyezmény főszabályként a különböző tagállami igazságügyi hatóságok közötti közvetlen kapcsolattartást írja elő. Erre tekintettel, a gördülékeny végrehajtás érdekében, a módosítás a törvényben szabályozott egyes eljárási jogsegélyformákra vonatkozóan pontosabban határozza meg az illetékességi szabályokat.

-----STARTING---POINT---RESZLETES---

Az 1. §-hoz

A törvény kimondja, hogy a nemzetközi bűnügyi jogsegélyről szóló törvény és a Be. mellett a Btk.-t is megfelelően alkalmazni kell minden eljárásban. A törvény ezen általános szabály megfogalmazásakor nem tér el a hatályos szabályozástól, hanem csupán pontosítja azt. Azért szorul kiegészítésre e rendelkezés, mert a törvény által szabályozott jogintézmények köre bővül: a bizonyítási eszköz, az elkobzás alá eső dolog, valamint a vagyonelkobzás alá eső vagyon megőrzését biztosító határozat végrehajtására irányuló jogsegély szabályait a törvény új fejezetként iktatja be. Az új jogintézmény, továbbá az Európai Unió jogalkotási tevékenysége során a jövőben elfogadásra váró jogintézmények szükségessé teszik a korábbinál általánosabb megfogalmazást.

A 2. §-hoz

Az 1994. évi XVIII. törvénnyel kihirdetett, a Párizsban, 1957. december 13-án kelt, európai kiadatási egyezmény 2. cikkének (2) bekezdése szerint „ha a kiadatási kérelem több önálló bűncselekményre vonatkozik, és ezek mindegyike a megkereső Fél és a megkeresett Fél törvényei értelmében szabadságvesztés büntetéssel, szabadságelvonással járó intézkedéssel büntetendő, azonban közülük valamelyik nem felel meg a kiszabható büntetés mértékére vonatkozó feltételnek, a megkeresett Félnek jogában áll engedélyezni a kiadatást ez utóbbi bűncselekményre nézve is”. Az európai elfogatóparancsról és a tagállamok közötti átadási eljárásról szóló 2002/584/IB kerethatározat nem rendelkezik erről az esetről, azonban nem lenne méltányos, ha az ún. „járulékos kiadatásra” csak az Európai Unión kívüli tagállamok részére nyílna lehetőség. A törvény e rendelkezéseket iktatja be az Európai Unió tagállamaival alkalmazandó szabályok közé.

A 3. §-hoz

A törvény alkalmazásának eddigi tapasztalatai azt mutatják, hogy annak 4. §-a értelmezése során a jogalkalmazók számára nem egyértelmű, hogy az átadást a ne bis in idem elvre tekintettel akkor is meg kell tagadni, ha a keresett személyt ugyanazon bűncselekményért egy harmadik államban felmentették. A jogalkotói szándék egyértelművé tétele céljából a törvény kiegészíti a törvény 4. §-ának e) pontját a felmentő ítéletre való egyértelmű utalással.

A 4. §-hoz

Az európai elfogatóparancsról szóló 2002/584/IB kerethatározat rendelkezéseit számos tagállam úgy ültette át saját nemzeti jogába, hogy az Európai Unió tagállamaiból érkező körözéseket csak akkor fogadja be a saját rendszerébe, ha azok az európai elfogatóparancs formájában jelennek meg. Ezen európai nemzeti szabályozás-fajtákhoz igazodik a törvény.

Az 5. §-hoz

A törvény korábban érvényes rendelkezései szerint a fedett nyomozó alkalmazására csak a legfőbb ügyész megállapodása alapján kerülhetett sor [61. § (1) bek.], az ellenőrzött szállítás a bűnüldöző szervek nemzetközi együttműködéséről szóló 2002. évi LIV. törvény alapján végezhető a Nemzetközi Bűnügyi Együttműködési Központon (NEBEK) keresztül (62. §), a bírói engedélyhez kötött titkos adatszerzést pedig csak a Fővárosi Bíróság engedélyezheti [63. § (4) bek.].

A törvény ezeket a rendelkezéseket pontosítja azzal, hogy a tárgyak visszaadására, a fogva tartott személyek ideiglenes átszállítására, a zártcélú távközlő hálózat, illetőleg távbeszélő-készülék útján történő kihallgatásra vonatkozó megkeresések fogadására és teljesítésére melyik magyar igazságügyi hatóság rendelkezik illetékességgel, mivel a Be. illetékességi szabályai nem alkalmazhatóak ezekben az esetekben. Az illetékességi szabályokat a törvény elsősorban a célszerűségre, a hatékonyságra, a kihallgatni kért személy érdekeinek figyelembevételére tekintettel határozza meg.

A 6-7. §-hoz

Külön törvény fog rendelkezni a Be. módosításáról, amellyel beiktatandó 36. §-ának (5) bekezdése értelmében a nyomozó hatóságok a legfőbb ügyész engedélyével alapíthatnak nyomozó csoportot, illetőleg vehetnek abban részt. A törvény a Be. tervezett módosításához igazodva a közös nyomozó csoport létrehozataláról szóló szabályokat úgy módosítja, hogy közös nyomozó csoport létrehozását csak a legfőbb ügyészen keresztül lehet kezdeményezni, illetve az csak a legfőbb ügyész, illetve az általa kijelölt ügyész és a tagállami igazságügyi vagy nyomozó hatóság közötti megállapodással jöhet létre.

A 8. §-hoz

1. A törvény új IV. Fejezettel, ezen belül két önálló Címmel egészíti ki a törvényt, ezzel egyidejűleg az azt követő fejezetek számozását megváltoztatja. Az új Fejezet a vagyonnal vagy bizonyítékkal kapcsolatos biztosítási intézkedést elrendelő határozatoknak az Európai Unióban történő végrehajtásáról szóló 2003/577/IB kerethatározat végrehajtásának részletes szabályait állapítja meg.

2. Az 1. Cím az Európai Unió valamely tagállamában, azaz a külföldön kibocsátott, a Magyar Köztársaság területén található bizonyítási eszköz, elkobzás alá eső dolog, vagyonelkobzás alá eső vagyon, illetőleg megőrzése érdekében szükséges kényszerintézkedéseket elrendelő határozatok fogadásának és végrehajtásának szabályait foglalja össze. A hatályos magyar jogszabályok alapján - a hagyományos bűnügyi jogsegély keretében - az igazságügyminiszterhez, illetőleg a legfőbb ügyészhez való felterjesztés útján lehetséges a lefoglalásra, zár alá vételre, biztosítási intézkedésre vonatkozó jogsegélykérelem elintézése. A kerethatározat alapján lehetővé kell tenni, hogy a Magyar Köztársaság területén működő igazságügyi hatóságok (így a bíróságok és az ügyészségek) az Európai Unió tagállamaiból érkező, egyes kényszerintézkedések végrehajtására irányuló határozatokat közvetlenül fogadhassák és végrehajthassák. E kényszerintézkedések köre kiterjed a bizonyítási eszköz, az elkobzás alá eső dolog, illetve a vagyonelkobzás alá eső vagyon megőrzésére irányuló intézkedésekre, azaz a magyar büntetőeljárás szabályai szerint a lefoglalást, a számítástechnikai rendszer útján rögzített adatok megőrzésére kötelezést, a zár alá vételt, illetve biztosítási intézkedést elrendelő határozatokra.

3. Az új 67/A. § a kerethatározat 1. cikkében meghatározott célkitűzésnek megfelelően előírja, hogy a Magyar Köztársaság elismeri, és saját területén végrehajtja egy másik tagállam igazságügyi hatósága által büntetőeljárás során kibocsátott, „biztosítási intézkedést” elrendelő határozatokat. A kerethatározatban szereplő „biztosítási intézkedés” fogalma nem korlátozódik a magyar büntetőeljárásban ismert, Be. 160. § szerinti biztosítási intézkedés alkalmazási körére. A kerethatározat 2. cikke c) pontjának megfelelően e fogalmi körbe tartozik minden olyan határozat, amelyet a bizonyítási eszközök felderítése, összegyűjtése, biztosítása vagy felhasználása végett, illetve az elkobzás, illetőleg a vagyonelkobzás biztosítása érdekében hoztak. E határozatok fajtáit kimerítően nem lehetséges felsorolni, mert az Európai Unió többi 24 országában alkalmazott minden büntetőeljárási kényszerintézkedés ide tartozik, ha a célja a kerethatározatban előírtaknak megfelel. A jogalkalmazónak a külföldről érkezett megkeresés végrehajtásánál a határozat célját kell tehát vizsgálnia; az elnevezés nem lényeges körülmény.

A határozatot a magyar igazságügyi hatóságok részére magyar nyelven kell megküldeni, a törvény mellékletében szereplő formanyomtatvány szerinti tanúsítvány kíséretében. A megkeresések magyar nyelven való fogadásáról az Európai Unió Bizottságát és Tanácsát, valamint az Európai Igazságügyi Hálózat adatbázisát kezelő szervet a Kormány tájékoztatta. A nem magyar nyelven érkezett megkeresést az igazságügyi hatóság nem köteles teljesíteni; a hatékony együttműködés és a kölcsönösség alapján célszerű azonban felvenni a kapcsolatot a kibocsátó tagállami igazságügyi hatósággal, és a határozat lefordítását kérni.

A kerethatározat 7. cikke (1) bekezdésének a) pontja a végrehajtás lehetséges akadályaként sorolja fel a formanyomtatvány hiányát vagy hibás kitöltését. A magyar igazságügyi hatóságok a tagállami megkeresés végrehajtását a formanyomtatvány miatt csak akkor tagadhatják meg, ha a formanyomtatvány hiányzik, és más hivatalos iratból nem tűnnek ki a végrehajtáshoz szükséges adatok. A törvény szerint, ha a formanyomtatvány hibája orvosolható, illetőleg a hiányosságok ellenére a megkeresés legalább részben teljesíthető, a megkeresés elutasításának nincs helye. Ebben az esetben a 67/D. § szerint kell eljárni.

A 67/A. § (2) bekezdése a hatásköri szabályokat fekteti le. A törvény értelmében az a bíróság, illetőleg ügyészség köteles a határozatot végrehajtani, aki a magyar Be. hatásköri szabályai szerint erre fel van hatalmazva. Ha a határozat végrehajtására mind a bíróság, mind az ügyészség jogosult, a megkeresés áttételére nincs lehetőség, a megkeresett szerv köteles a határozatot végrehajtani.

A törvény által beiktatott 67/A. § (3) bekezdése arról az esetről rendelkezik, amikor ugyanarra a bizonyítási eszközre, dologra, vagyonra, több külföldi határozat vonatkozik. Ilyen szabályt a törvény 8. §-a tartalmaz az elfogatóparanccsal összefüggésben.

A Be. illetékességi szabályai a bűncselekmény elkövetési helyéhez, illetve a terhelt lakó- vagy tartózkodási helyéhez kötődnek. Tekintettel arra, hogy a törvény által érintett kényszerintézkedés alkalmazásának eseteiben a bűncselekményt legtöbbször külföldön követték el, illetve a terhelt korábbi magyarországi tartózkodási helye, ha egyáltalán ilyennel rendelkezett, nem mérvadó, ezen illetékességi szabályok a tagállami igazságügyi hatóság által kezdeményezett eljárási jogsegélykérelmek esetében nem alkalmazhatóak. Ezért a törvény 67/A. §-ának (4) bekezdése új illetékességi szabályokat iktat be a törvénybe, amely alapján a már folyamatban lévő büntetőeljárás esetén az eljárást lefolytató igazságügyi hatóság illetékességét állapítja meg, ennek hiányában azonban a bizonyítási eszköz, elkobzás alá eső dolog, vagyonelkobzás alá eső vagyon fellelhetőségéhez igazodik az illetékesség.

A kerethatározat 4. cikke (4) bekezdésének megfelelően a törvény által megállapított 67/A. § (5) bekezdése előírja, hogy ha a határozat végrehajtására a címzett igazságügyi hatóság nem illetékes, vagy nem rendelkezik hatáskörrel, a Be. és e törvény alapján a hatáskörrel rendelkező illetékes igazságügyi hatóságot meg kell állapítani, és a megkeresést haladéktalanul tovább kell küldeni. A megkereső tagállami igazságügyi hatóságot az áttételről - a hatáskörrel rendelkező, illetékes magyar igazságügyi hatóság megjelölésével - értesíteni kell.

4. A 67/B. § a törvény 3. §-ához hasonló módon határozza meg azon bűncselekmények fajtáit, amikor a határozatot végre kell, illetőleg végre lehet hajtani. E hasonlóság oka az európai elfogatóparancsról szóló 2002/584/IB kerethatározat és a vagyonnal vagy bizonyítási eszközzel kapcsolatos biztosítási intézkedést elrendelő határozatok végrehajtásáról szóló 2003/577/IB kerethatározat szabályozási technikája közötti hasonlóság. A két kerethatározat - noha nem egyszerre fogadták el őket - a bűncselekmények fajtáinak listáját azonos módon tartalmazza. Amennyiben e lista bővül vagy megváltozik, várható, hogy mindkét kerethatározatban módosulni fog. Erre tekintettel a törvény ugyanazon melléklete tartalmazza a bűncselekmények listáját. A bűncselekmények fajtáihoz tartozó bűncselekmények tájékoztató jellegű listáját a törvény 1. számú melléklete tartalmazza.

A kerethatározat a 3. cikkének (2) bekezdésében felsorolt 32 bűncselekményfajta vonatkozásában a kettős büntethetőség nem mérlegelhető, ha azon bűncselekmények büntetési tételének felső határa -  a kibocsátó tagállam joga szerint -  legalább három évi szabadságvesztés vagy egyéb szabadságelvonással járó intézkedés. A megkeresést a 32 bűncselekményfajtába tartozó bűncselekmények esetén a végrehajtó tagállamban kiszabható büntetés mértékétől függetlenül végre kell hajtani. A törvény 1. számú mellékletében felsorolt olyan bűncselekmények esetén, amelyek büntetési tételének felső határa a kibocsátó tagállam joga szerint nem éri el a három évi szabadságvesztés büntetést, illetve a fel nem sorolt bűncselekmények esetén továbbra is vizsgálni kell a kettős büntethetőség meglétét. Ennek hiányában a 67/C. § (1) bekezdésének a) pontja alapján a határozat végrehajtását meg kell tagadni.

5. A 67/C. § a megkeresések végrehajtásának megtagadási okait állapítja meg a kerethatározat 7. cikkével összhangban. A lista kimerítő felsorolást tartalmaz; a megkeresést a kizáró okok hiányában teljesíteni kell. A megtagadás okai részben megegyeznek az európai elfogatóparancs esetében meghatározott megtagadási okokkal. A tagállami igazságügyi hatóság határozata nem végrehajtható a kettős büntethetőség hiánya, illetőleg az elévülés esetén kívül akkor, ha büntethetőséget megszüntető ok áll fenn, illetőleg a kiszabott büntetés elévülés miatt nem végrehajtható; ha a végrehajtás a ne bis in idem elvet sértené, ha mentességet élvező személyt érintene a végrehajtás, illetőleg ha azt a magyar törvény kizárja.

6. A 67/D. § (1) bekezdése a magyar igazságügyi hatóság határozatának tartalmáról, kellékeiről rendelkezik. A határozati formára azért van szükség, hogy a tagállami igazságügyi hatóság tájékozódni tudjon a magyar igazságügyi hatóság előtti eljárás menetéről.  A külföldi megkeresés magyar jog szerinti végrehajthatóságának feltételeit e határozat teremti meg, hiszen a magyar igazságügyi hatóság határozata szükségszerűen elvégzi a tagállami igazságügyi hatóság által elrendelt kényszerintézkedés „transzformálását”.

A 67/D. § (2) bekezdése a kerethatározat 7. cikke (2) bekezdésének megfelelően előírja az eljárást hiányos, illetőleg pontatlanul kitöltött tanúsítvány esetén.

A határon átnyúló bűnüldözés rugalmas és gyors feltételeit teremti meg a törvény által bevezetett 67/D. § (3) bekezdése, amely a hiányzó tanúsítvány esetét szabályozza. Célszerűtlen lenne előírni a megkeresés végrehajtásának megtagadását, ha a törvényben előírt formanyomtatvány hiányzik, de az abban feltüntetendő adatokat a tagállami igazságügyi hatóság a magyar hatóságok rendelkezésére bocsátotta. Ez gyakorlatilag azt jelenti, hogy ha a tagállami határozatban a tanúsítványban feltüntetendő minden adat szerepel, a tanúsítvány hiányában is intézkedni kell a határozat végrehajtása iránt.

Tekintettel arra, hogy a kerethatározat célja a tagállamok által előírt formai követelmények egyszerűsítése és egységesítése, a 67/D. § (4) bekezdése értelmében a törvényben meghatározott előírásokon túl semmilyen feltételhez nem köthető a megkeresés végrehajtása.

7. A törvény által beiktatott 67/E. § a kerethatározat 7. cikke (3)-(4) bekezdéseinek megfelelően részletezi a végrehajtás megtagadása esetén szükséges teendőket. A kerethatározat előírja, hogy az elismerés vagy a végrehajtás megtagadására vonatkozó döntést haladéktalanul meg kell hozni, és megfelelő írásbeli rögzítést biztosító eszköz felhasználásával közölni kell azt a kibocsátó tagállami igazságügyi hatósággal. Amennyiben a biztosítási intézkedést elrendelő határozat végrehajtása gyakorlatilag lehetetlen annak következtében, hogy a vagyon vagy bizonyíték eltűnt, megsemmisült vagy nem lelhető fel a tanúsítványban megjelölt helyen, illetve a vagyon vagy bizonyíték fellelhetőségének helyét nem kellően pontosan adták meg még a kibocsátó állammal folytatott konzultációt követően sem, a kibocsátó állam hatáskörrel rendelkező hatóságait hasonlóképpen haladéktalanul értesíteni kell erről a körülményről.

8. A törvény által beiktatott 67/F. § a tagállami igazságügyi hatóság által kibocsátott határozat minél hatékonyabb végrehajtása érdekében rendelkezik arról is, hogy ha e határozat alapjául szolgáló bűncselekmény miatt a Magyar Köztársaság területén büntetőeljárás van folyamatban, és a magyar büntetőeljárásban a tagállami igazságügyi hatóság által kibocsátott határozatban is biztosítani kért dolgot lefoglalták, azt addig nem lehet a Be. 155. §-a alapján kiadni, amíg annak biztosítására, megőrzésére a tagállami igazságügyi hatóság által kibocsátott határozat végrehajtása érdekében szükség van. Ezt a kerethatározat 8. cikke is előírja.

9. A törvény által beiktatott 67/G. § - a kerethatározat 5. cikkével összhangban - megteremti a lehetőségét annak, hogy a tagállamok eltérő jogrendszereiből adódó, elsősorban a bizonyítási eljárás során jelentkező problémákat megoldják. Ezért az eljáró igazságügyi hatóságnak törekednie kell arra, hogy Magyarországon külföldi jog szerint biztosítsa a biztosítani kért dolgot, vagyont, bizonyítási eszközt, ha ezt a tagállami igazságügyi hatóság az eljárási szabályok tanúsítványban való, részletes ismertetésével egyidejűleg kéri.

A törvény által beiktatott 67/G. § (3) bekezdése a törvényben nem szabályozott esetekre a Be. mint háttérjogszabály alkalmazását írja elő. Ez alatt elsősorban a Be. lefoglalásra (151-158. §), számítástechnikai rendszer útján rögzített adatok megőrzésére kötelezésre (158/A. §), zár alá vételre (159. §), és biztonsági intézkedésre (160. §) vonatkozó szabályait kell érteni.

10. A törvény által beiktatott 67/H. § - a bármilyen okból korábban elrendelt - kényszerintézkedés megszüntetése esetén követendő eljárást szabályozza. A biztosítani kért bizonyítási eszköz, elkobzás alá eső dolog, illetőleg vagyonelkobzás alá eső vagyon főszabály szerint mindaddig biztosítva marad a végrehajtó államban, ameddig a megkereső állam előterjeszti a bizonyítási eszköz átadása, elkobzás, illetőleg vagyonelkobzás iránti kérelmét. Ugyanakkor a kerethatározat 6. cikke lehetővé teszi, hogy a kibocsátó állammal folytatott konzultációt követően a végrehajtó állam nemzeti jogával és gyakorlatával összhangban megfelelő feltételeket állapítson meg az eset körülményeire figyelemmel a bizonyítási eszköz, dolog, vagyon biztosítása időtartamának korlátozása céljából. Amennyiben a végrehajtó állam az említett feltételekkel összhangban az intézkedés megszüntetését tervezi, tájékoztatja arról a kibocsátó államot, amelynek lehetőséget kell biztosítani észrevételei közlésére.

11. A törvény által beiktatott új IV. Fejezet 2. Címe azokat az eseteket szabályozza, amikor a magyar igazságügyi hatóság bocsát ki a bizonyítási eszköz, elkobzás alá eső dolog, vagyonelkobzás alá eső vagyon biztosítása érdekében határozatot. A kerethatározat lehetővé teszi a magyar igazságügyi hatóságok számára, hogy a fent említett kényszerintézkedések elrendeléséről szóló határozatokat a jövőben ne az igazságügyminiszter, illetőleg a legfőbb ügyész útján juttassák el az Európai Unió tagállamaiban működő igazságügyi hatóságokhoz, hanem azokat közvetlenül megküldhessék. Ezzel az ilyen eljárások lényegesen gyorsabbá és rugalmasabbá tehetők. Az Európai Unió tagállamainak igazságügyi hatóságai között létrejött szakértői hálózat ad tájékoztatást arra nézve, hogy ki jogosult más tagállamban e megkeresések fogadására. Az Európai Igazságügyi Hálózat tagjainak, illetőleg minden igazságügyi hatóság elérhetősége az Interneten megtalálható a www.ejn-crimjust.eu.int címen. Az elérhetőségi adatokat országonkénti bontásban az „Atlas” menüpont tartalmazza.

12. A magyar igazságügyi hatóság kérheti, hogy külföldön a határozatot a magyar büntetőeljárás szabályai szerint hajtsák végre. A törvény a 67/I. §-ban határozza meg a követendő eljárási szabályokat: a bizonyítási eszköz, az elkobzás alá eső dolog, illetve vagyonelkobzás alá eső vagyon megőrzésére irányuló igazságügyi határozatokkal összefüggésben a közvetlen kézbesítésre, a határozat tartalmi és formai kellékeire vonatkozó szabályokat.

A kerethatározat a büntetőeljárás lefolytatásához szükséges bizonyítási eszközök megőrzésére, az elkobzás, illetőleg a vagyonelkobzás érdekében az ezen intézkedések alá eső dolog, illetőleg vagyon biztosítását tűzte ki célul. A Be. e cél megvalósítása érdekében négy kényszerintézkedés elrendelését teszi lehetővé; így a lefoglalást, a zár alá vételt, a számítástechnikai rendszer útján rögzített adatok megőrzésére kötelezést, illetőleg a biztosítási intézkedés teljesítése kérhető az Európai Unó valamely tagállamában.

A törvény által beiktatott 67/I. § (1) bekezdése értelmében a határozatot a 3. számú mellékletben szereplő formanyomtatvánnyal együtt kell megküldeni a másik tagállam igazságügyi hatósága részére, a tagállam által megjelölt nyelven. E nyelvről az Európai Igazságügyi Hálózat kapcsolattartói adnak tájékoztatást. A kerethatározat nem írja elő, hogy hiteles vagy hitelesítés nélküli (szakszerű) fordítást kell készíteni a magyar igazságügyi hatóság határozatáról; tehát mindkettő elfogadható.

A felsorolt kényszerintézkedések elrendelésére a Be. szerint feljogosított nyomozó hatóságok a külföldön végrehajtandó határozatok esetében önállóan nem járhatnak el. Ha a nyomozó hatóság tartja szükségesnek ezen eljárási kényszerintézkedések külföldön való végrehajtását, ennek érdekében a törvény által beiktatott 67/I. § (4) bekezdése alapján a nyomozás felügyeletét ellátó ügyészségnek tehet előterjesztést. Ez a korlátozás következik abból is, hogy a nyomozó hatóságok nem tagjai az Európai Igazságügyi Hálózatnak.

A jogalkotó feladatát nehezíti, hogy a tanúsítvány szövegének magyar változatát az Európai Unió szervei véglegesítették, és az Európai Unió Hivatalos Lapjában megjelentették. A magyar jogalkotónak nincs módja a tanúsítvány pontatlan fordításából eredő hibák kiküszöbölésére. Ezért ahol a tanúsítványban biztosítási intézkedést elrendelő határozat szerepel, ott a bizonyítási eszköz, az elkobzás alá eső dolog, illetve a vagyonelkobzás alá eső vagyon biztosítását és megőrzését biztosító határozatokat, azaz a lefoglalás, a zár alá vétel, a számítástechnikai rendszer útján rögzített adatok megőrzésére kötelezés, illetőleg a biztosítási intézkedés elrendelését kell érteni.

A kerethatározat 5. cikke alapján a törvény 67/J. §-a lehetővé teszi, hogy a magyar igazságügyi hatóságok kérjék a magyar büntetőeljárás szabályainak alkalmazását. E szabályokat a tanúsítványban pontosan fel kell tüntetni és ki kell fejteni, nem elég tehát a magyar Be. rendelkezéseire való hivatkozás.

A 67/K. § értelmében írásbeli rögzítésre alkalmas módon kell továbbítani a határozatot.

Ha a kényszerintézkedés elrendelésének oka megszűnt, a határozatot kibocsátó hatóság haladéktalanul intézkedik a tagállami igazságügyi hatóság tájékoztatása iránt.

A 9. §-hoz

A módosítás pontosítja a törvény jogharmonizációs klauzuláját, amelyre részben az új kerethatározat végrehajtása miatt van szükség.

A 10. §-hoz

A keresett személy átadásának a tagállamok bármelyikén kívül eső elháríthatatlan akadály (vis maior) miatt történő ideiglenes elhalasztását a nemzetközi jognak megfelelően szigorúan kell értelmezni. Erre olyan előre nem látható és elkerülhetetlen helyzetekben kerülhet sor, mint pl. természeti katasztrófa, közlekedési baleset, a keresett személy súlyos, sürgős kórházi kezelést igénylő betegsége. Az akadály elhárultával azonban az átadásnak ilyen esetben is a lehető leggyorsabban, a kerethatározatban, illetve a törvényben meghatározott újabb határidő lejártát megelőzően meg kell történnie.

-----STARTING---POINT---VEGE---

A 11. §-hoz

A törvény a jogszabályszerkesztésről szóló 12/1987. (XII. 29.) IM rendelet 7. §-a (3) bekezdésével összhangban az IM rendelet 2. számú melléklete előírásainak megfelelő jogharmonizációs klauzulával zárul.

A 12. §-hoz

A törvény hatálybalépésére a kihirdetését követő 15. napon kerül sor.