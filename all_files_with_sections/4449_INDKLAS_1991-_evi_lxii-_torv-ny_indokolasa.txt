1991. évi LXII. törvény indokolása

a Magyar Köztársaság Ügyészségéről szóló 1972. évi V. törvény módosításáról

-----STARTING---POINT---ALTALANOS--- 

Az ügyészi törvény jelen módosítása a társadalmi közélet, benne az igazságszolgáltatás demokratizálásának általános folyamatában azt a célt szolgálja, hogy a bíróságokkal egyidőben megtörténhessen az ügyészségi vezetők pályázat útján való megújítása.

A Javaslat annak a ténynek az ismeretében, hogy elkészült és megtárgyalásra vár az ügyészség alkotmányos helyzetének, feladatkörének és működésének főbb elemeire vonatkozó kormányzati koncepció, kizárólag a pályázati rendszer bevezetésének és működtetésének törvényi alapját kívánja rendelkezéseivel megteremteni.

A törvénytervezet összhangban áll az elfogadott kormányzati koncepcióval, figyelembe veszi az ügyészek szerepéről elfogadott ENSZ irányelveket, továbbá az ügyészség mint állami szervtípus sajátosságait és alkotmányos elveit.

Választott megoldásai ezért - lényegi egyezések mellett - részben eltérnek a bírósági törvénymódosításáról készített törvényjavaslat szabályozásától, amely az átfogó szervezeti és működési újraszabályozás eltérő kodifikációs stádiuma miatt nem kerülhette meg a részletezőbb rendelkezést.

A jelen módosítással nem érintett kérdéseket - a kormányzat ügyészségi koncepciójának keretében - az Alkotmány javasolt módosítása, valamint az ügyészségről szóló új törvény előkészítése során indokolt megvizsgálni.

-----STARTING---POINT---RESZLETES---

Az 1. §-hoz

A törvényjavaslat (a továbbiakban: Javaslat) a Magyar Köztársaság ügyészségéről szóló, már többször módosított 1972. évi V. törvény (a továbbiakban: Ütv.) VI. Fejezetéhez új §-ok illesztésével megteremti minden ügyészségi állás pályázat útján történő betöltésének általános lehetőségét.

Kötelező pályáztatást ír elő a Javaslat egyrészt az Ütv. 21. § (1) bekezdésében felsorolt, a hivatali szervezeti egységeket vezető ügyészek, másrészt a szakterületi irányító jogkört gyakorló vezetők beosztásaira. Ezek:

a) a Legfőbb Ügyészségen: a legfőbb ügyész helyettesi és a főosztályvezető ügyészi munkakörök,

b) a megyei (fővárosi) főügyészségeken: a megyei (fővárosi) főügyészi és főügyészhelyettesi munkakörök (főügyészhelyettesek az ügyészségi nyomozó hivatalok vezetői is),

c) a helyi ügyészségeken: a helyi (városi), a fővárosban pedig a kerületi vezető ügyészi munkakörök,

d) a katonai ügyészségeken: a főosztályvezető ügyészi és a területi vezető ügyészi munkakörök.

A szervezet egyéb vezetői - a legfőbb ügyészségi főosztályvezető helyettes és osztályvezető ügyészek, a főügyészségi csoportvezető ügyészek, valamint a helyi vezető helyettes ügyészek - tényleges irányító jogkörrel nem rendelkeznek. Pályáztatásuk ezért csak lehetőség, nem kötelező előírás.

A pályázatokat - törvényi esetekben kötelezően - a legfőbb ügyész írja ki. A pályázatok nyilvánosak, a vezetői munkakör elnyerésének feltételeit részben az Ütv. 22. §-a, részben egyéb előírások tartalmazzák.

Az Alkotmány 53. §-ával összhangban - a legfőbb ügyész helyettesek kivételével - valamennyi vezető ügyész kinevezéséről a legfőbb ügyész dönt. Döntése az ügyészek politikai függetlenségének alkotmányos elvéből következően kizárólag szakmai és törvényben előírt pályaalkalmassági szempontokon alapulhat. A kiválasztás demokratizmusát és az ügyészi működés függetlenségének érvényesülését segíti, hogy a vezetői munkakörökre pályázókról ügyészi testület (összügyészi értekezlet) nyilvánít véleményt.

A bíróságokhoz hasonló kollégiumjellegű szűkebb szakmai kollektívák az ügyészi szervezetben nem működnek. Főosztály, illetve osztály szerinti tagozódás is csak a Legfőbb Ügyészségen és a Fővárosi Főügyészségen található. A véleménynyilvánítás joga a szervezeti egység ügyészeinek összességét illeti meg és csak személyes részvétellel, titkos szavazás útján gyakorolható.

A legfőbb ügyész kizárólagos kinevezési jogköréből következik a Javaslatnak az a rendelkezése, hogy a pályázat eredménytelensége esetén a legfőbb ügyész akár a pályázat ismételt meghirdetése, akár az álláshely más módon (megbízás, közvetlen kinevezés) való betöltése iránt intézkedhet.

Az ügyészségi pályázati rendszer bevezetésének és működtetésének részletesebb szabályozására a törvényben nincs szükség, mert az Ütv. 28. § (1) bekezdése általános felhatalmazást ad a legfőbb ügyésznek a törvény végrehajtására.

A munkaviszony megszűnésének a törvényben meghatározott esetére - a bírák és az ügyészek egységes javadalmazása elvének megfelelően, a bíróságokról szóló törvényt módosító törvényjavaslattal összhangban - a végkielégítés intézményét az Ütv.-be is indokolt felvenni. A vonatkozó rendelkezések - akárcsak a bíróságokról szóló törvényjavaslat megoldásai - részben eltérnek a köztisztviselők jogállásáról szóló törvényjavaslat végkielégítést szabályozó előírásaitól.

A végkielégítés kizárólag az egészségügyi alkalmatlansághoz kapcsolódik. Ennek indoka alapvetően az, hogy az ügyészek - akárcsak a bírák - szűkebb körben mozdíthatók el állásukból, mint az egyéb közszolgálati alkalmazottak. A másik eltérést a köztisztviselőkhöz képest a végkielégítés magasabb mértéke jelenti. Ennek oka, hogy a végkielégítés mértékének alapjául szolgáló időtartam számításánál az ügyészek esetében nem az addig munkaviszonyban töltött teljes időt kell figyelembe venni, hanem csupán az ügyészi szolgálati időt.

-----STARTING---POINT---VEGE---

A 2. §-hoz

A felsorolt vezetői álláshelyek pályázat útján való betöltésére első ízben 1991-ben - a szervezeti szinteknek megfelelő három lépcsőben - kerül sor.

A Javaslat a bírósági megoldással egyezően nem terjeszti ki a pályázatot azokra a vezetőkre, akik a törvény hatályba lépése előtt már pályázat alapján nyerték el a vezetői kinevezést. a kivételtétel mindössze néhány, a közelmúltan kinevezett helyi vezető ügyészt érint.

A Javaslat 2. § (4) bekezdésének rendelkezése kivételesen indokolt esetben mellőzhetővé teszi az átmeneti rendelkezések között szabályozott első pályázat kiírását a köztársasági elnök kinevezési jogkörébe tartozó ügyészi állásokra (legfőbb ügyész helyettesek). A különös indokoltságot például a kinevezés időbeli közelsége és a köztársasági elnök általi kinevezésben jelentkező legitimitás alapozhatja meg.

A Javaslatnak rendelkeznie kell arról, hogy a pályázati rendszer alkalmazásával történt vezetői kinevezés az ugyanarra a munkakörre szóló korábbi kinevezést megszünteti. Főszabály szerint a korábbi vezetőt választása szerint vagy a vezetői beosztásának megfelelő, vagy alacsonyabb szintű ügyészségen más ügyészi beosztásba kell a törvényi rendelkezés alapján áthelyezni. Amennyiben a volt vezető az áthelyezéséhez nem járul hozzá - összhangban azzal a munkajogi alapelvvel, amely a munkaszerződés módosítását a felek egyetértéséhez köti - munkaviszonya az új vezető kinevezésének napján megszűnik. Ebben az esetben a vezető egyébkénti felmondási idejére őt megillető munkabérének megfelelő összegre jogosult. További - a volt vezető érdekeit védő - szabály, hogy a munkaviszony megszűnése esetén azt az időtartamot, amely munkaiszonyának felmondással történő megszüntetésekor felmondási időként egyébként megilletné, munkaviszonyban töltött időnek kell tekinteni.