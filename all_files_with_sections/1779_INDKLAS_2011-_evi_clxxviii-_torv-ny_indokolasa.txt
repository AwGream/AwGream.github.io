2011. évi CLXXVIII. törvény indokolása

a látvány-csapatsport támogatásával kapcsolatos egyes törvények módosításáról

-----STARTING---POINT---ALTALANOS--- 

Az Európai Bizottság (Bizottság) jóváhagyta az új típusú sporttámogatási konstrukció utolsó, hivatásos sportszervezetek tárgyi eszköz beruházásának, felújításának támogatását biztosító elemét is, ezzel a 2010 nyarán kezdeményezett sporttámogatási rendszer még hiányzó egyetlen eleme is támogathatóvá válik. A Bizottság jóváhagyó határozatának a támogatási konstrukció alapvető célját kiemelő megállapítása szerint Magyarország egyik fő célkitűzésének tekinti a sportágazat fejlesztését. A sportot az állampolgárok jólétének és egészségi állapotának javítását elősegítő fontos tényezőnek tartják, amely kedvező hatást gyakorolhat az ország gazdasági fejlődésére is [Határozat 3. (3) alpont].

A törvény biztosítja az összhangot a látvány-csapatsport támogatását lehetővé tevő támogatási konstrukció EU Bizottság részéről történő jóváhagyó határozatával, valamint rendezi az első 5 hónap jogalkalmazási tapasztalatai alapján szükségessé váló, elsősorban a támogatási rendszer működőképességét, valamint a rendszer transzparenciáját biztosító kérdések szabályozását. A módosítás elfogadásával teljessé válik a látvány-csapatsport támogatás jogcímen rendelkezésre bocsátható, új típusú finanszírozási források mentén történő sportfejlesztési programok megvalósításának, valamint ezen programok keretében nyújtott támogatások elszámolásának lehetősége.

-----STARTING---POINT---RESZLETES---

Az 1-2. §-hoz

Sporttevékenység végzésére szolgáló sporttelep megvásárlása esetén a vásárló/befektető illetékmentességre jogosult. A mentesség további feltétele, hogy az ingatlant legalább tizenöt évig sportcélú tevékenységekre kell használni. Földrészlet megszerzése is támogatásra jogosít, ha a területen négy éven belül sporttelepet létesítenek.

A brüsszeli egyeztetések eredményeként azon öt látványcsapatsportágon kívül, amelyek már részei az adókedvezményt tartalmazó támogatási programnak, az átruházási illetékmentességre az általános csoportmentességi rendelet és a „de minimis” rendelet vonatkozik.

A 3. §-hoz

A módosítás elhagyja a veterán korosztályok profi klubok hatálya alá tartozást, mivel annak sportszakmailag semmilyen indoka nincs.

A jogalkalmazási tapasztalatok alapján pontosítja azt a rendelkezést amely szerint a jelenlegi szabályozás lehetőséget ad arra, hogy több szakosztályos egyesület kérelme esetén, ha az egyik szakágban működő kérelmező profi státusszal rendelkezik, akkor a sportszervezet összes többi szakosztályára is a profi sportszervezetekre irányadó szabályok szerint lenne nyújtható támogatás.

A sportcélú ingatlan fogalmát - amelyre a támogatásból megvalósuló fejlesztés vonatkozhat - az eddigi jogalkalmazási tapasztalatok alapján szigorúbb, közvetlenül és kizárólag a sporttevékenység céljait szolgáló módon határozza meg.

A törvény egyértelművé teszi a támogatási igazolás kiállításának időpontját.

A tárgyi eszköz beruházás, felújítás jogcímmel kapcsolatos támogatási intenzitás tekintetében - a brüsszeli jelzésekre figyelemmel - sávos meghatározást vezet be, ahol az intenzitások önerőhöz viszonyított aránya fordított ahhoz képest, hogy a támogatott szervezet milyen mértékű közcélú hasznosítást vállal a tárgyi eszköz beruházással, felújítással megvalósuló infrastruktúra-fejlesztés eredményeként.

A törvény az eddigi jogalkalmazási tapasztalatok alapján - a támogatási program alapvető, eredeti céljainak megőrzése érdekében - előírja, hogy a következő támogatási időszaktól kezdődően csak olyan sportszervezet jogosult a támogatás igénybevételére jogosult szervezet státuszára, amelyik a kérelem benyújtásának időpontjában legalább két éve már működik.

Az intézkedés arányosságának biztosítása érdekében a törvény további biztosítékként beépíti a támogatási programba, hogy az infrastruktúra-fejlesztésre vonatkozó kérelemre megvalósuló fejlesztés esetén a beruházás eredményeként létrejövő vagy felújított sportcélú ingatlannak garantált, minimálisan meghatározott bérleti díjjal kell rendelkeznie. A hivatásos sportszervezetek által fizetett bérleti díj nem lehet alacsonyabb a bérelt létesítmény (ideértve a támogatási intézkedésekből finanszírozott beruházásokat is) tényleges értékcsökkenési költségei és működési költségei összegének 50%-ánál, figyelembe véve a létesítmény hivatásos sportszervezet által igénybe vett kapacitásának arányát a létesítmény teljes, ténylegesen igénybe vett kapacitásához viszonyítva.

-----STARTING---POINT---VEGE---

A 4-5. §-hoz

Hatályba léptető és átmeneti rendelkezéseket tartalmaz.