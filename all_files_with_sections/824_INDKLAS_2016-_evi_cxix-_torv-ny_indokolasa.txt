2016. évi CXIX. törvény indokolása

a sportról szóló 2004. évi I. törvény módosításáról

-----STARTING---POINT---ALTALANOS--- 

A sportról szóló 2004. évi I. törvény legutóbbi, 2011-es átfogó módosítása óta eltelt olimpiai ciklust követően Magyarország Kormánya értékelte a sportot, mint stratégiai ágazatot támogató intézkedéseinek gyakorlati hatásait, az elmúlt olimpiai ciklus során a kormányzat által biztosított finanszírozási programok sportszakmai megvalósulásának folyamatait, valamint a sportigazgatási szervezeti átalakítás hatásait. A felülvizsgálat eredményeként az állami sportirányítás és a civil sportigazgatás közötti feladat- és hatáskörmegosztás újraszabályozása szükséges.

Az állami sportirányítás és a civil sportigazgatás közötti feladat- és hatáskörmegosztással az állami források elosztásának az elsődleges felelőse az állami sportigazgatási szerv. Az átalakítás megteremti az ún. egycsatornás finanszírozási rendszer alapjait, mely átláthatóvá teszi, és ezáltal szakmailag teljes körűen összehangolja az állami sport célú támogatások nyújtását. Az állam közvetlenül nyújt állami támogatást a szövetségi szintnek, így a felhasználás is rugalmasabbá válik.

A Magyar Olimpiai Bizottság (a továbbiakban: MOB) szakmai munkája a módosítást követően - az olimpiai mozgalommal összefüggő alapfeladatainak és a törvényben meghatározott további sportszakmai feladatainak az ellátása mellett - alapvetően sportszakmai javaslattételre, szakmai koncepciók megalkotására, valamint az abban való közreműködésre irányul. A sportcélú állami támogatások tervezésével, elosztásával, felhasználásával, elszámolásával és ellenőrzésével kapcsolatos feladatoknak az állami sportigazgatás általi ellátásával a MOB jelentős mértékben tehermentesítésre kerül, így jobban előtérbe kerül a sportszakmai munka elvégzésére irányuló feladat-ellátása.

Az állam kiemelt területként tekint különösen az utánpótlás-nevelés sportjára, a szakmai munka feltételeit új szervezeti keretek között és feladat-ellátási rendben biztosítja.

A MOB eddigi tagozati rendszere átalakításra kerül, a MOB belső szervezeti egységeiként működő tagozatok önállóvá válnak, és az élősport egyes további nagy területein közfeladatokat ellátó sportköztestületekként működnek tovább. A sportköztestületi struktúra átalakításával, az egyes szakterületek érdekképviseletének önálló köztestületben történő biztosításával összhangban ezáltal az eddigieknél nagyobb hangsúly helyeződik a diák, hallgatói sport és a szabadidősport területére, a fogyatékosok sportjának területére és a nem olimpiai sportágak érdekképviseleti és civil sportszakmai, sportigazgatási feladatainak ellátására.

Az új sportköztestületi struktúra bevezetésével a MOB jelentős mértékben tehermentesítésre kerül, így jobban előtérbe kerül az olimpiai mozgalommal kapcsolatos szervezett versenysporttal összefüggő sportszakmai munka elvégzésére irányuló feladat-ellátása.

Az újonnan létrejövő 3 sportköztestület tekintetében a törvény konkrétan meghatározza, hogy köztestületként kik a tagjai, illetve megjelöli, hogy milyen feltételeket kell teljesíteni a taggá váláshoz. A törvény meghatározza a sportköztestületek közgyűléseinek kizárólagos hatáskörét, amelyet az alapszabály bővíthet. Kötelező szerve a sportköztestületeknek az elnökség és a felügyelő bizottság, mint ellenőrző testület. Működésük felett a törvényességi ellenőrzést az ügyészség látja el.

-----STARTING---POINT---RESZLETES---

Az 1-2. §-hoz

A módosítás biztosítja az összhangot a 15. § (1) bekezdésével, tekintettel arra, hogy a sportiskola és az utánpótlás-nevelés fejlesztését végző alapítvány is egyértelműen sportszervezet.

A 3. §-hoz

A módosítás a Nemzetközi Doppingellenes Ügynökség Doppingellenes Szabályzatával (a továbbiakban: WADA Szabályzat) való összhangot biztosítja, tekintettel arra, hogy a WADA Szabályzat 13.2.1. pontja alapján a nemzetközi szintű sportolót érintő esetek vonatkozásában hozott döntések kizárólag a CAS előtt fellebbezhetőek meg.

A 4-6. §-hoz

A módosítással egyértelművé válik, hogy a sportiskolák és az utánpótlás-nevelés fejlesztését végző alapítványok is sportszervezetek.

A módosítás alapján, továbbá a jogforrási hierarchia változására vonatkozó felhatalmazó rendelkezés módosulásával, az állami sportcélú támogatások felosztásának és ellenőrzésének szabályai a korábbi miniszteri rendeleti szint helyett kormányrendeleti szinten kerülnek meghatározásra.

A 7. §-hoz

A módosítás a szakszövetségi szakmai feladat-ellátás szempontjából lényeges, tekintettel arra, hogy a gyakorlatban a szövetség tudja meghatározni a versenyzők minősítési szintjeit.

A 8. §-hoz

A gyermekvédelmi szabályzat és a sportegészségügyi szabályzat kötelező előírása a sportolók, különös tekintettel a 18 év alatti versenyzők egészségének és testi épségének védelmét szolgálja.

A 9. §-hoz

Tekintettel arra, hogy a sportigazgatás új munkamegosztása alapján az utánpótlás-neveléssel összefüggő támogatás-kihelyezést, és ehhez kapcsolódóan az előirányzat-kezelési feladatok teljes körét a sportpolitikáért felelős miniszter látja el, indokolt, hogy a szakszövetség jogutód nélküli megszűnése esetén a hitelezők kielégítése után fennmaradó vagyon is a sportpolitikáért felelős miniszter által vezetett minisztérium fizetési számlájára kerüljön befizetésre.

A 10. §-hoz

A módosítás biztosítja az összhangot a 15. § (1) bekezdésével, tekintettel arra, hogy a sportiskola és az utánpótlás-nevelés fejlesztését végző alapítvány is egyértelműen sportszervezet.

A 11. §-hoz

A módosítás szövegpontosítást tartalmaz.

A 12. §-hoz

Az állami sportirányítás és a civil sportigazgatás közötti feladat- és hatáskörváltozással összefüggő módosítások.

A Magyar Olimpiai Bizottság eddigi tagozati rendszere átalakításra kerül, a Magyar Olimpiai Bizottság belső szervezeti egységeiként működő tagozatok önállóvá válnak, és az élősport egyes további nagy területein közfeladatokat ellátó sportköztestületekként működnek tovább.

Magyar Paralimpiai Bizottság

A módosítás a fentieknek megfelelően az integráció és az esélyegyenlőség jegyében önálló sportköztestületként újra létrehozza a Magyar Paralimpiai Bizottságot, amely a paralimpia tekintetében azonos feladatokat lát el a Magyar Olimpiai Bizottsággal, és azonos hatáskörrel rendelkezik sportágai tekintetében.

A létrehozás további indoka, hogy a fogyatékosok sportjának szervezeti rendje kövesse az épek sportjának szervezeti rendjét. Az új köztestület létrehozásával az eddigieknél nagyobb hangsúly helyeződik a fogyatékosok sportjának területére, az ahhoz kapcsolódó érdekképviseleti és civil sportszakmai, sportigazgatási feladatok ellátására. A Magyar Paralimpiai Bizottság a paralimpiai mozgalommal kapcsolatos szervezett versenysporttal és a fogyatékosok verseny-, diák- és hallgatói sportjával, valamint szabadidősportjával összefüggő országos közfeladatokat ellátó sportköztestületként működik, amely az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény szerinti nyilvántartásba vétel nélkül közhasznú szervezetnek minősül. A Magyar Paralimpiai Bizottság jelenlegi jogállásának megfelelően a módosítás konkrétan meghatározza, hogy köztestületként kik a tagjai, illetve megjelöli, hogy milyen feltételeket kell teljesíteni a taggá váláshoz. Lehetőséget biztosít továbbá arra is, hogy - az alapszabály erre vonatkozó rendelkezése esetén - a köztestületnek más, a fogyatékosok sportjában működő vagy ezt a területet segítő, támogató személy is a tagjává váljon.

A módosítás meghatározza a Magyar Paralimpiai Bizottság közgyűlésének kizárólagos hatáskörét, amelyet az alapszabály bővíthet. Kötelező szerve az elnökség és a felügyelő bizottság, mint ellenőrző testület. A Magyar Paralimpiai Bizottság működése felett a törvényességi ellenőrzést - a többi sportköztestülethez hasonlóan - az ügyészség látja el.

Nemzeti Versenysport Szövetség

A módosítás ennek megfelelően a nem olimpiai sportágak érdekképviseletének további erősítése érdekében önálló sportköztestületként létrehozza a Nemzeti Versenysport Szövetséget, amely a nem olimpiai sportágak szervezett versenysportjában működő köztestületként országos közfeladatokat lát el. Az új köztestület létrehozásával az eddigieknél nagyobb hangsúly helyeződik a nem olimpiai sportágak érdekképviseleti, sportszakmai és sportigazgatási feladatainak ellátására. A módosítás konkrétan meghatározza, hogy köztestületként kik a tagjai, illetve megjelöli, hogy milyen feltételeket kell teljesíteni a taggá váláshoz, ennek megfelelően alanyi jogon válhatnak a Nemzeti Versenysport Szövetség tagjává - az alapszabályban foglaltak elfogadása esetén - azok a szakszövetségek és országos sportági szövetségek, amelyek sportága szerepel a Világjátékok Nemzetközi Szövetsége (IWGA) Világjátékainak és a Nemzetközi Sportszövetségek Szövetsége (Sportaccord) Világjátékainak programján. A Nemzeti Versenysport Szövetség tagjává válhatnak - az alapszabályban foglaltak elfogadása esetén - a nem olimpiai sportágakban működő egyéb sportszövetségek.

A törvény lehetőséget biztosít arra is, hogy - az alapszabály erre vonatkozó rendelkezése esetén - a köztestületnek más, a nem olimpiai sportágak szervezett versenysportjában működő vagy ezt a területet segítő, támogató személy is a tagjává váljon. A törvény meghatározza a Nemzeti Versenysport Szövetség közgyűlésének kizárólagos hatáskörét, amelyet az alapszabály bővíthet. Kötelező szerve az elnökség és a felügyelő bizottság, mint ellenőrző testület. A Nemzeti Versenysport Szövetség működése felett a törvényességi ellenőrzést - a többi sportköztestülethez hasonlóan - az ügyészség látja el.

Nemzeti Diák, Hallgatói és Szabadidősport Szövetség

A módosítás ennek megfelelően a diák, hallgatói és a szabadidősport jelentőségének, a sport szakterület tekintetében elfoglalt stratégiai szerepének erősítése érdekében létrehozza a Nemzeti Diák, Hallgatói és Szabadidősport Szövetséget, amely a diák, hallgatói és a szabadidősportban országos közfeladatokat lát el.

Az új köztestület létrehozásával az eddigieknél nagyobb hangsúly helyeződik a diák, hallgatói sport és a szabadidősport területére. A Nemzeti Diák, Hallgatói és Szabadidősport Szövetség tagjai - az alapszabályban foglaltak elfogadása esetén - a diák és hallgatói sport területén, valamint a szabadidősport területén országos jelleggel működő sportszövetségek. A törvény lehetőséget biztosít arra is, hogy - az alapszabály erre vonatkozó rendelkezése esetén - a köztestületnek más, a diák, hallgatói és a szabadidősport területén működő vagy ezt a területet segítő, támogató személy is a tagjává váljon. A törvény meghatározza a Nemzeti Diák, Hallgatói és Szabadidősport Szövetség közgyűlésének kizárólagos hatáskörét, amelyet az alapszabály bővíthet. Kötelező szerve az elnökség és a felügyelő bizottság, mint ellenőrző testület. A Nemzeti Diák, Hallgatói és Szabadidősport Szövetség működése felett a törvényességi ellenőrzést - a többi sportköztestülethez hasonlóan - az ügyészség látja el.

A rendelkezés tartalmazza továbbá az NDHSZ nemzetközi sportszervezési és sportdiplomáciai kötelezettségeit. Az egyetemi sport vonatkozásában is rögzíteni szükséges - az IWGA, a Sportaccord és az ENGSO szervezetekhez hasonlóan - a szervezési feladatok végrehajtását a Nemzetközi Egyetemi Sportszövetség (FISU) és az Európai Egyetemi Sportszövetség (EUSA) kizárólagos jogában álló sporteseményeken (Universiade, egyetemi VB, egyetemi EB) való részvételt és a hazai rendezést illetően.

A 13. §-hoz

A módosítás a nemzeti köznevelésről szóló 2011. évi CXC. törvénnyel való összhangot biztosítja.

A 14. §-hoz

A módosítás a jogforrási hierarchia változására tekintettel módosítja a vonatkozó felhatalmazó rendelkezést. Az állami sportcélú támogatások felosztásának és ellenőrzésének szabályai a korábbi miniszteri rendeleti szint helyett kormányrendeleti szinten kerülnek meghatározásra.

A 15. §-hoz

Az állami sportigazgatás és a civil oldal közötti feladat- és hatáskör módosulás átvezetését biztosító rendelkezések.

A 16. §-hoz

Az állami sportigazgatás és a civil oldal közötti feladat- és hatáskör módosulás átvezetését biztosító rendelkezés. A feladatkör módosulása egyidejűleg biztosítja, hogy az utánpótlás-nevelés állami támogatása valóban egycsatornás finanszírozási rendszerben kerüljön végrehajtásra, amely során a sportpolitikáért felelős miniszter közvetlenül biztosítja az utánpótlás-nevelési szakmai megvalósításáért felelős sportszövetség részére a programok végrehajtásának forrását. Ez gyorsabb, hatékonyabb és költségkímélőbb megoldásokat biztosít, a felszabaduló adminisztratív költségek új sportágak utánpótlás-nevelési programba való bevonását is eredményezheti.

Az utánpótlás-nevelés területéhez kapcsolódó, és a további élősport-területekkel közvetlen szakmai összefüggésben álló diák, hallgatói és szabadidősport területén is a közvetlen támogatás-kihelyezés előtérbe helyezése biztosítandó.

A 17. §-hoz

A jogforrási hierarchia változására vonatkozó felhatalmazó rendelkezés módosulásával az állami sportcélú támogatások felosztásának és ellenőrzésének szabályai a korábbi miniszteri rendeleti szint helyett kormányrendeleti szinten kerülnek meghatározásra.

A 18. §-hoz

Az állami sportigazgatás és a civil oldal közötti feladat- és hatáskör módosulás átvezetését biztosító rendelkezés, tekintettel arra, hogy az állami források elosztásának elsődleges felelőse az állami sportigazgatási szerv, a módosítás a MOB szakmai javaslattételi jogát erősíti.

A jogforrási hierarchia változására vonatkozó felhatalmazó rendelkezés módosulásával az állami sportcélú támogatások felosztásának és ellenőrzésének szabályai a korábbi miniszteri rendeleti szint helyett kormányrendeleti szinten kerülnek meghatározásra.

A 19. §-hoz

Az állami sportigazgatás és a civil oldal közötti feladat- és hatáskör módosulás eredményeként a Gerevich Aladár-sportösztöndíj visszakerül a sportpolitikáért felelős miniszter sportigazgatási feladatai körébe.

A 20. §-hoz

A módosítás az olimpiai központokról szóló kormányrendelettel való összhangot biztosítja, amely alapján az olimpiai központokat sportszakmai szempontból a Magyar Olimpiai Bizottság és a Magyar Paralimpiai Bizottság közreműködésével a sportigazgatási szerv vezetője felügyeli. A módosítás a kormányzati feladatmegosztásnak megfelelően megjeleníti a nemzeti fejlesztési miniszter feladatait is, amely egyértelművé teszi a sportpolitikáért felelős és a sportlétesítmények-fejlesztéséért felelős miniszter olimpiai központok tekintetében érvényesülő felelősségét.

A 21. §-hoz

Tekintettel arra, hogy a Nemzeti Sportinformációs Rendszer (a továbbiakban: NSR) a sport ágazat kiemelt jelentőségű szolgáltató és nyilvántartó rendszere, célszerű az NSR-rel kapcsolatos szétszórt szabályokat egy fejezetben rendezni.

Továbbá az NSR koncepciója alapján - figyelemmel arra, hogy az NSR személyes adatok kezelését is végezni fogja - törvényi szinten meg kell határozni az adatkezelés célját és feltételeit, a kezelendő adatok fajtáit, az adatok megismerhetőségét, az adatkezelés időtartamát és az adatkezelésre jogosultak személyi körét.

Az NSR külön sportszakember modult is tartalmaz, ezért az új fejezet kiegészült a sportszakemberek személyes adataira vonatkozó adatkezelés szabályaival is.

A 22. §-hoz

A fogalom-meghatározó rendelkezések kiegészítése a törvénymódosítás doppingvétség elleni fellebbezéssel érintett rendelkezésével való összhangot biztosítja.

A 23-24. §-hoz

Átmeneti rendelkezést tartalmaz.

A 25. §-hoz

A módosítás - összhangban az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény 2017. január 1-jén hatályba lépő 108. § (2) bekezdésével - az elektronikus ügyintézéssel kapcsolatos, a 2017. évre vonatkozó átmeneti rendelkezést tartalmaz.

A 26. §-hoz

Az államháztartásról szóló törvény szabályaival összhangban szükséges a jelenleg hatályos állami sportcélú támogatások felhasználásáról és elosztásáról szóló miniszteri rendelet kormányrendeleti szintre emelése.

A 27. §-hoz

Szövegcserés módosításokat tartalmaz.

A 28. §-hoz

Hatályát vesztő rendelkezéseket tartalmaz.

-----STARTING---POINT---VEGE---

A 29. §-hoz

Hatályba léptető rendelkezést tartalmaz.