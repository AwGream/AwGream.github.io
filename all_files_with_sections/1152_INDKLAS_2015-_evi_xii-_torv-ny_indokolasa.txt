2015. évi XII. törvény indokolása

egyes agrártámogatási tárgyú törvények módosításáról

-----STARTING---POINT---ALTALANOS--- 

A mezőgazdasági, agár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény (a továbbiakban: Eljárási tv.) módosítása bevezeti a befogadó nyilatkozat intézményét olyan támogatások esetében, ahol előzetes részkifizetések történnek, majd az időszak végén kerül elszámolásra a támogatás az ügyféllel. Lehetőség nyílik a módosítás nyomán, hogy a támogatást kérő ügyfél köztartozásának fennállása esetén azt ne csak az uniós, hanem a nemzeti támogatásból is vissza lehessen tartani. Eddig ugyanis köztartozás esetén az nem volt levonható a nemzeti támogatásból, hanem az egész támogatás került elutasításra. A fentieken felül technikailag módosulnak a nem-teljesítési bírság szabályai, figyelemmel arra, hogy a szerkezetátalakítási programok lezárultak, ezért az azokra vonatkozó bírságok további fenntartása sem indokolt. A módosítás biztosítja, hogy a területalapú támogatások zöld komponensének alkalmazása során figyelembe vehető ökológiai célterületek körébe a támogatást igénylő földhasználó támogatható területével közvetlenül határos tájelem is elszámolható legyen. A fentieken túlmenően a Mezőgazdasági és Vidékfejlesztési Hivatal Egységes Mezőgazdasági Ügyfél-nyilvántartási Rendszerének adatszinkronizálásához szükséges a módosítás. Az Európai Bizottság jóváhagyta az őszi fagy káreseményének bevezetésére, valamint az üzemi szintű hozamérték-csökkenésnek 30%-ról 15%-ra történő mérséklésének a tervezett szabályait, így a mezőgazdasági termelést érintő időjárási és más természeti kockázatok kezeléséről szóló 2011. évi CLXVIII. törvény kiegészül az említett új rendelkezésekkel.

-----STARTING---POINT---RESZLETES---

Az 1-2. §-hoz

Adatátadási szabályok a polgárok személyi adatainak és lakcímének nyilvántartásából.

A 3-4. §-hoz

Az 1306/2013/EU európai parlamenti és tanácsi rendeletnek a kifizető ügynökségek és más szervek, a pénzgazdálkodás, a számlaelszámolás, az ellenőrzési szabályok, a biztosítékok és az átláthatóság tekintetében történő alkalmazására vonatkozó szabályok megállapításáról szóló 908/2014/EU bizottsági végrehajtási rendelet előírásainak megfelelően a 2014-2020 közötti programozási időszakra illetékes hatóságként az agrárpolitikáért felelős földművelésügyi miniszter kerül kijelölésre.

Az 5. §-hoz

A mezőgazdasági és vidékfejlesztési támogatási szerv számára a feladatainak ellátásához indokolt biztosítani a törvényi felhatalmazást a különféle állami adatbázisok egyes adataihoz való hozzáférés érdekében. A 2014-2020-as programozási időszak végrehajtásához az MVH-nak további adatbázisokban lévő adatokra van szüksége, ezért az Eljárási Törvény 26. § (3) bekezdésében lévő felsorolást indokolt kibővíteni.

A 6. §-hoz

Az Eljárási Törvény 38. § (6) bekezdése kimondja, hogy az érintett eljárásokban igazolásnak helye nincs, ezáltal jelentősen szűkíti mind az elsőfokú, mind a másodfokú hatóság mozgásterét a kérelmek, illetve fellebbezések elbírálása során. Az új (6a) bekezdéssel az EMVA és az EHA terhére nyújtott támogatások esetében lehetővé válik az igazolási kérelmek befogadása, ezáltal a kizárólag határidőt mulasztó, egyébként a támogatásokat jogszerűen felhasználó ügyfelek ügyeiben pozitív kimenetelű döntések születhetnek.

A 7. §-hoz

Az Eljárási Törvény kiegészítése szükséges azzal, hogy a befogadó nyilatkozat az egyes, állami forrásból finanszírozott támogatásokra is alkalmazható legyen. Az új uniós állami támogatási szabályok előírják ösztönző hatás elvének érvényesülését, mely szerint a kedvezményezettnek már a tevékenység megkezdése vagy a szolgáltatás igénybevétele előtt kérelmet kell benyújtania a hatósághoz. A befogadó nyilatkozat intézménye olyan támogatások esetében kerülhet alkalmazásra, ahol előzetes részkifizetések történnek, majd az időszak végén kerül elszámolásra a támogatás az ügyféllel. A részkifizetéseket a befogadó nyilatkozat alapján lehet teljesíteni.

A jelenleg is működő támogatási programok esetén (állatjólét, biztosítási díjtámogatás) a támogatási kérelem és a támogatás lehívási kérelem egy kérelmet jelent, így már nem felelnek meg az ösztönző hatás követelményének. Ahhoz, hogy ezen támogatási programok az új uniós előírásoknak is megfeleltethetőek legyenek feltétlenül szükséges módosítani az Eljárási Törvény hivatkozott szakaszát annak érdekében, hogy a befogadás intézménye az egyes, állami forrásból finanszírozott támogatásokra is alkalmazható legyen.

A 8. §-hoz

A hiánypótlási szabályok szigorúsága sok esetben megnehezíti a tényállás tisztázását, amelyre tekintettel az ügyfelekre nézve jellemzően hátrányos döntések születnek. Az új (2a) bekezdés az EMVA és az EHA terhére nyújtott támogatások esetében enyhíti a hiánypótlási szabályokat, így egy nem megfelelő hiánypótlási választ követően amennyiben a tényállás további tisztázása indokolttá teszi, lehetővé teszi az egyszeri ismételt hiánypótoltatást, vagy ismételt nyilatkozattételre történő felszólítást.

A 9. §-hoz

Az MVH Eljárási Törvényben foglalt szabályait - az adózás rendjéről szóló törvényben foglalt szabályokhoz hasonlóan - az elektronikus iratok kézbesítési szabályaival indokolt kiegészíteni.

A 10. §-hoz

Az MVH elsőfokú döntésével szemben a másodfokú hatáskört úgy indokolt meghatározni, hogy ne maradhasson joghézag, azaz az agrár-vidékfejlesztésért felelős Miniszterelnökséget vezető miniszter az EMVA-ból és az EHA-ból finanszírozott intézkedésekkel kapcsolatos döntés ellen irányuló fellebbezést bírálja el, míg minden más esetben az agárpolitikáért felelős földművelésügyi miniszter jár el, aki az MVH-t egyébiránt felügyeli.

A 11. §-hoz

Az Eljárási Törvény 57/A. § (5) bekezdése jelentősen csökkenti a másodfokú hatóság mozgásterét a fellebbezésben előadottak és a fellebbezéshez csatolt dokumentumok értékelése során, tekintettel arra, hogy a folyamatban lévő másodfokú eljárásokban az új tények és bizonyítékok figyelembe vételének lehetősége jelentősen szűk. A szabály enyhítése lehetőséget ad több, az ügyfelekre nézve pozitív tartalmú döntés meghozatalára.

A 12. §-hoz

Lehetőség nyílik, hogy a támogatást kérő ügyfél köztartozásának fennállása esetén azt ne csak az uniós, hanem a nemzeti támogatásból is vissza lehessen tartani. Eddig ugyanis köztartozás esetén az nem volt levonható a nemzeti támogatásból, hanem az egész támogatás került elutasításra.

A 13. §-hoz

Módosulnak a nem-teljesítési bírság szabályai, figyelemmel arra, hogy a szerkezetátalakítási programok lezárultak, ezért az azokra vonatkozó bírságok további fenntartása sem indokolt. A változtatásnak a költségvetési bevételekre gyakorolt hatása érdemben nem értelmezhető, mert megszűnnek a bírság alapjául szolgáló támogatások.

A 14. §-hoz

A területalapú támogatások zöld komponensének alkalmazása során figyelembe vehető ökológiai célterületek körébe a támogatást igénylő földhasználó támogatható területével közvetlenül határos tájelem is elszámolható. Ezen terület vonatkozásában a támogatást igénylő földhasználó nem rendelkezik használati jogosultsággal, de ennek megléte nem is szükséges, hiszen csupán virtuális igénybe vételről van szó. Mindazonáltal indokolt a tájelem felett rendelkezési jogot gyakorló személy számára biztosítani annak lehetőségét, hogy ezt a virtuális igénybe vételt kizárhassa, illetve valamilyen formában a támogatást igénylő földhasználó által elért támogatási előnyből maga is részesülhessen. Ennek biztosítására a módosítás szerint a tájelem tulajdonosa vagy vagyonkezelője a támogatási kérelem benyújtása évének február 1. napjáig - a mezőgazdasági és vidékfejlesztési támogatási szervnél - kérheti, hogy az adott tájelem ökológiai célterületként ne legyen elismerhető. Másrészről az ökológiai célterületre tekintettel támogatásban részesülő földhasználó köteles az ökológiai célterület tulajdonosának vagy vagyonkezelőjének erre irányuló felhívása esetén a támogatás időtartama alatt az adott ökológiai célterületen elvégezni a parlagfű, más veszélyes gyomok és a rágcsálók elleni védekezést a jogszabályban foglaltaknak megfelelően, és elszállítani a szilárd hulladékot.

Az 1308/2013/EU rendelet a tagállamok számára speciális kötelezettségeket fogalmaz meg az állandó gyepek és állandó legelők védelme érdekében azok megőrzésére. A jogbiztonság érdekében az ingatlan-nyilvántartásban az adott ingatlan tulajdoni lapján jogi jellegként - a mezőgazdasági és vidékfejlesztési támogatási szerv adatközlése alapján - fel kell tüntetni, hogy az ingatlan állandó legelő vagy állandó gyep fedvénnyel érintett, hiszen jogos elvárás az adott területet megvásárolni kívánó személy részéről, hogy tudatában legyen annak milyen korlátozások vonatkoznak az adott megvásárolni kívánt területre.

A 15. §-hoz

Pontosítás a MePAR felhatalmazó rendelkezés vonatkozásában.

A 16-17. §-hoz

Jogharmonizációs záradék.

A 18. §-hoz

A módosításokhoz átmeneti rendelkezést indokolt csatolni a folyamatban lévő eljárások tekintetében, annak érdekében, hogy a módosításokkal minél több ügyfél kérelme kaphasson pozitív elbírálást.

A 19. §-hoz

A 3. és 4. §-ban foglalt módosítással összefüggő hatályon kívül helyezés.

A 20. és 22. §-hoz

Tekintettel arra, hogy Mezőgazdasági Kockázatkezelési Alap (a továbbiakban: Alap) deklarált célja szerint az összes Magyarországon releváns természeti kockázat után védelmet nyújt, elsősorban a munkaerő-igényes kertészeti ágazat igényeinek megfelelően az amúgy viszonylag ritka és összességében csekély kártételű őszi fagy rendszerbe történő beemelése indokolt. Az Európai Bizottság C(2014) 9559 számú határozatával jóváhagyta az őszi fagy káreseményének bevezetésére vonatkozó szabályokat, így a törvény kiegészül az említett új rendelkezésekkel.

A 21. §-hoz

A 2012 óta működő Alap az alábbi elemekből tevődik össze:

- a kockázatközösségben tag mezőgazdasági termelő által megfizetett összes kárenyhítési hozzájárulás tárgyév december 31-ei pénzállománya,

- az állam által a központi költségvetésből nyújtott támogatás,

- a tárgyévet megelőző évek forrásainak mindenkori maradványa.

Az Mkk. törvény 7. § (4) bekezdése alapján a központi költségvetésből az alapba befizetendő összeg nem lehet kevesebb, mint a tárgyévet megelőző évben az alap részére, kárenyhítési hozzájárulás formájában, tárgyév december 31-ig teljesített összes termelői befizetés összege.

A 2012. évtől működő Alapban - az elmúlt évekre jellemző éghajlati anomáliák ellenére - a magasabb árak ellentételező hatásának és nem utolsó sorban az alap szigorú kifizetési feltételeinek is köszönhetően nagy mennyiségű pénzeszköz halmozódott fel, amelynek fele a kárenyhítési rendszerben tag termelők által átutalt pénzből származik. Mindezek alapján érthető a mezőgazdasági termelők azon elvárása, hogyha káruk keletezik, akkor az Alap megfelelő kárenyhítést nyújtson és ne csak a részben általuk befizetett forrásokat halmozza fel. Ezt támasztja alá a Bizottság a mostani módosítást jóváhagyó határozatának indoklása is: „(...) Az SA.33418 számú program értelmében a második küszöbérték „legalább 30%” volt, a tapasztalatok alapján azonban ez túlságosan magasnak bizonyult, mivel számos jelentős károkat elszenvedő mezőgazdasági termelő nem jutott kárenyhítő támogatáshoz, ami kompenzációs forrástöbbletet eredményezett, a termelők körében pedig elégedetlenséget szült.(...)”.

Az érintett termelők ezen igényét legkönnyebben az uniós szabályok által meg nem követelt, és eredetileg a 2012 előtt működő rendszerből az Európai Bizottság akkori elvárásai és a gyorsabb jóváhagyás érdekében alkalmazott plusz támogatási feltételnek az enyhítésével, vagyis az éves termelői hozamérték-csökkenés (üzemi szintű termelési érték csökkenése mínusz megtakarított költségek) 30%-ról 15%-ra való csökkentésével érhetjük el. Itt kell megjegyeznünk, hogy továbbra is támogatási alapfeltétel, hogy a károsodott kultúrában a károsodás mértékének éves szinten el kell érnie a 30%-ot, továbbá amennyiben a termelő nem rendelkezik mezőgazdasági biztosítással, úgy az elviekben járó kárenyhítő juttatás legfeljebb 50%-a fizethető ki támogatásként.

A 23. §-hoz

Az adatbázis feletti tulajdonosi jogokat határozza meg.

A 24. §-hoz

Felhatalmazó rendelkezés.

A 25. §-hoz

Jogharmonizációs záradék

A 26-27. §-hoz

Pontosító rendelkezések.

-----STARTING---POINT---VEGE---

A 28. §-hoz

Hatályba léptető rendelkezés.