2014. évi XI. törvény indokolása

a rezsicsökkentéssel és a fogyasztóvédelemmel kapcsolatos egyes törvények módosításáról

-----STARTING---POINT---ALTALANOS--- 

A törvény biztosítja a rezsicsökkentések harmadik hullámának megvalósítását, valamint a fogyasztói jogok és lehetőségek további kiszélesítését. A magyar fogyasztók fizették 2010-ben a legmagasabb díjat a lakossági gázszolgáltatásért és a második legmagasabb díjat a lakossági villamos energia szolgáltatásért, melynek következtében a családok havi kiadásainak igen jelentős részét tette ki a lakásfenntartással járó rezsiköltségek megfizetése. A Magyar Államnak alapvető kötelessége, hogy a lakossági rezsi terheket lehetőségeihez mérten egy európai átlagnak megfelelő árszínvonalra csökkentse. Ezen célok elérése érdekében elsőként 2013. január 1-től, majd 2013. november elsejétől csökkent a lakossági gáz, villamos energia és távhőszolgáltatás ára.

A rezsicsökkentések harmadik lépéseként 2014. április 1-jétől 6,5%-kal a gáz ára, 2014. szeptember 1-jétől 5,7%-kal a villamos energia ára és 2014. október 1-jétől 3,3%-kal a távhőszolgáltatás ára fog csökkenni. A törvény kiterjeszti a rezsicsökkentést a személyes gondoskodást nyújtó szociális intézményekre (például nyugdíjas otthonok), valamint azon háztartásokra is, ahol a közszolgáltató a bérlakást üzemeltető szervezettel áll kapcsolatban és emiatt a rezsicsökkentés nem tudott megfelelően érvényesülni a víziközmű-szolgáltatás, valamint hulladékgazdálkodási közszolgáltatás tekintetében.

A rezsicsökkentésekkel párhuzamosan számos fogyasztóvédelmi problémára derült fény az elmúlt időszakban. Elengedhetetlen a fogyasztóvédelmi rendszerünk megerősítése, valamint a fogyasztók tájékoztatására vonatkozó előírások rögzítése, többek között a számlakép törvénnyel. Ezen tájékoztatási kötelezettség részeként Európában elsőként és egyedülálló módon a fogyatékkal élő fogyasztók részére biztosítani kell a számukra könnyen érthető, azonos adattartalommal rendelkező számlakimutatást. Az érintett fogyasztói kör eldöntheti, hogy Braille írással nyomtatott számla formájában, vagy pedig elektronikus számlában kéri szolgáltatójától a fogyasztására vonatkozó adatokat. Az akadálymentes számla lehetőségének biztosítása a szükséges felkészülési idő érdekében két lépésben valósul meg. 2014. augusztus 1-jétől a villamos energia és gázszolgáltatóknak, 2015. augusztus 1-jétől pedig a víz, a csatorna, a távhő, valamint a hulladékszolgáltatóknak is biztosítaniuk kell az akadálymentes számla igénylésének lehetőségét.

2010-től az Országgyűlés számos döntést hozott a devizahitelesek megmentése céljából. Ilyen például a Nemzeti Eszközkezelő felállítása, ami 15 ezer háztartáson tudott segíteni, a végtörlesztés lehetősége, ami közel 55 ezer adóson tudott segíteni, valamint az árfolyamgát rendszere, amibe eddig összesen 180 ezer ember lépett be. Ezen intézkedések közül a legnagyobb arányban igénybe vett mentőcsomag az árfolyamgát rendszere, amelyet a Parlament nemrégiben kibővített. A számos intézkedésre való tekintettel, kiemelten fontos az állampolgárok szakszerű tájékoztatása arról, hogy a megmentésük érdekében tett intézkedéseknek köszönhetően összesen mennyi pénzt tudnak megtakarítani. Elsőként az árfolyamgát rendszerébe történő belépésük óta megtakarított teljes összegről, majd pedig negyedéves rendszerességgel az időszakos megtakarításokról kell tájékoztatást kapjon a hiteladós. Előírásra kerül továbbá, hogy minden devizahitelest, aki jogosult a kedvező gyűjtőszámlahitelre, azonban még nem él vele és nem is kezdeményezte annak igénylését, pénzintézetének tájékoztatnia kell postai úton, vagy egyéb tartós adathordozón erről a kedvező lehetőségről.

A pénzügyi rezsicsökkentés második lépéseként biztosítani kell, hogy minden fogyasztó, aki élt vagy a későbbiekben élni fog az ingyenes készpénzfelvétel lehetőségével, a jogszabály által biztosított kétszeri készpénzfelvétellel hozzájuthasson jövedelméhez százötvenezer forint erejéig díjmentesen. A fentiek miatt szükség volt annak rögzítésére, hogy a pénzforgalmi szolgáltatók az ügyfelekkel kötött keretszerződésben is biztosítják azt, hogy a készpénzfelvételek fizetési műveleti értékhatárának felső mértéke tranzakciónként eléri legalább a hetvenötezer forintot. Az ügyfél kifejezett írásbeli kérelmére ez alacsonyabb összegben is meghatározható. További biztosítékul szolgál a fogyasztók részére, hogy a Magyarországon elhelyezett automata bankjegykiadó gépből történő készpénzfelvétel fizetési műveleti értékhatárának felső mértéke sem lehet alkalmanként hetvenötezer forintnál alacsonyabb. Mindezen garanciális szabályok a fogyasztók érdekeinek védelmét szolgálják.

A törvény további részei meghatározzák a jegyzők társasházak felett gyakorolt törvényességi felügyeletére vonatkozó feladatköröket, valamint pontosító rendelkezéseket tartalmaz a fogyasztóvédelmi referensre, illetve a számlaképre vonatkozóan.

-----STARTING---POINT---RESZLETES---

Az 1-3. §-hoz

A módosítás a hatályos szabályozásnak megfelelően pontosítja a fogyasztóvédelemről szóló 1997. évi CLV. törvényben (a továbbiakban: Fgytv.) szabályozott - a fogyasztói jogviták peren kívüli rendezésére igénybe vehető - békéltető testületek eljárását megindító fogyasztói kérelmek kötelező tartalmi elemeit. A módosítás továbbá az Fgytv. fogyasztóvédelmi referensre vonatkozó rendelkezéseire vonatkozó nyelvhelyességi korrekciókat is tartalmaz, és kiiktatja a törvényből az Fgytv.-ben meg nem határozott „kiskorú” terminológiát.

A 4. §-hoz

A módosítás célja a jegyző társasházak feletti törvényességi felügyeleti jogkörének és az általa alkalmazható jogkövetkezményeknek a pontosítása.

Ez alapján a jegyző hatásköre a társasház működésének, a társasház szerveinek és e szervek működésének ellenőrzésére terjed ki, amelynek keretében a törvényességi felügyeletet gyakorló jegyző ellenőrzi, hogy a társasház alapító okirata, szervezeti-működési szabályzata és azok módosítása megfelel-e a jogszabályoknak, a társasház működése, közgyűlési határozata megfelel-e a jogszabályoknak, az alapító okiratnak és szervezeti-működési szabályzatnak és azt, hogy a társasház működése megfelel-e a közgyűlési határozatokban foglaltaknak. A jegyző eljárása törvényességi felügyeleti eljárás, arra a közigazgatási hatósági eljárás és szolgáltatás általános szabályairól szóló törvényt alkalmazni nem lehet.

Nem terjed ki a törvényességi felügyelet az olyan ügyre (így pl. a társasházakról szóló törvény szerinti fogyasztóvédelmi rendelkezés alapján indított fogyasztóvédelmi hatósági eljárásra), amelyben bírósági vagy hatósági eljárásnak van helye.

A módosítás megállapítja a jegyző eljárása során alkalmazható jogi eszközöket. Ennek keretében a jegyző az ellenőrzés során dokumentumok rendelkezésre bocsátására kötelezheti a közös képviselőt, illetve az intézőbizottságot, valamint azokat helyszíni ellenőrzés keretében is megvizsgálhatja. Az ellenőrzéstűrési kötelezettség megszegése a társasház törvényes működésének hiányára vezet.

A jegyző a működés törvényességének helyreállítása érdekében a társasházzal szemben felhívással élhet, a felhívás eredménytelensége esetén pedig bírósághoz fordulhat.

A bíróság a jegyző keresete alapján megsemmisítheti a közgyűlés jogsértő határozatát, illetve a működés törvényességének helyreállítása érdekében összehívhatja a közgyűlést vagy erre a jegyzőt vagy a számvizsgáló bizottságot feljogosíthatja. Ha ekként a társasház működése törvényességének helyreállítása a közös képviselő, illetve az intézőbizottság jogsértő magatartása miatt nem biztosítható, a bíróság a közös képviselőt, illetve az intézőbizottság elnökét és tagjait bírság megfizetésére kötelezheti. A bírság kiszabásának akkor van helye, ha a jegyző keresete erre is kiterjed és a jegyző a pert a közös képviselővel, illetve az intézőbizottsággal szemben is megindította. Az ilyen perben a bíróság a társasház képviseletére hivatalból rendel ki ügygondnokot, ha a közös képviselő, illetve az intézőbizottság és az általuk a perben képviselt társasház között érdekellentét áll fenn.

A módosítás rendezi továbbá a törvényességi felügyelet új szabályainak a társasházakról szóló törvény azon rendelkezésével való kapcsolatát, amely alapján azonos jogi alapon a közgyűlési határozat bírósági felülvizsgálatát bármely tulajdonos is kérheti. Ilyen esetben a bíróság az egymással összefüggő tárgyú kereseteket a perek egyesítésével bírálja el.

Az 5-6. §-hoz

Technikai pontosítások a társasházak és a lakásszövetkezetek hirdetményéhez.

A 7-13. és 19. §-hoz

Az iparági szereplők és a Magyar Energiafogyasztók Szövetsége, mint érdekképviseleti szerv javaslatot terjesztett elő a szállító vagy elosztóvezetékre történő csatlakozásra vonatkozó rendelkezések kétszintű (miniszteri és elnöki rendeletben történő) szabályozásának megszüntetésére.

Tekintettel arra, hogy nincs olyan indok, amely e, a jogalkalmazók számára nehezebben áttekinthető rendszer fenntartását indokolja, a módosítás arra vonatkozik, hogy a csatlakozást a jövőben egyetlen, a Magyar Energetikai és Közmű-szabályozási Hivatal elnöke által kiadott rendelet szabályozza.

A Magyar Energetikai és Közmű-szabályozási Hivatalról szóló 2013. évi XXII. törvény módosításáról rendelkezik a jogszabályi összhang biztosítása érdekében.

Az új szabályozás 2014. október 1-jén lép hatályba, tekintettel arra, hogy jelenleg folyamatban van a csatlakozás hatályos, kétszintű rendszerének felülvizsgálata. Az új szabályozás 2014. október 1-jei hatályba léptetése lehetőséget teremt arra, hogy a felülvizsgálat eredményeként kihirdetendő egyelőre továbbra is kétszintű szabályozás gyakorlati alkalmazása során felmerülő észrevételek az új, 2014. október 1-jén hatályba lépő elnöki rendeletbe beépíthetőek legyenek.

A 14. §-hoz

A pénzforgalmi szolgáltatási keretszerződésben a pénzforgalmi szolgáltató a készpénzfelvétel fizetési műveleti értékhatárának felső mértékét alkalmanként százötvenezer forintnál alacsonyabb összegben nem határozhatja meg. A Magyarországon elhelyezett automata bankjegykiadó gépből történő készpénzfelvétel fizetési műveleti értékhatárának felső mértéke műveletenként hetvenötezer forintnál alacsonyabb összeg nem lehet.

A 15. §-hoz

A pénzügyi intézmény minden negyedévben köteles az adóst a gyűjtőszámlahitel tartozásról készített kimutatás keretein belül tájékoztatni az árfolyamgát rendszerének köszönhetően megtakarított pénzösszeg mértékéről. A tájékoztatót jól elkülönített helyen, bekeretezve és a tájékoztató ív többi adatával legalább azonos betűméretben kell feltűntetni. A pénzügyi intézmény 2014. március 20-ig először, majd azt követően minden negyedévet követő hónap 30-áig köteles tájékoztatást küldeni minden olyan adósnak, aki jogosult gyűjtőszámlahitelre, de még nem kötött erre vonatkozó szerződést és nem is kezdeményezte annak megkötését. A tájékoztatásra vonatkozó feltételeknek való megfelelést a Magyar Nemzeti Bank fogyasztóvédelmi eljárás keretében vizsgálja.

A 16. §-hoz

Átmeneti rendelkezések.

A 17. és 23. §-hoz

A törvény mellékleteire vonatkozó rendelkezés.

A 18. §-hoz

A rezsicsökkentés előnyeiből kimaradtak azok a fogyasztók, különösen az önkormányzati vagy szolgálati bérlakásban élő fogyasztók, akik nem állnak közvetlen közüzemi szerződéses kapcsolatban a víziközmű-szolgáltatóval vagy a hulladékgazdálkodási közszolgáltatóval. Ezekben az esetekben a közszolgáltató a bérlakást üzemeltető szervezettel áll kapcsolatban, és számukra 10%-os díjcsökkentést nem érvényesíti. A módosítás ezekre az esetekre is kiterjeszti a rezsitörvény hatályát, azért, hogy a rezsicsökkentés előnyét a bérlakásban élő családok is igénybe vehessék.

Ugyancsak méltánytalan helyzet állt elő a nyugdíjas otthonok esetében, amelyekre szintén nem terjedt ki automatikusan a rezsitörvény hatálya. A módosítás célja, hogy ezt az igazságtalan helyzetet megszüntesse.

A 20-22. §-hoz

A rezsicsökkentés harmadik fázisának megteremtése a földgáz, villamos energia és a távhő területén.

A 23. §-hoz

Lásd a 17. §-hoz írt indokolást.

A 24. §-hoz

A rezsicsökkentések végrehajtásáról szóló 2013. évi LIV. törvény 4. § (4) bekezdésének hatályon kívül helyezését a közvetített szolgáltatás elszámolására vonatkozó új, átfogóbb szabályozás indokolja.

A 25. §-hoz

A Magyar Nemzeti Bank által kiszabható bírság alsó határa a pénzforgalmi szolgáltatás nyújtásáról szóló 2009. évi LXXXV. törvény 14/A. §-ában, 36/A. § (1)-(3) bekezdésében és 36/B. §-ában a pénzforgalmi szolgáltató számára előírt kötelezettség megszegése, elkerülése, elmulasztása, késedelmes vagy hiányos teljesítése esetén ötszázmillió forint.

A 26. §-hoz

Technikai pontosítást tartalmazó rendelkezés.

A 27-29. §-hoz

Az egységes számlakép tekintetében, a fogyatékkal élő személyek esélyegyenlőségének megteremtésének első lépcsőjeként a törvény létrehozza az akadálymentes számla lehetőségét.

A 30-31. §-hoz

Jogtechnikai pontosítást tartalmazó rendelkezések.

-----STARTING---POINT---VEGE---

A 32. §-hoz

Hatályba léptető rendelkezések.

A 33. §-hoz

Sarkalatossági záradékot tartalmaz.