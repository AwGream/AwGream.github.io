1991. évi XIX. törvény indokolása

az önhibájukon kívül hátrányos helyzetbe került önkormányzatok kiegészítő állami támogatásáról

-----STARTING---POINT---ALTALANOS--- 

Az önhibájukon kívül hátrányos helyzetben lévő helyi önkormányzatok működőképességének megőrzése érdekében a Magyar Köztársaság 1991. évi állami költségvetéséről és az államháztartás vitelének 1991. évi szabályairól szóló 1990. évi CIV. törvény 1. §-ának (5) bekezdésében 5,0 milliárd Ft kiegészítő támogatást állapított meg.

Egyben rendelkezett, hogy „A Kormány - a lakosság elemi ellátását végző intézmények folyamatos üzemeltetésére tekintettel - legkésőbb 1991. január 15-ig intézkedjék az önkormányzatok ehhez kapcsolódó adatszolgáltatási kötelezettségének előírásáról. A helyi önkormányzatok képviselőtestületei 1991. február 28-ig terjesztik elő igényeiket.

A Kormány 1991. március 31-ig tesz javaslatot az Országgyűlésnek a keret 75%-ának önkormányzatok közötti felosztására. A fennmaradó 25%-ot az év során előálló pénzügyi feszültségek enyhítésére kell tartalékolni.

E keretből azon településeken, ahol eddig tanács nem működött, az új önkormányzatok dologi feltételeinek megteremtéséhez egyszeri támogatást igényelhetnek. Ezek közül az 1000 fő alatti állandó lakosú önkormányzatok 150 ezer Ft, az 1000 fő feletti állandó lakosú önkormányzatok 200000 Ft támogatásban részesülhetnek.”

A helyi önkormányzatok 1991. március 31-éig tettek eleget adatszolgáltatási kötelezettségüknek.

A határidő meghosszabbítását - az önkormányzati érdekképviseletek kezdeményezése alapján - az önkormányzatok közötti feladat- és intézményátadások rendezetlensége, a képviselőtestületek által elfogadott költségvetések hiánya indokolta.

A költségvetési törvény szerint a kiegészítő állami támogatás célja a lakosság elemi ellátását végző intézmények folyamatos üzemeltetésének biztosítása. Az adatszolgáltatás tartalma ezen szempontok figyelembevételével került kialakításra, előzetesen egyeztetve az illetékes tárcák, önkormányzati érdekképviseletek képviselőivel.

A felmérés tisztázni kívánta, hogy az önkormányzatok összes bevétele fedezetet nyújt-e a törvényben megfogalmazott feladatok ellátására.

A települési, valamint a megyei önkormányzatok adatszolgáltatása sajátos helyzetük, feladataik és ehhez kapcsolódó bevételi forrásaik miatt eltérő tartalommal lett kialakítva.

Az önkormányzatok az adatlapokat jóváhagyott költségvetésük alapján töltötték ki. Költségvetésük előkészítését, helyzetük áttekintését nehezítette a feladat- és hatásköri törvény, az egyes központi fejezeteknél jóváhagyott (pályázati úton elnyerhető), pótlólagos állami támogatások ismeretének hiánya, ideértve a céltámogatásokat is.

A kiegészítő állami támogatásra a javaslat az alábbi szempontok figyelembevételével került kialakításra:

1. Kiindulópont volt

- az 1991. évi állami költségvetés általános paramétereivel (20% bérautomatizmus, 10% dologi automatizmus) növelt 1990. évi működési kiadás,

- a települési és megyei önkormányzatok intézményi felújítás és út-, hídfenntartás előirányzatainak az előző évi teljes összege,

- a települési önkormányzatok 1991. évi adósságszolgálati (hitel, kötvény) kötelezettségei.

(A megyei és a fővárosi önkormányzatok esetében az Országgyűlés az 1990. évi CIV. törvényben erre fedezetet biztosított.)

2. A megyei önkormányzatoknál figyelem irányult arra is, hogy a hatáskör szűkülésből következő feladat-, illetve intézményfelülvizsgálatot végrehajtották-e, csökkentették-e az igazgatási létszámot, így az igazgatási kiadásokat is.

3. A főváros esetében az 1-2. pontban foglalt szempontok szerint számolva a hiány elérte a most felosztható teljes összeget, nem szólva még a helyi közlekedés támogatásáról.

Ezért a Javaslat - kompromisszumos megoldásként - az éves kiegészítő támogatási keret egyötödét (népességarányos hányadát) 1 milliárd Ft-ot tartalmaz a Fővárosi Önkormányzat részére. A költségvetési törvény 1. §-ának (10) bekezdése alapján a Fővárosi Közgyűlés gondoskodik a fővárosi és a kerületi önkormányzatok között a kiegészítő támogatás megosztásáról is.

4. A Javaslat az előkészítés során nem vette figyelembe az alábbiakat:

- a működési kiadásokon túli egyéb megoldásra váró feladatok pénzügyi igényét (pl. városi televízió működtetése, polgári őrség felállítása, vágóhíd létesítése, építőipari költségvetési üzemek veszteségrendezése, egyéb beruházási elképzelések stb.),

- az előző évek többszörösét meghaladó felújítási igényét,

- a saját hatáskörben végrehajtott vagy végrehajtani szándékozott (20+10%feletti) béremelések és intézményi ellátási szintjavítások pénzszükségletét,

- az újonnan alakult önkormányzatok (korábbi közös tanácsi társközségek) elmaradott infrastruktúrájának 1991. évben egy ütemben történő helyreállítása (pl. volt körzetesítés miatt megszűnt iskolák, óvodák visszaállítása, ezek működtetési és felújítási többletköltségei),

- egyes körjegyzőségi székhelyek igazgatási és egyéb többletköltsége.

(A helyi önkormányzatokról szóló 1990. évi LXV. törvény 39. §-ának (1) bekezdése alapján a körjegyzőséget az érintett önkormányzatoknak kell fenntartaniuk.)

-----STARTING---POINT---RESZLETES---

Az 1. §-hoz

Az új önkormányzatok dologi feltételeinek megteremtéséhez egyszeri támogatást igényelhettek az 1990. évi CIV. törvény 1. § (5) bekezdése alapján.

Összesen 1469 önkormányzat nyújtotta be igényét a feltételeknek megfelelően.

Fentiek végrehajtásaként 230 millió Ft már az első negyedévben az önkormányzatok rendelkezésére állt.

A 2. §-hoz

A kiegészítő állami támogatás igénybevételére a fővárosi, 19 kerületi, 7 megyei és 403 települési önkormányzat nyújtotta be kérelmét. Az általuk kimutatott forráshiány meghaladta a 9,4 milliárd Ft-ot.

Az általános részben ismertetett szigorú szempontok alapján az elismert és támogatásra javasolt kiegészítő támogatás a mellékletben szereplő 185 önkormányzat részére, összesen 2,6 milliárd Ft.

A Javaslat számol a települési önkormányzatok 1991. évi adósságszolgálati kötelezettségeinek elismerése között a pécsi magasházzal kapcsolatos Kormány-garanciával felvett hitel 1991. július 30-ig keletkező kamatterheivel is. Annak összegét, 65 millió Ft-ot a Pénzügyminisztérium közvetlenül az Országos Takarékpénztárnak téríti meg.

A 3. §-hoz

A Javaslat nem számol a most felosztható 3,6 milliárd Ft teljeskörű felhasználásával. A szigorú szempontok ezt most nem tették lehetővé. Az így megtakarított 1,0 milliárd Ft-tal a 25%-os tartalék összege kiegészítésre kerül.

Az önkormányzatok 1991. I. félévi költségvetésének teljesítéséről szóló beszámolót követően - a további ismérvek egyidejű feltárásával - a Kormány 1991. szeptember 30-ig tesz javaslatot az Országgyűlésnek a tartalék felosztására, előzetesen kidolgozva az elosztás újabb szempontjait.

-----STARTING---POINT---VEGE---