2016. évi CXLIV. törvény indokolása

a közlekedéssel összefüggő egyes törvények módosításáról

-----STARTING---POINT---ALTALANOS--- 

A használt jármű vásárlása biztonságának növelése érdekében egy új szolgáltatás, az ún. jármű életút adatszolgáltatás kialakításával lehetővé válik egy adott járművel kapcsolatos - több nyilvántartó szerv által nyilvántartott adatokból - releváns adatok lekérdezése egy egységes szolgáltató felületen keresztül. Az állampolgárok az adathoz egy felületen, egy adatigénylési folyamat keretén belül juthatnak hozzá díjmentesen. Ez teszi szükségessé a közúti közlekedésről szóló 1988. évi I. törvény, a közúti közlekedési nyilvántartásról szóló 1999. évi LXXXIV. törvény (a továbbiakban: Kknyt.), valamint a kötelező gépjármű-felelősségbiztosításról szóló 2009. évi LXII. törvény módosítását.

Tekintettel arra, hogy az ideiglenes rendszámtáblával ellátott járművek nincsenek forgalomba helyezve, ezért nincs róluk közhiteles központi nyilvántartás. Ennek hiányában azonban az ilyen rendszámtáblákkal ellátott járművekről, illetve a rendszámtábla jogosultjáról nincs lehetőség adatot szolgáltatni. Az ideiglenes rendszámtáblákról vezetett központi nyilvántartás létrehozásával a rendvédelmi szerveknek, a parkolási társaságoknak és az útdíjfizetésre jogosult szervezeteknek a jövőben lesz lehetőség adatot szolgáltatni az ideiglenes rendszámtáblák jogosultjairól, így várhatóan az ideiglenes rendszámtáblákkal elkövetett visszaélések is csökkennek.

Az Európai Hajózási Szövetség (EBU), az Európai Hajósok Szervezete (ESO) és az Európai Közlekedési és Szállítási Dolgozók Szövetsége (ETF) által kötött, a munkaidő-szervezés egyes szempontjainak a belvízi hajózási ágazaton belüli szabályozásáról szóló európai megállapodás végrehajtásáról szóló, 2014. december 19-i 2014/112/EU tanácsi irányelvnek (a továbbiakban: 2014/112/EU irányelv) való megfeleléshez szükséges a víziközlekedésről szóló 2000. évi XLII. törvény (a továbbiakban: Vkt.) módosítása.

Tekintettel a belvízi hajózással együtt járó különleges munka- és életkörülményekre az általánosan alkalmazandó, a munkaidő szervezés egyes szempontjairól szóló 2003/88/EK irányelv szabályaihoz képest a 2014/112/EU irányelv a hatálya alá tartozó munkavállalók esetében speciális szabályokat vezet be. E szabályok átültetéséhez biztosítani kell a munka törvénykönyvéről szóló 2012. évi I. törvény (a továbbiakban: Mt.) munkarenddel, a munkavállaló munkaidő-beosztásával, valamint munkaidejével és pihenőidejével kapcsolatos szabályaitól való eltérést, továbbá a munkavállaló egészségvédelmének javítását célzó intézkedések bevezetését a Vkt. módosításával.

A törvény pontosító jellegű kiegészítő rendelkezést is tartalmaz, amellyel egyértelművé kívánja tenni azt, hogy az állam tulajdonában lévő víziút, meder, parton lévő létesítmény és kapcsolódó ingatlanok, továbbá az országos közforgalmú kikötők létesítése, felújítása és fejlesztése, valamint az ezekkel összefüggő úszólétesítmény- és egyéb eszközbeszerzés és -felújítás az előzőek tulajdonosának, vagyonkezelőjének, működtetőjének vagy üzemben tartójának feladata. Az egyes projektek esetén - a tulajdonos, vagyonkezelő, működtető vagy üzemben tartó feladatainak elvonása, felülírása nélkül - a jogszabályban vagy kormányhatározatban kijelölt szervezet, mint az állam nevében és javára eljáró fejlesztési közreműködő is ellát fejlesztési feladatokat. A törvény ezzel összefüggésben módosítja a fejlesztési közreműködő meghatározását is.

A törvény a kisajátítási eljárások és a nemzetgazdasági szempontból kiemelt jelentőségű közlekedési infrastruktúra-beruházáshoz megvalósításához szükséges eljárások során fogalmaz meg egyszerűsítési szabályokat.

A vasúti közlekedésről szóló 2005. évi CLXXXIII. törvény (a továbbiakban: Vtv.) módosítása arra irányul, hogy a Magyarország területén található vasúti rendszerek biztonsági berendezéseire, műszaki adataira, stratégiailag fontos csomópontjaira, vasúti járművekre vonatkozó adatok ne legyenek bárki számára hozzáférhetőek.

A vasútnak nem minősülő egyéb kötöttpályás közlekedésről szóló 2015. évi CII. törvény módosítása rögzíti, hogy az egyéb kötöttpályás közlekedési rendszereknek mely esetekben és mit kell bejelenteni. Tekintettel arra, hogy az alsó kötélvezetési sífelvonók kivételével a többi egyéb kötöttpályás létesítmény esetén a tevékenység megkezdéséről és a tevékenység befejezéséről is van információja a közlekedési hatóságnak, ezért szükségtelen további bejelentési kötelezettséget előírni részükre, így nekik csak az üzemszünetelést kell bejelenteniük, míg az alsó kötélvezetésű felvonóknál mind a tevékenység megkezdését, mind szüneteltetését, mind pedig a tevékenységgel történő felhagyást be kell jelenteni.

A személyszállítási szolgáltatásokról szóló 2012. évi XLI. törvény (a továbbiakban: Sztv.) módosításának célja, hogy a Budapesti Közlekedési Központ Zrt. (a továbbiakban: BKK) által a Főváros közigazgatási határán kívül beszedett és a közlekedési szolgáltatóknak (Volánbusz Közlekedési Zrt., BHÉV Zrt.) átadott bevétel után a szolgáltatók igényelhessék a szociálpolitikai-menetdíj támogatást.

Az egyes közúti és vasúti közlekedéssel, valamint fogyasztóvédelemmel összefüggő törvények módosításáról szóló 2015. évi CCXXV. törvény módosítása a Kormány döntése alapján indokolt, amely szerint a Nemzeti Tengelysúlymérő Rendszernek képesnek kell lennie megállítás nélküli túlsúlyos járművek előszűrésére 2017. február 22-től és objektív bírságolásra 2017. szeptember 19-től, ezért szükséges a hatálybalépési időpontok módosítása.

-----STARTING---POINT---RESZLETES---

Az 1. és a 3. §-hoz

A POS terminálon keresztül történő fizetéssel kapcsolatos banki költségek díja az eljáró hatóságot terheli. A POS terminálon keresztül történő bankkártyás fizetés tehát abban az esetben valósítható meg az eljáró hatóságok költségvetését vagy a központi költségvetést érintő bevételkiesés nélkül, ha a megfizetéssel kapcsolatos költségeket áthárítjuk a bírságot megfizető személyre. Ennek a megalapozását szolgálja a módosítás, tekintettel arra, hogy a Magyarország gazdasági stabilitásáról szóló 2011. évi CXCIV. törvény 29. §-a alapján fizetési kötelezettséget előírni csak törvényben lehet, azaz a kapcsolódó költségek áthárításának megalapozásához törvényi szabályozás szükséges.

A 2. §-hoz

A módosítással lehetővé válik a közlekedési hatóság által vezetett közúti jármű előéleti nyilvántartásban szereplő, a közlekedési hatósági engedéllyel ellátott közúti járművek forgalomban tartásával kapcsolatosan keletkezett műszaki, környezetvédelmi, közlekedés biztonsági, javítási és karbantartási, gépjármű-felelősségbiztosítási, valamint a használatra jellemző egyes adatok informatikai platform keretében történő lekérdezése.

A 4. §-hoz

Technikai jellegű, szövegcserés módosítás.

Az 5. §-hoz

A módosítás meghatározza a jármű életút adatszolgáltatás és az adatszolgáltatás technikai lebonyolítását szolgáló rendszer, valamint az ideiglenes rendszámtáblák nyilvántartásának fogalmát.

A 6. §-hoz

A módosítás meghatározza az ideiglenes rendszámtáblák kiadásának alapjául szolgáló okiratok okmánytárba történő kötelező továbbítását, azok későbbi visszakereshetősége érdekében.

A 7. §-hoz

A módosítás kibővíti a közúti közlekedési nyilvántartást egy új résznyilvántartással, amely az ideiglenes rendszámtáblák és azok jogosultjainak nyilvántartása.

A 8. §-hoz

Szükséges törvényben szabályozni a járműre felszerelt kerékpártartó eszközre kiadott különleges rendszámtábla járműnyilvántartásban való szerepeltetését.

A 9. §-hoz

A módosítás az előzetes eredetiségvizsgálati nyilvántartás lekérdezhető elemévé teszi az előzetes eredetiség-vizsgálat dátumát, a vizsgálat során megállapított minősítést és az erről kiállított hatósági bizonyítvány sorszámát, valamint az eredetiségvizsgálatot lefolytató vizsgálóállomás megnevezését és címét.

A 10. §-hoz

A módosítás részletesen meghatározza az ideiglenes rendszámtáblák nyilvántartásának adattartalmát.

A 11. §-hoz

A módosítás szabályozza az ideiglenes rendszámtáblák nyilvántartásában nyilvántartott adatok kezelésének időtartamát.

A 12. §-hoz

A módosítás meghatározza a jármű életút adatszolgáltatás keretén belüli adatigénylés, mint mód alkalmazhatóságát, továbbá azon más ágazati törvényekben szereplő adatok körét, amelyeket a nyilvántartó más ágazati törvényben meghatározott nyilvántartó szervektől elektronikus úton szerez be az adatigénylés teljesítéséhez.

A 13. §-hoz

A módosítás célja, hogy a biztosítók a károsult járművekkel kapcsolatos nyilvántartási feladatok ellátása, valamint a gépjárműre vonatkozó kötelező gépjármű-felelősségbiztosítási ajánlat kockázat elbírálása, vagy a kártérítési igények jogosságának megállapítása céljából díjmentesen hozzáférhessenek a járművek járműnyilvántartásban szereplő adataihoz.

A 14. §-hoz

A módosítás célja, hogy a Kknyt.-ben meghatározott adatigénylő szervek részére történő adatszolgáltatást a nyilvántartó az új informatikai platform keretében is nyújthassa.

A 15-17. §-hoz

A módosítás az adatszolgáltatással összefüggő szabályokat tartalmazza, valamint meghatározza az informatikai platformon keresztül igényelhető adatok körét.

A 18. §-hoz

A rendelkezés - a közigazgatási hatósági eljárás és szolgáltatás általános szabályairól szóló 2004. évi CXL. törvény 2017. január 1-jén hatályba lépő új szabályozására tekintettel - megteremti az országos illetékességgel eljáró fővárosi és megyei kormányhivatal által első fokon meghozott hajózási hatósági döntéssel szembeni fellebbezés lehetőségét, ideértve a nemzetgazdasági szempontból kiemelt jelentőségűvé nyilvánított közlekedési beruházások esetét is.

A 19. §-hoz

A törvény az általános indokolásban bemutatott jogharmonizációs kötelezettség teljesítése érdekében megállapítja, hogy a munkavállalónak minden 2040 hajózással teljesített munkaórát követően joga van egy ingyenes egészségügyi szűrővizsgálatra. Az egészségügyi szűrővizsgálat belvízi hajós-orvosi vizsgálatokra jogosult orvos által a nemzeti egészségügyi rendszer keretében is elvégezhető.

A 20. §-hoz

Technikai jellegű módosítást tartalmaz, ugyanis elkülönítésre kerülnek a tengerészekre és a belvízi hajózási tevékenységet folytató úszólétesítmény utazó munkavállalóira vonatkozó munkaügyi rendelkezések.

A belvízi hajózással együtt járó különleges munka- és életkörülményekre figyelemmel a belvízi hajózási tevékenységet folytató úszólétesítmény utazó munkavállalói tekintetében az Mt.-től eltérő szabályokat tartalmaz. Figyelemmel arra, hogy a tengerészekre és a belvízi hajózási tevékenységet folytató úszólétesítmény utazó munkavállalóira vonatkozó munkaügyi rendelkezések elkülönülnek, technikai jellegű módosítás a Vkt. korábbi 43. §-a belvízi hajózási tevékenységet érintő részének áthelyezése.

A törvény meghatározza a belvízi hajózás, a belvízi hajózási vállalkozó, az éjszakai munka, a munkaidő, a nem hajós személyzet, a pihenőidő, a több műszakos tevékenység keretében foglalkoztatott munkavállaló, továbbá az utazó munkavállaló fogalmak jelentését az érintett szakaszok alkalmazásában.

A törvény előírja, hogy a munkáltatónak az egészséges és biztonságos munkavégzés, továbbá a közlekedésbiztonság követelményeire is figyelemmel kell elkészítenie az utazó munkavállaló munkaidő-beosztását.

A 2014/112/EU irányelvnek megfelelően a törvény rendelkezik arról, hogy munkaidőkeret alkalmazása esetén a munkaidőkeret tartama legfeljebb tizenkét hónap lehet. Előírja továbbá, hogy a munkaidőkeret átlagában a heti munkaidő a negyvennyolc órát nem haladhatja meg, amelynek során a rendkívüli munkaidőt is figyelembe kell venni.

A törvény meghatározza napi és a heti maximális munkaidőt, ezzel egyidejűleg különleges munkarend esetén az átlagos heti munkaidőt illetően négyhónapos időszakra vonatkozóan hetvenkét órás felső határt vezet be.

A belvízi hajózásban különböző munkaritmusok vannak. Sok esetben az utazó munkavállalók több, egymást követő napon dolgoznak az úszólétesítményen, hogy ebből kifolyólag bizonyos pihenőidőt otthon tölthessenek. A törvény meghatározza e tekintetben a felső határt, az egymást követő munkanapok száma legfeljebb harmincegy nap lehet.

A törvény meghatározza az 1:1 arányban történő munkavégzés szabályait, amely esetben a munkavállalónak ugyanannyi pihenőnapja van, mint munkanapja. Ebben a munkaritmusban bizonyos számú egymást követő munkanapot ugyanannyi pihenőnap követ. E szabálytól el lehet térni erre irányuló megállapodás esetén.

A fentieken túl a törvény előírja az egymást követő pihenőnapok minimális számának kiszámítási módját, amennyiben a munkaritmus szerint több a munkanap, mint a pihenőnap. Ezeket a pihenőnapokat közvetlenül az egymást követő munkanapok után kell biztosítani.

A munkavállalók egészségének és biztonságának védelme érdekében a törvény az időegységekben kifejezett pihenőidőt akként állapítja meg, hogy huszonnégy órás időszakonként tíz óra és a munkaidőkeret átlagában nyolcvannégy óra álljon rendelkezésre.

Az úszólétesítmény személyzetének munkaidejéről szóló fejezet alcímekre bontása miatt a törvény technikai jellegű módosításként a belvízi hajózási tevékenységet folytató úszólétesítmény utazó munkavállalóira vonatkozóan is tartalmazza a hajók üzemképességi vizsgálatai, a tűzvédelmi és mentőcsónak gyakorlatok és az egyéb gyakorlatok pihenőidő figyelembevételével történő megszervezésének szabályozását.

A törvény az éjszakai munkaidő felső határát hétnapos időszakonként negyvenkét órában állapítja meg.

Az úszólétesítmény személyzetének munkaidejéről szóló fejezet alcímekre bontása miatt a törvény technikai jellegű módosításként a belvízi hajózási tevékenységet folytató úszólétesítmény utazó munkavállalóira vonatkozóan is tartalmazza a havária vagy más úszólétesítmény mentése esetén elrendelt rendkívüli munkavégzés tekintetében a normál üzemelési körülmények helyreállítását követő megfelelő pihenőidő biztosításának kötelezettségét.

Az úszólétesítmény személyzetének munkaidejéről szóló fejezet alcímekre bontása miatt a törvény technikai jellegű módosításként új alcímben fogja össze a hatósági ellenőrzésre vonatkozó szabályokat, amelyek a tengerészekre és a belvízi hajózási tevékenységet folytató úszólétesítmény utazó munkavállalóira is vonatkoznak. A törvény a fentieken túl a meglévő szabályozást kiegészíti azzal, hogy a hajózási hatóság a munkavállalókat védő rendelkezések megsértőit bírság megfizetésére kötelezheti.

A 21. §-hoz

A törvény előírja, hogy a munkaidőre vonatkozó rendelkezések betartásának ellenőrzése érdekében minden munkavállaló napi és heti munkaidejéről nyilvántartást kell vezetni, melynek jóváhagyott másodpéldányát kihajózáskor át kell adni a munkavállaló (kölcsönzött munkavállaló esetén a kölcsönbeadó) részére. A munkavállalónak a nyilvántartás másodpéldányát egy évig meg kell őriznie. Mindezen túl a nyilvántartást a kihajózásig (legkésőbb a következő hónap végéig) meg kell őrizni a fedélzeten.

A törvény előírja továbbá, hogy a nyilvántartást a felelős hajóvezetőnek, valamint az utazó munkavállalónak kihajózáskor (legkésőbb a következő hónap végéig) közösen ellenőrizniük kell, és aláírásukkal igazolni kell azok helyességét.

A törvény meghatározza a nyilvántartásba feljegyzendő minimális adatokat.

A 22. §-hoz

Az úszólétesítményen a munkarendre, a munkavállaló munkaidő-beosztására, valamint munkaidejére és pihenőidejére vonatkozó rendelkezések megsértőinek hatékony és visszatartó erejű szankcionálása érdekében a törvény a hajózási hatóság számára bírság kivetését teszi lehetővé.

A 23. §-hoz

A törvény Vkt. 78/A. §-át kiegészítő rendelkezése pontosító jellegű. Egyértelművé kívánja tenni azt, hogy az állam tulajdonában lévő víziút, meder, parton lévő létesítmény és kapcsolódó ingatlanok, továbbá az országos közforgalmú kikötők létesítése, felújítása és fejlesztése, valamint az ezekkel összefüggő úszólétesítmény- és egyéb eszközbeszerzés és -felújítás az előzőek tulajdonosának, vagyonkezelőjének, működtetőjének vagy üzemben tartójának a feladata. Az egyes projektek esetén - a tulajdonos, vagyonkezelő, működtető- vagy üzemben tartó feladatainak elvonása, felülírása nélkül - a jogszabályban vagy kormányhatározatban kijelölt szervezet, mint az állam nevében és javára eljáró fejlesztési közreműködő is ellát fejlesztési feladatokat.

A 24. §-hoz

Pontosításra kerül, hogy a fejlesztéssel érintett közmű üzemeltetőjével és tulajdonosával a fejlesztési tevékenység során szükséges eljárás és elszámolás nem csak a fejlesztési közreműködőre, hanem az állam tulajdonában lévő víziút, meder, parton lévő létesítmény és kapcsolódó ingatlanok, továbbá az országos közforgalmú kikötő tulajdonosára, vagyonkezelőjére, működtetőjére, valamint üzemben tartójára egyaránt vonatkozik.

A 25. §-hoz

A 2014/112/EU irányelvnek való megfelelést szolgálja.

A 26. §-hoz

A hazai természetes vizekben lévő őshonos halállomány a Magyar Állam tulajdona, nemzeti kincs, amelynek hatékony védelme kiemelten fontos feladat. Ahhoz, hogy ennek a kívánalomnak megfelelő színvonalon eleget lehessen tenni, fontos a Vkt. módosítása, hiszen a tapasztalatok azt mutatják, hogy az illegális halfogást végzők a legmodernebb technikai eszközökkel vannak felszerelve, amely a vízijárműveikre is igaz. Amennyiben a halászati őri tevékenységet végzők nem képesek a fenti törvény által említett vízterületeken a - belső égésű motor hiányában - megfelelő gyorsaságú helyváltoztatásra (erre a jelenleg kapható elektromos motorok nem alkalmasak), akkor a meglepetésszerű intézkedés és a tettenérés szinte lehetetlenné válik. A fenti módosítás olyan szigorú előzetes képzettségi követelmények meglétét írja elő, amellyel teljes mértékben kizárja azt, hogy a törvénymódosítással megszaporodjon azon esetek száma, hogy a szóban forgó vízterületeken ilyen módon legalizáltan, de nem az engedély alapját jelentő tevékenységre használjon valaki belső égésű motorral hajtott kishajót. Ennek biztosítéka, hogy a g) pontban leírt jogosítvánnyal csak az országos hatáskörrel rendelkező Állami Halőrzési Szolgálat tagjai rendelkeznek (jelenleg a NÉBIH alkalmazásában álló 10 fő, illetve a NÉBIH elnöke által megbízott kormánytisztviselők).

A 27. §-hoz

A fogalom meghatározások között szereplő pályahálózat-működtető meghatározását egészíti ki a vagyonműködtetési tevékenységgel.

A 28. §-hoz

A Vtv. 25. §-ában az állam és a vasúti társaságok közötti szerződések szabályait az állami vagyontörvényben meghatározott vagyonműködtetési szerződéssel módosítja.

A 29. §-hoz

A Vtv. 44. § (4) bekezdésének kiegészítése tartalmazza a vagyonkezelés mellett az új vagyonműködtetési tevékenységre történő hivatkozást.

A 30. §-hoz

A Vtv. új, 83. §-a a vasúti pályákkal és járművekkel kapcsolatos adatok hozzáférhetőségének körét korlátozza, mivel az nemzetbiztonsági kockázatokat rejt, ha azt bárki teljes egészében megismerheti. Erre tekintettel a Vtv. meghatározza azt, hogy mely műszaki adatokat hogyan lehet megismerni az információs önrendelkezési jogról és az információ szabadságról szóló törvény szabályaival összhangban.

A 31. §-hoz

Szövegcserés módosításokat tartalmaz.

A 32. §-hoz

Hatályon kívül helyező rendelkezést tartalmaz a vagyonműködtetési szerződés és tevékenység kiegészítésre tekintettel.

A 33. §-hoz

A törvény alapján felhatalmazást kap a Kormány, hogy rendeletben állapíthatja meg a közlekedési infrastruktúra-beruházás megvalósításához szükséges legfeljebb 200 méter szélességű területsávot vagy nyomvonalat. Amennyiben a közlekedési infrastruktúra-beruházás megvalósításához környezetvédelmi engedély szükséges, a rendelet kiadására a környezetvédelmi engedély jogerőre emelkedését követően kerülhet sor. Az építési engedély kiadásának és az építési tevékenység végzésének a feltétele nem a településrendezési eszközökkel, hanem a rendelettel való összhang megléte. A településrendezési eszközöknek a közlekedési infrastruktúra-beruházással való összhangját azonban ebben az esetben is meg kell teremtenie az érintett helyi önkormányzatnak, legkésőbb a közlekedési infrastruktúra-beruházás végleges vagy ennek hiányában ideiglenes forgalomba helyezését követő 6 hónapon belül.

A 34. §-hoz

A rendeletben megállapítható nyomvonal szélességét a törvény az egyes nyomvonalas infrastruktúrák sajátosságai alapján állapítja meg. Így gyorsforgalmi út tengelyétől számított legfeljebb 100-100 méter, egyéb közút tengelyétől számított legfeljebb 50-50 méter, vasút tengelyétől számított legfeljebb 100-100 méter, kerékpárút esetén 25-25 méter széles területsáv jelölhető ki. A törvény rendelkezik az építési korlátozásokról, a védettség időtartamáról, a korlátozással arányos kártalanítási kötelezettségről, továbbá lehetőséget biztosít egyes építési tevékenységek közlekedési hatóság engedélyével történő elvégzésére.

A 35. §-hoz

Felhatalmazást kap a Kormány a nemzetgazdasági szempontból kiemelt jelentőségű közlekedési infrastruktúra-beruházás megvalósításához szükséges területsávot vagy nyomvonalat rendeletben állapíthassa meg.

A 36. §-hoz

A törvényben szereplő, a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény módosításait a törvény hatályba lépésekor folyamatban lévő eljárásokban is alkalmazni kell.

A 37. §-hoz

A törvény a kisajátításról szóló 2007. évi CXXIII. törvényben (a továbbiakban: Kstv.) fogalmaz meg egyszerűsítési szabályokat, többek között a szakértő kirendelésével, a szakértői vélemények elkészítésével összefüggésben, érintve a szakértő kirendelése iránti eljárás szabályainak módosítása révén a szakértői véleménnyel érintett ingatlanok tulajdonosainak, használóinak jogát, kötelezettségét. A módosítás célja, hogy a kisajátítási eljárás során az ingatlan tulajdonjogának elvonásáért olyan kártalanítás összeg kerüljön a szakértő bevonásával megállapításra, amely az ingatlan tényleges - a közérdekű célok megvalósítása érdekében történő övezeti besorolástól független - valós értékét tükrözi.

Így elkerülhető, hogy az övezeti módosítás következtében esetlegesen felszabályozott ingatlanért a kisajátítást kérőnek a ténylegesnél magasabb kártalanítási összeget kelljen megfizetnie. A kisajátítással érintett ingatlan tulajdonosainak is fokozottan érvényesül a Kstv. 9. §-ában és az Alaptörvényben is rögzített azon alapvető joga, hogy a tulajdonjoga elvonásáért teljes, azonnali és feltétlen kártalanítás illeti meg, mivel az övezeti előírások változása miatt felmerülő esetleges értékcsökkenést nem az épített környezet alakításáról és védelméről szóló 1997. évi LXXVIII. törvény 30. §-a által szabályozott hosszadalmas külön eljárásban kell érvényesítenie.

A módosítás az alkotmányos követelményeknek megfelelő átmeneti rendelkezéssel egyértelművé teszi, hogy az ingatlan értékelésének új szabályát csak a hatályba lépést követően indult ügyekben (ideértve azt is, ha előzetesen kirendelt szakértő véleményét használják fel a kisajátítási eljárásban) kell alkalmazni.

A 38. §-hoz

A bürokráciacsökkentés keretében történt korábbi törvénymódosításnak az volt a célja, hogy a kisajátítási eljárásban - élve a Ket. 40. § (5) bekezdésében szereplő lehetőséggel - az ügygondnokot a gyámhatóság helyett a kisajátítási hatóság maga rendelhesse ki. Ugyanakkor az esetlegesen szükséges eseti gondok kirendelését továbbra is a gyámhatóság hatáskörében indokolt meghagyni, mert az eseti gondok- rendelés erősen összefügg a gondnoksággal, a cselekvőképtelen vagy a cselekvőképességében részlegesen korlátozott nagykorú személy törvényes képviseletének biztosításával. Ezért a törvény szétválasztja az ügygondnok és az eseti gondnok kirendelésének esetkörét és az utóbbit visszahelyezi a gyámhatóság hatáskörébe.

A törvény indoka, hogy sok időt vesz el, hogy a hatóságnak be kell várnia a tértivevények visszaérkezését, és egy több száz tulajdonosos ingatlan esetében ezek egyesével történő vizsgálata nagy időigényű. Ezért a törvény három tárgykörben történő értesítés esetére nem tértivevényes, hanem ajánlott levélben történő kézbesítést ír elő. Egyúttal további szabályként előírja e végzések kisajátítási hatóság honlapján történő közzététellel hirdetményi úton való közlését is.

A törvény csak az érdemi joghatással nem rendelkező értesítésekre terjed ki. Az ajánlott módon történő kézbesítés - mint könyvelt, személyes átvételt igénylő küldeményként való kézbesítés - is biztosítja azt, hogy a feladó kisajátítási hatóság - a levél visszaérkezésével - továbbra is értesül arról, ha a címen történő kézbesítéssel probléma akad (pl. címzett ismeretlen vagy ismeretlen helyre költözött), vagyis e kézbesítési mód alkalmazása esetén is meg tudja állapítani a hatóság, ha pl. az ügyfél részére ügygondnok-rendelés szükséges.

A 39. §-hoz

Felesleges eljárási cselekmények elvégzését, és így az eljárás elhúzódását okozhatja a Kstv. 25. § (2) bekezdésének - egyes kisajátítási hatóságok gyakorlatában tapasztalt - olyan értelmezése, mely szerint a törvény megköveteli, hogy a szakértő kirendelésével egyidőben történjen meg a tárgyalást kitűzése is. Ugyanis a szakértő kirendelésekor sokszor nem lehet előre meghatározni, hogy ténylegesen mikor érkezik be a szakértői vélemény, és ezért ha a szakvélemény nem érkezik meg a tervezett időben, akkor az ügyfelek a tárgyalás előtt már nem, vagy csak közvetlenül a tárgyalás előtt kapják azt meg, mely nem teszi lehetővé a szakvélemény áttanulmányozását, és így új tárgyalás kitűzése válik szükségessé. Az is előfordulhat, hogy a hatóság még az ügyfeleknek való kiküldés előtt a szakvélemény kiegészítését rendelné el, erre azonban a kitűzött tárgyalási időpont már nem adna lehetőséget, továbbá a nem megfelelő szakvéleményt az ügyfelek is kifogásolják, ezért a kitűzött tárgyalás elhalasztását vagy újabb tárgyalás kitűzését kell elrendelni.

Mindezek alapján a kisajátítási hatóságok munkájának a könnyítése, a kisajátítási szabályoknak az adott ügy körülményeihez igazíthatóan való alkalmazása érdekében a nem teljesen egyértelműen megfogalmazott szabály módosításával célszerű világossá tenni, hogy a tárgyalást nem szükséges a szakértő kirendelésével egyidőben kitűzni, hanem annak az adott ügy körülményei szempontjából optimális időben történő meghatározásáról a hatóság dönthet.

A módosítás továbbá elhagyja a rendelkezésből a szakértői véleménynek a kisajátítási hatóságnál való megtekintéséről szóló tájékoztatást, mert a rendelkezés már tárgytalan, ugyanis az időközben módosult 26. § (1) bekezdés értelmében a szakértői véleményt a kisajátítási hatóság minden ügyfél részére megküldi.

A 40. §-hoz

A gyorsítás érdekében a törvény kimondja, hogy a kisajátítás jogalapjának a vitatása esetén is csak akkor lehet a bírósági felülvizsgálat során a végrehajtást (és így a tulajdonos kiköltözési kötelezettségét) felfüggeszteni, ha az ingatlanon építmény áll fenn. Ebből következőleg az építménnyel nem rendelkező ingatlan esetében a végrehajtás felfüggesztésének nincs helye. Ezt az támasztja alá, hogy építmény nélküli ingatlan esetében ember, állat, tárgyi eszköz stb. kiköltöztetésének, elhelyezésének kérdése nem merül fel, továbbá ha adott esetben a beruházás érdekében a termést, növényzetet elpusztítják, akkor sem éri anyagi kár a tulajdonost, mert a lábon álló termény, növényzet értéke egyébként már részét képezi a megítélt kártalanításnak. Végül jelzendő, hogy a végrehajtás a gyakorlatban várhatóan nem fog problémát okozni, mert rendkívül kicsi az esélye annak, hogy „vissza kell fordítani” a kisajátítást, vagyis hogy a bíróság végül azt állapítja meg, hogy nem áll fenn a jogalap és így kisajátításnak nincs helye.

A 41. §-hoz

A téves értelmezések elkerülése érdekében a rendelkezés egyértelművé teszi, hogy a szakértő előzetes kirendelése iránti eljárásban kizárólag a kirendelés iránti kérelmet benyújtó kisajátítást kérő minősül ügyfélnek. Ezen eljárás célja ugyanis kizárólag az, hogy lehetővé tegye a későbbi kisajátítási eljárásban felhasználható szakértői vélemény előzetes elkészítését. Ebből egyértelmű, hogy az eljárás nem irányul döntésre, mely érintené mások, így különösen a szakértői véleménnyel érintett ingatlanok tulajdonosainak, használóinak jogát vagy kötelezettségét. Mivel a szakvélemény ebben az eljárásban érdemben nem fejt ki joghatást, nem szolgál hatósági döntés alapjául (mert nem is születik hatósági döntés), ezért az ingatlan tulajdonosai ebben az eljárásban csupán „szemletárgy-birtokosnak” minősülnek (az, hogy a kisajátítást kérő esetlegesen e szakvéleményben szereplő összeg alapján tesz vételi ajánlatot a tulajdonosok számára, a tulajdonosokat nem teszi ügyféllé az előzetes kirendelési eljárásban). A tulajdonosok ügyféllé akkor válnak, mikor megindul a kisajátítási eljárás, és abban a szakértői vélemény felhasználásra kerül a kártalanítás megállapításához. Ezért a szakvélemény tulajdonosok általi véleményezésére sem az előzetes kirendelési szakaszban, hanem a kisajátítási eljárásban kerülhet sor, ahol a hatósági döntést megalapozó szakvéleményt a hatóság illetve az ügyfelek észrevételezik és az esetleges módosítások és kiegészítések nyomán kialakul a hatóság számára is megfelelő, a döntés alapját képező szakvélemény.

A 42. §-hoz

A Kstv. 32. § (1) bekezdés f) pont módosításához, és a most megállapított 9. § (4) bekezdéséhez kapcsolódó átmeneti rendelkezések.

A 43. §-hoz

A szakértői véleménynek a kisajátítási hatóság részére történő megküldése és a tárgyalás között legalább 10, legfeljebb 15 napnak kell eltelnie, mely időköz arra szolgál, hogy az ügyfelek a tárgyalásig át tudják tanulmányozni a hatóság által részükre továbbított szakértői véleményt. Ugyanakkor az egyszerűbb megítélésű ügyekben a minimális 10 napos időtartam helyett elegendő 5 napot meghatározni az áttanulmányozás minimális idejére, ezért a törvény a tárgyalást megelőző időköz minimális időtartamát 10 napról 5 napra csökkenti.

A Kstv. 32. § (1) bekezdés f) pont módosításához kapcsolódó pontosítás, mely azzal teremt összhangot, hogy az f) pont módosítása szerint nem minden olyan közigazgatási perben lehet majd a végrehajtást felfüggeszteni, melyben a kisajátítás jogalapját is vitatják, hanem ennél szűkebb körben (csak a felépítményes ingatlanok esetében).

A 44. §-hoz

A rendelkezés hatályon kívül helyezi a szakértői vélemény formáját és tartalmát meghatározó külön jogszabályra utaló szabályt. A rendelkezés ugyanis - mivel csak utalást tartalmaz - érdemi normatartalommal nem rendelkezik. Az igazságügyi szakértők tevékenységét az igazságügyi szakértőkről szóló 2016. évi XXIX. törvény (Szaktv.) teljes körűen szabályozza. A Szaktv. alapján a szakértői tevékenység kereteit jogszabályi szinten egyrészt maga a Szaktv., másrészt a Szaktv. végrehajtási rendeletei határozzák meg. A szakértői tevékenység másik alapját pedig a szakmai szabályok képezik, melyeket a Magyar Igazságügyi Szakértői Kamara alakít ki, szakértői módszertani levelek, szakmai iránymutatások, valamint képzések és egyéb szakmai támogatás által.

A 25. § (2) bekezdés módosításával összefüggő módosítás elhagyja a rendelkezésből a szakértői véleménynek a kisajátítási hatóságnál való megtekintéséről szóló tájékoztatást, mert a rendelkezés már tárgytalan, ugyanis az időközben módosult 26. § (1) bekezdés értelmében a szakértői véleményt a kisajátítási hatóság minden ügyfél részére megküldi.

A 45. §-hoz

A módosítás megteremti a kötvénynyilvántartó kötelezettségét arra, hogy az ideiglenes rendszámtáblákhoz köthető adatváltozásról értesítse a biztosítót.

A 46. §-hoz

A módosítás kibővíti a kötvénynyilvántartás fogalmát, és meghatározza az ideiglenes rendszámtáblákkal kapcsolatban nyilvántartandó adatok körét.

A 47. §-hoz

A módosítás megteremti az adatigénylési lehetőséget a kötvénynyilvántartásból a biztosítási kockázatviselés tényére vonatkozóan - a jármű életút adatszolgáltatás céljából - a központi közúti közlekedési nyilvántartó szerv részére, meghatározva annak módját.

A 48. §-hoz

A módosítás kibővíti a biztosító értesítési kötelezettségét az ideiglenes rendszámtáblákra vonatkozóan.

A 49-50. §-hoz

A módosítás kibővíti a kárnyilvántartás adatkörét a károsult járművel kapcsolatos adatokkal, meghatározza annak kezelésének és az adatok átadásának módját.

Az 51. §-hoz

A módosításra a MABISZ elkülönült szervezeti egysége működésének pontosítása céljából van szükség.

Az 52. §-hoz

A fővárosi elővárosi közlekedés megrendelése (Volánbusz Közlekedési Zrt., B-HÉV Zrt.) Állam általi visszavételének időpontjában a technológiai adottságok korlátozzák a jelenlegi értékesítési, elszámolási rendszer megváltoztatását. Ennek következtében a termékértékesítés a BKK és a szolgáltató között szerződéses (bizományosi vagy viszonteladói konstrukció) formában valósul meg tervezetten.

Ebben a konstrukcióban az Sztv. 33. § (4) bekezdés c) pontja akadályt képez a szociálpolitikai menetdíj-támogatás igénylésében. E szerint nem vehető igénybe szociálpolitikai menetdíj-támogatás a nevelési-oktatási vagy gyermekvédelemi szakellátási feladatot ellátó intézménnyel (továbbiakban együtt: intézmény) jogviszonyban álló gyermek, tanuló, ellátott részére - az állami intézményfenntartó központ (a továbbiakban: Központ) által fenntartott intézmény esetében a Központ, egyéb esetben az intézmény vagy annak fenntartója által történő vásárlások kivételével - a jogi személyek és a jogi személyiséggel nem rendelkező szerveztek által vásárolt jegyek bérletek után.

Mivel a technológiai korlátok következtében a jelenlegi struktúrában, változatlanul a BKK értékesít és a BKK jogi személynek minősül, az elővárosi közlekedési szolgáltató (VOLÁNBUSZ Közlekedési Zrt., illetve HÉV társaság) nem veheti igénybe a szociálpolitikai menetdíj támogatást.

A probléma feloldására az Sztv. 33. § (5) bekezdés kiegészítése kínál megoldást, amely esetében a kivételként kezelt nemzeti mobilfizetési szervezet mellé felvételre kerül a közlekedésszervező is. A módosítás minden érintett szereplő számára előnyös és senki felé nem hátrányos.

Az 53-54. §-hoz

Annak érdekében, hogy az alsó kötélvezetésű sífelvonó tevékenységéről a közlekedési hatóság teljes körű képet kapjon, ugyanakkor az alsó kötélvezetésű sífelvonók adminisztrációs terhei ne növekedjenek, szükséges nem csak a tevékenység megkezdésének bejelentését, de a szüneteltetést és a tevékenységgel való felhagyás esetén is bejelentési kötelezettséget előírni.

Az adminisztrációs terhek csökkentése érdekében a többi kötöttpályás létesítmény esetén elég csak az üzemszünetet bejelenteni, hiszen a tevékenység és a tevékenység felhagyásának a ténye egyéb jogszabály alapján is tudomására jut a közlekedési hatóságnak.

Az 55. §-hoz

Az Ekpt. 24. § (2) bekezdés b) és f) pontja tartalmában megegyezik egymással, viszont az f) pont egy kicsit részletesebb, erre tekintettel indokolt a b) pontot hatályon kívül helyezni.

Az 56-57. §-hoz

A Kormány döntése alapján a Nemzeti Tengelysúlymérő Rendszernek képesnek kell lennie megállítás nélküli túlsúlyos járművek előszűrésére 2017. február 22-től és objektív bírságolásra 2017. szeptember 19-től, ezért szükséges a hatálybalépési időpontok módosítása.

Az 58. §-hoz

A hatálybalépésre vonatkozó rendelkezést tartalmazza.

-----STARTING---POINT---VEGE---

Az 59. §-hoz

Jogharmonizációs záradék.