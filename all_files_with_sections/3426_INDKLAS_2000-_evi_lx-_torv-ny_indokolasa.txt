2000. évi LX. törvény indokolása

a foglalkoztatásból és a foglalkozásból eredő hátrányos megkülönböztetésről szóló, a nemzetközi munkaügyi konferencia 1958. évi 42. ülésszakán elfogadott 111. számú Egyezmény kihirdetéséről

Indokolás

A Nemzetközi Munkaügyi Szervezet alapvető jogokat biztosító egyezményei közül a foglalkoztatási jogviszony során történő megkülönböztetés általános tilalmát tartalmazza az 1958. június 25-én elfogadott 111. számú Egyezmény.

Az Egyezmény meghatározza a hátrányos megkülönböztetésnek minősülő eseteket és előírja, hogy a csatlakozó ország az ország belső körülményeinek és szokásainak megfelelően segítse elő az esélyek és bánásmód egyenlőségét a foglalkoztatás területén. Az Egyezmény 3. cikke felsorolja azokat az intézkedéseket, amelyek végrehajtására és megvalósítására az Egyezmény aláírásával a csatlakozó állam kötelezettséget vállal.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1961. június 20. napján ratifikálta. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a tagállam megerősítő okiratát nyilvántartásba vették. Ennek megfelelően Magyarországon rendelkezéseit 1962. június 20. napjától kell alkalmazni.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-nak első bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.