2007. évi CII. törvény indokolása

a szak- és felnőttképzést érintő reformprogram végrehajtásához szükséges törvények módosításáról

-----STARTING---POINT---ALTALANOS--- 

A Kormányprogram, az Új Magyarország fejlesztési terv (ÚMFT), annak operatív programjai (Társadalmi megújulás - TÁMOP -, Társadalmi infrastruktúra - TIOP - operatív programok), és az Államreform Bizottság által elfogadott szak- és felnőttképzési reformok szükségessé teszik a szakképzésről szóló 1993. évi LXXVI. törvény (a továbbiakban: Szt.), a felnőttképzésről szóló 2001. évi CI. törvény (a továbbiakban: Fktv.), valamint a szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény (a továbbiakban: Szht.) módosítását.

A szak- és felnőttképzési reformjavaslatokat tartalmazó dokumentumokban a szakképzésnek és a felnőttképzésnek a munkaerő-piaci igényekkel való összehangolása érdekében legfontosabb elemként a szakképző intézmények és a fenntartói döntések integrációja, ezen belül a térségi integrált szakképző központok (TISZK) új koncepciója, a szakképzési kapacitásszabályozás törvényi hátterének megteremtése, a pályaválasztás, pályaorientáció és pályakövetés rendszerének kialakítása, továbbá a szakmai vizsgák ellenőrzésének komplex rendszere szerepel.

-----STARTING---POINT---RESZLETES---

Az 1. §-hoz

A módosítás a szakképzésben közreműködők teljes körére kiterjedő jogszabályi háttér megteremtésére irányul.

A 2. §-hoz

A módosítás a szakképzés intézményeinek teljes körére kiterjedő és a szakképzésben résztvevő intézmények létesítésének, fenntartásának és működtetésének szabályozásában az Szt. joghatályának megteremtésére és a törvényi szabályozás teljes körűségének megteremtésére irányul.

A törvénymódosítás célja továbbá a regionális munkaerő-piaci igényekhez igazodó, keresletvezérelt szakképzés kialakulásához szükséges intézményfejlesztés jogszabályi feltételeinek megteremtése. A szakképzési reformprogram része az új térségi integrált szakképző központok (TISZK) létrehozása, amelyek magukban foglalják a közoktatásról szóló 1993. évi LXXIX. törvény (a továbbiakban: Kt.) szerinti szakképzés-szervezési társulást, a szakképzésben részt vevő intézmények egy intézmény keretében történő fenntartását, a csak szakképzési évfolyammal és csak alapozó oktatással működő szakképző iskolák integrált szakképzési feladatellátását, és a szakképzés-szervezési társaságot is.

A törvénymódosítás szabályozza a szakképzés-szervezési társaság alapvető működésére vonatkozó szabályokat is, amely a térségi integrált szakképző központ feladatai ellátásának legrugalmasabb formája, tekintettel arra, hogy az intézményfenntartókon kívül részt vehetnek a létrehozatalában a gazdasági szereplők és a felsőoktatási intézmények is.

Az e modelleknek megfelelő TISZK-ek pályázhatnak az Új Magyarország fejlesztési terv Társadalmi megújulás (TÁMOP) és társadalmi infrastruktúra (TIOP) operatív programjai keretéből szervezeti átalakításukra, szakképzés-fejlesztésükre és infrastrukturális fejlesztésükre.

A 3. §-hoz

A módosítás az ellenőrzés komplex rendszerének kialakításához szükséges jogszabályi háttér megteremtésére irányul. Ahhoz, hogy a szakmai vizsgák szakmai ellenőrzésének általános szabályait - a szakképesítésért felelős miniszter egyetértésével - rendeletben lehessen szabályozni, a törvénynek erre irányuló felhatalmazó rendelkezést kell tartalmaznia. A szakmai vizsgák szakmai ellenőrzésére vonatkozó általános szabályozást a szakmai vizsgaszabályzat fogja tartalmazni.

A módosítás a központi képzőhelyek működési szabályait, az NFT I. keretében létrejött szerveződések szabályozott működési feltételei megteremtését biztosító rendelet megalkotására teremt felhatalmazást.

A módosítás a szakképzésért felelős miniszter irányítási tevékenységében együttműködők felelősségét jeleníti meg. Megteremti a regionális szakképzési koordináció helyét az irányítási rendszerben, továbbá a gazdaság szereplőivel és az intézményfenntartókkal való együttes felelősség megfogalmazására irányul.

A 4. §-hoz

A módosítás célja az Szt.-ben szabályozott iskolai rendszerű szakképzésre és a felsőoktatásról szóló 2005. évi CXXXIX. törvényben (a továbbiakban: felsőoktatási törvény) szabályozott felsőfokú szakképzésre vonatkozó szabályozás összhangjának megteremtése. A szakképzési program kidolgoztatásának és nyilvánosságra hozatalának előírásával átláthatóvá lehet, tenni a különböző felsőoktatási intézményekben folyó felsőfokú szakképzést úgy, hogy mindenki számára ajánlott tartalmi követelményeket határoznak meg a szakképesítésért felelős minisztériumok.

A módosítás a vizsgaellenőrzési rendszer jogszabályi hátterének megteremtésére irányul. A szakképesítésért felelős miniszterek számára a törvény lehetőséget biztosít arra, hogy a szakmai vizsgák szakmai ellenőrzésének részletes szabályait - ideértve az ellenőrzést folytató szerv, illetve intézmény meghatározását is - rendeletükben meghatározzák.

A módosítás a szakképesítésért felelős miniszter vizsgaellenőrzéssel kapcsolatos felelősségének iskolai rendszerű szakképzésre vonatkozó feladatainak ellenőrzésében való részvétel lehetőséget teremti meg.

Az 5. §-hoz

A módosítás az ellenőrzés komplex rendszerének kialakításához szükséges jogszabályi háttér megteremtésére irányul. A módosítás megteremti a lehetőségét a szakképesítésért felelős miniszter által vizsgaszervezési joggal feljogosított intézményekben folyó szakmai vizsgák hatósági ellenőrzésének. Figyelemmel az állami feladatellátásban résztvevő intézmények jogszabályban történő megjelenítésére - ideértve a kormányzati szervezetalakítással összefüggő törvénymódosításokról szóló 2006. évi CIX. törvényt is - vonatkozó kormányzati szándékra is, a hatósági ellenőrzésre jogosult szerv tényleges megnevezését, jelen törvény 13. §-ában szereplő felhatalmazás alapján kiadásra kerülő külön Kormányrendelet fogja tartalmazni.

A törvénymódosítás a vizsga hatósági ellenőrzésére vonatkozóan rendelkezik arról, hogy az ellenőrzést a közigazgatási hatósági eljárás és szolgáltatás általános szabályairól szóló 2004. évi CXL. törvény szerint kell lefolytatni.

A 6. §-hoz

A módosítás a moduláris szerkezetű szakmai és vizsgakövetelmények tartalmi elemeinek pontosítására és kiegészítésére irányul. A szakmai vizsgáztatás szabályainak a moduláris képzési szerkezethez illeszkedő átalakításához szükséges a szakmai és vizsgakövetelmény a szakmai vizsgára vonatkozó szabályozási elemekkel történő kiegészítése.

A 7. §-hoz

A módosítás célja, hogy a szakképesítésért felelős miniszternek lehetősége legyen arra, hogy az adott szakképesítés tekintetében - figyelembe véve az egyes szakképesítések eltérő sajátosságait és a munkaerő-piaci igényeket is - a szakmai és vizsgakövetelményben előírja a munkahelyi gyakorlat és a külföldi szakmai gyakorlat szakmai vizsga követelményeinek teljesítésébe történő beszámítását. Ha a szakmai és vizsgakövetelmény erre vonatkozóan rendelkezést tartalmaz, abban az esetben a szakmai vizsgabizottság köteles a felmentést megadni.

A 8. §-hoz

A módosítás célja, hogy a speciális szakiskolák mellett a készségfejlesztő speciális szakiskolákra, valamint a felzárkóztató oktatásra is kiterjessze a rész-szakképesítés megszerzésének lehetőségét, amely a Kt., Szt. és Szht. közötti koherencia megteremtését is szolgálja.

A 9. §-hoz

A módosítás célja a Kt. és Szt. terminológiai koherenciájának megteremtése annak érdekében, hogy a modulrendszerű képzés bevezetése Magyarországon hamarabb megtörténjen. A törvény kiegészül annak meghatározásával, hogy a szakképzés a szakképző évfolyamra történő továbbhaladással, felvétellel, illetve átvétellel kezdődik.

A módosítás megteremti továbbá az iskolai rendszerű szakképzésre és a felsőoktatási törvényben szabályozott felsőfokú szakképzésre vonatkozó szabályozás közötti összhangot.

A 10. §-hoz

A módosítással megvalósul a tanulói és a hallgatói szerződés egységes szabályozása.

A 11. §-hoz

Jelen törvény keretein belül az Fktv.-ben az állami foglalkoztatási szerv felnőttképzés vonatkozásában rögzített ellenőrzési jogköre kiterjesztésre kerül a gyakorlati foglalkozás ellenőrzésére vonatkozóan. E feladatukat a területileg illetékes gazdasági kamarák bevonásával látják el.

A módosítás a gazdasági kamarákról szóló 1999. évi CXXI. törvénnyel való összhang megteremtésére irányul.

A 12. §-hoz

A módosítás az egészségügyi alkalmasság, az eszköz- és felszerelési jegyzék, a feladatcsoport, a feladatprofil, a modulzáró vizsga, a munkahelyi gyakorlat, a pályaalkalmassági követelmény, a szakmai alkalmassági követelmény, a szakmai követelménymodul, a vizsgafeladat, a vizsgarész fogalmának egységes értelmezését tartalmazza hiánypótló jelleggel.

A 13. §-hoz

A módosítás az állami feladatellátásban résztvevő intézmények jogszabályban történő megjelenítésére vonatkozó kormányzati szándék figyelembevételével felhatalmazó rendelkezést tartalmaz a szakképesítésért felelős miniszter által vizsgaszervezési joggal feljogosított intézményekben folyó szakmai vizsgák hatósági ellenőrzésére jogosult szerv kijelölésére.

A 14. §-hoz

A jogalkalmazásban értelmezési problémát okozott, hogy milyen típusú oktatási tevékenységet kell felnőttképzési tevékenységnek tekinteni. A módosítás a felnőttképzési tevékenység meghatározásának pontosítását szolgálja annak érdekében, hogy egyértelművé váljon, hogy nem minősül felnőttképzési tevékenységnek - így felnőttképzési szerződést sem kell kötni - például, ha nyilvántartásba vett felnőttképzési intézmény megbízása alapján valamely személy, vagy szervezet csak óraadóként vesz részt a képzés lebonyolításában, vagy csak képzési modulok egy részét tanítja, illetőleg ha egy tanár különóra keretében felkészítő, felzárkóztató oktatási tevékenységet végez.

A törvény továbbá az egészségügyről szóló 1997. évi CLIV. törvényben szabályozott egyes felsőfokú szakirányú szakképzések, továbbképzések, illetve az alap- és középfokú egészségügyi szakképesítéssel rendelkezők - külön jogszabály alapján kötelező - továbbképzésének körét kivonja a törvény hatálya alól, tekintettel arra, hogy e képzésekre speciális, az egészségügyért felelős miniszter szabályozási kompetenciájába tartozó jogszabályok vonatkoznak.

A 15. §-hoz

A törvény a közoktatási intézmények felnőttképzési tevékenységéből származó nyereség felhasználásának - a Kt.-vel összhangban történő - szabályozására irányul.

A 16. §-hoz

A módosítás az állami foglalkoztatási szerv ellenőrzési jogkörét kiterjeszti annak vizsgálatára is, hogy a képző intézmény által szervezett képzések szerepelnek-e a nyilvántartásban, továbbá OKJ-s képzések esetén a gyakorlati foglalkozás ellenőrzésére vonatkozóan. Az iskolai rendszerű szakképzés szabályozásával összhangban a gyakorlati foglalkozás ellenőrzésében a területileg illetékes gazdasági kamarák is szerepet kapnak. A gyakorlati foglalkozás további szabályai az Fktv. felhatalmazása alapján kiadásra kerülő miniszteri rendeletben kerülnek rögzítésre.

A módosítás továbbá a törvény megszegőjével szemben az eddiginél súlyosabb szankciókat helyez kilátásba. A felnőttképzési intézmények jogkövető magatartásra való erőteljesebb ösztönzése érdekében az állami foglalkoztatási szerv által jogszabálysértés esetén jelenleg kiszabható bírság összegének alsó és felső határának növelését tartalmazza a módosítás, kiegészítve az ismételt jogszabálysértés esetén alkalmazandó felnőttképzési tevékenységtől történő egyéves eltiltással.

A 17. §-hoz

A módosítás elősegíti a felsőoktatási intézmények Fktv. szerinti akkreditációját. A törvény értelmében a felsőoktatási intézmények nyilvántartását vezető szerv által megküldött jegyzék szerinti, szakirányú továbbképzést, illetve költségtérítéses képzést folytató felsőoktatási intézmények számára a Felnőttképzési Akkreditáló Testület (FAT) - akkreditációs eljárás lefolytatása nélkül - adja ki az intézmény-akkreditációra vonatkozó tanúsítványt.

A 18. §-hoz

A törvény értelmében a felsőoktatási intézmények nyilvántartását vezető szerv által megküldött jegyzéken szereplő szakirányú továbbképzések, illetve költségtérítéses képzések esetében a FAT akkreditációs eljárás lefolytatása nélkül adja ki a program-akkreditációra vonatkozó tanúsítványt.

A 19. §-hoz

A módosítás a felnőttképzési szerződés tartalmi elemeinek több irányú kiegészítésére irányul.

A képzésben résztvevő érdekében kiemelten fontosnak tartjuk, hogy a felnőttképzési szerződésben az általa elvégezni kívánt képzésre vonatkozó minden információ megjelenjen, ezért a felnőttképzési intézmények nyilvántartásában a képzésre vonatkozóan szereplő adatokat, illetve általános, és nem az OKJ-ban szereplő szakképesítés megszerzésére irányuló szakmai képzés esetén az elsajátítható ismeretekre vonatkozó adatokat, továbbá a gyakorlati foglalkozásra vonatkozó alapvető információkat is szükségesnek tartjuk megjeleníteni a felnőttképzési szerződésben.

Tekintettel arra, hogy nemzeti, illetve európai uniós forrás terhére kizárólag akkreditált felnőttképzési intézmények támogathatóak, a képzésben résztvevő érdekében szükséges rögzíteni, hogy a támogatott intézménynek ezt a feltételt a támogatás teljes időtartam alatt biztosítania kell.

A 20. §-hoz

A jelenleg hatályos Fktv. szerint állami és európai uniós forrás terhére kizárólag intézményi akkreditációval rendelkező felnőttképzési intézmény számára nyújtható támogatás. Az intézmény-akkreditációnak a támogatás teljes időtartama alatt érvényesnek kell lennie. A módosítás a jelenlegi normaszöveg ez irányú pontosítására irányul.

A 21. §-hoz

A törvény a képzési alaprészből felnőttképzési célokra nyújtott támogatások tárgyában megkötendő szerződések tartalmi elemeinek a törvényben történő megjelenítésére irányul.

A 22. §-hoz

A törvény - a Kt. módosításával összhangban - a felnőttképzésben résztvevők egységes pályakövetési rendszerének kialakításához szükséges alapvető törvényi szabályozást teremti meg, illetve pontosítja.

Az állami és európai uniós források terhére támogatott képzések esetén a felnőttképzési intézményeknek a képzésben résztvevők vizsgaadatairól, a képzésben résztvevőnek a megszerzett szakképesítés, vagy egyéb kompetencia hasznosulásáról, a foglalkoztatónak a felnőtt által ellátott munkakörről kell - külön jogszabály szerint - adatot szolgáltatnia a pályakövetési rendszer működtetéséért felelős szerv számára.

A 23. §-hoz

A módosítás az Fktv. mellékletének a pontosítására, valamint a tanulói azonosító használatának az államilag támogatott felnőttképzésben felmenő rendszerben történő bevezetése miatt szükséges kiegészítésére irányul.

A 24. §-hoz

A hatályos törvény valamennyi, a felsőoktatási törvény hatálya alá tartozó - nem kellően definiált - gyakorlati képzés támogathatóságát lehetővé teszi.

A módosítással csak a felsőoktatási törvényben szabályozott felsőfokú szakképzés és a felsőoktatási alap- és mesterképzésről, valamint a szakindítás eljárási rendjéről szóló 289/2005. (XII. 22.) Korm. rendeletben meghatározott gyakorlatigényes alapképzési szak keretében folytatott gyakorlati képzés támogatása szerepel a szakképzési hozzájárulás céljaként. Ezzel összhangban a gyakorlati képzést szervezőknél történő költségek elszámolhatósága is kizárólagosan e gyakorlati képzésekkel kapcsolatban felmerült képzések költségeire szűkül.

A módosítás biztosítja továbbá az Szt.-vel és Kt.-vel való koherencia megteremtését.

A 25. §-hoz

A jogtechnikai jellegű módosítás a törvényben fennálló párhuzamos szabályozás megszüntetésére irányul. A törvény 2. §-ának (3) bekezdése szerint az egyéni vállalkozó átalányadó megfizetésével teljesíti hozzájárulási kötelezettségét, ezért az átalányadózó egyéni vállalkozó a hozzájárulásra kötelezettek alóli kivételként történő feltüntetése törlésre kerül.

Az egészségügyi szolgáltatók bérköltségének megosztására vonatkozóan tartalmaz egyértelmű szabályt a módosítás.

A 26. §-hoz

A fejlesztési támogatás nyújtásánál és a hozzájárulásra kötelezett befizetési kötelezettségeinél, továbbá az elszámolási határidőknél a törvény nem vette figyelembe, hogy a naptári évtől eltérő üzleti évet választó gazdálkodó szervezetek hátrányba kerülnek, ezért a módosítás az üzleti évhez köti az eddig tárgyévre vonatkozó kötelezettségeket.

A 27. §-hoz

Tartalmaz a módosítás egy jogtechnikai jellegű módosítást, amely a törvényben fennálló koherenciazavar megszüntetésére irányul.

Változik a fejlesztési támogatás nyújtására és fogadására vonatkozó szabályozás. A módosítást követően kizárólag a térségi integrált szakképző központban résztvevő szakképzést folytató intézményekben, felsőoktatási intézményekben a felsőfokú szakképzés és gyakorlatigényes alapképzési szak keretében, valamint speciális szakiskolában és készségfejlesztő szakiskolában folyó gyakorlati oktatás tárgyi feltételeinek fejlesztésére adható át a fejlesztési támogatás. Az intézményi támogatást - ahol ez lehetséges - felváltja a fenntartói finanszírozás. A törvény további korlátot szab a fejlesztési támogatás nyújtása tekintetében: csak azon fenntartónak, szakképzés-szervezési társulásnak, szakképzés-szervezési társaságnak adható át a fejlesztési támogatás, amelynek intézményében illetve intézményeiben a nappali rendszerű iskolai oktatásban résztvevő tanulóinak létszáma - az iskola hivatalos statisztikai jelentése szerint három tanítási év átlagában - legalább 1500 fő.

A fejlesztési támogatás a szakképző intézményekben jelenleg csak a tárgyi feltételek fejlesztésére, felhalmozási kiadásokra használható, valamint a fejlesztésből megvalósított eszközök közvetlen működtetési kiadásaira 15%-os mértékben.

A szakmai szervezetek, szakképző iskolák képviselői jelezték, hogy a szakképző intézményekben és a felsőoktatási intézmények felsőfokú szakképzésében szükséges az eszközök fejlesztésével egyidejűleg a szakképzés korszerűsítéséhez a tananyag- és taneszköz-fejlesztéshez való felhasználhatóság, amely biztosíthatja a komplex fejlesztés az intézményekben. Emellett a szakmai elméleti és gyakorlati tantárgyakat oktató tanárok, szakoktatók, gyakorlati oktatók akkreditált továbbképzéseken való részvételének támogatása is megvalósul a fejlesztési támogatásból. A módosítással a közvetlen működtetési kiadásokra történő felhasználása nő, a fejlesztési támogatás további 5%-ában lehetővé teszi a fejlesztési támogatásnak a tananyag- és taneszközfejlesztésre, akkreditált tanártovábbképzésre történő felhasználását.

A törvénymódosítás szerint a közös tulajdon, illetve közös használat költségeinek és kiadásainak az egyes hozzájárulásra kötelezetteknél való elszámolása csak számla alapján lehetséges, az így elszámolható költségek, kiadások szerepelnek már a törvényben, ezért halmozódást okozott a költségek elszámolásánál a közös megállapodással történő kötelezettségcsökkentés.

A törvénymódosítással a költség-hozzájárulás átadás-átvételének egy rendszerben való kezelését rögzítjük, hozzáigazítva a gyakorlathoz a törvényi szabályozást. A jelenlegi törvényi szabályozástól eltérően történt a hozzájárulási bevallások elszámoltatása, ugyanis a költség-hozzájárulásban részesített nem vehette figyelembe kötelezettségcsökkentő tételként azt a költséget (kiadást), amelyet részére a másik hozzájárulásra kötelezett a megállapodás alapján megtérített, vagyis az elszámolásában, bevallásában nem szerepeltethette ezt az összeget.

A módosítás részben jogtechnikai jellegű módosítás, a törvényi hivatkozást pontosítja, valamint megszünteti azt a koherenciazavart, hogy az éves szinten várható visszatérítési igényt végrehajtási rendeletben, a negyedéves szinten várható igényt viszont a törvényben rögzítjük. A módosítással az éves, negyedéves és havi szinten várható visszaigénylés mértékét egységesen a végrehajtási rendelet fogja szabályozni.

A módosítás az Szt. 2006. évi módosításával szigorított tanulószerződés-kötési kötelezettség finanszírozási oldalról történő szankcionálására irányul.

A 28. §-hoz

A törvénymódosítás az együttműködési megállapodás és a fejlesztési támogatásról szóló megállapodás törvényi szintű szabályozást igénylő tartalmi elemeinek a törvényben történő megjelenítésére irányul.

A 29. §-hoz

A módosítás szerint megváltozik azoknak az iskoláknak, intézményeknek a köre, akik fogadhatnak fejlesztési támogatást. A módosítást követően a térségi integrált szakképző központ keretei között működő szakképzést folytató intézményben illetve intézményekben folyó gyakorlati képzés folytatására fogadható fejlesztési támogatás, ha a térségi integrált szakképző központ keretei között működő szakképzést folytató intézmény nappali rendszerű iskolai oktatásban résztvevő tanulóinak létszáma - az iskola hivatalos statisztikai jelentése szerint három tanítási év átlagában - legalább 1500 fő. A speciális szakiskolák és a felsőoktatási intézmények - ha nem vesznek részt szakképzés-szervezési társaságban - térségi integrált szakképző központban történő részvétel nélkül is fogadhatnak fejlesztési támogatást.

A 30. §-hoz

A felsőoktatási intézmények tekintetében korlátozásra kerül az általuk fogadható fejlesztési támogatás mértéke, a módosítást követően az államilag finanszírozott gyakorlatigényes alapképzési szakon gyakorlati képzésben résztvevő hallgatónként legfeljebb a szakképzési évfolyamra megállapított szakképzési gyakorlati képzési normatíva háromszorosa fogadható.

A hatályos törvény csak a jogutód nélküli megszűnő hozzájárulásra kötelezett tekintetében határozta meg, hogy az alaprész pénzeszközeiből beszerzett tárgyi eszköz - a gyakorlati képzést azonos feltételekkel jogszerűen folytató - hozzájárulásra kötelezett részére történő átadása esetén mentesül az értékarányos befizetési kötelezettség alól. A módosítás a jogutódlás esetére történő szabályozással egészíti ki törvényt.

A 31. §-hoz

A törvénymódosítás a Kt., az Szt. és az Szht. koherenciájának megteremtését célozza, egyrészt a szakiskolában és szakközépiskolában folyó gyakorlati oktatás és képzés típusainak felsorolásával, másrészt a felsőoktatási intézményekben a felsőfokú szakképzés keretében és a gyakorlatigényes alapképzési szakon folytatott gyakorlati képzés támogathatóságának rögzítésével.

A módosítással bővülnek az MPA képzési alaprészének az oktatási és kulturális miniszter rendelkezési körébe tartozó része felhasználási jogcímei.

A 32. §-hoz

A törvénymódosítás a Nemzeti Szakképzési és Felnőttképzési Tanács (NSZFT) ajánlási jogát törli az alaprész decentralizált pénzügyi kerete prioritásai tekintetében. Az Szht. módosításával szűkül a decentralizált pénzügyi keret felhasználási lehetősége, csak a törvényben meghatározott beruházási célokra fordítható, pályázatot csak a törvényben meghatározott fenntartó és gazdálkodó szervezet nyújthat be, ezért nincs szükség arra, hogy még e mozgásteret is szűkítve tegyen ajánlásokat a Tanács a régiók számára felhasználási prioritásokra.

A módosítás bővíti az NSZFT jogkörét. Egyes szakképesítések esetén - különösen az agrárágazat egyes ágazat-specifikus szakképesítései tekintetében - nem, vagy csak nehezen állapítható meg a regionális munkaerő-piaci igény, ezért szükséges azon szakképesítések és szakképző intézmények meghatározása, amelyekben országos beiskolázással történhet a szakképzés. Ezen szakképesítések és szakképző iskolák meghatározás tekintetében - a szakképesítésért felelős miniszter javaslata alapján - az NSZFT döntési jogkört gyakorol.

A 33. §-hoz

A törvénymódosítás célja a régiók szakképzési kapacitásainak koordinációjához szükséges jogszabályi háttér megteremtése. A regionális fejlesztési és képzési bizottságok (RFKB) hatáskörének, státuszának, a gazdaság igényei közvetítésében való szerepének megerősítése, bővítése, a regionális fejlesztési tanácsokkal való együttműködési kötelezettség szabályozása változik a törvénymódosítással.

A törvénymódosítással megteremtődnek a régiók szakképzési szükséglete meghatározásához a gazdaság, illetve érdekképviseleteik aktív részvételéhez szükséges jogszabályi feltételek.

A törvénymódosítással az RFKB összetétele megváltozik, továbbá bevezetésre kerül a kamarai társelnök funkció.

A bizottságok összetétele a megnövekedett feladatkörnek és a döntési jogosítványaiknak megfelelően úgy módosul, hogy a gazdaság szereplői nagyobb szerepet kapnak.

A törvénymódosítás szerint a régiók szakképzési kapacitásainak koordinációját az RFKB-k látják el. Döntéshozó testületként átvesznek olyan feladatokat, amelyet korábban a szakképzésért és felnőttképzésért felelős miniszter látott el, ilyen például a képzési alaprész decentralizált kerete pályázatai alapján nyújtott támogatások odaítélése. A szakképzésért és felnőttképzésért felelős miniszter, illetve a szakképesítések tekintetében a szakképzésért felelős miniszter ágazati felelősségének regionális képviselőjévé válnak a bizottságok.

A 34. §-hoz

A módosítás célja, hogy csak azon szakképző iskolák és szakképzést folytató intézmények fenntartói kapjanak beruházási célú támogatást a szakképzési hozzájárulásból, amelyek térségi integrált szakképző központot hoznak létre a szakképzési feladatok koordinálására.

A módosítást követően csak a TISZK-ben résztvevő szakképzési feladatot ellátó intézmények, továbbá ezen intézmények tanulói gyakorlati képzésében részt vevő gazdálkodó szervezet kaphat beruházási célú támogatást. A speciális szakiskola és készségfejlesztő szakiskola, valamint felsőoktatási intézmény TISZK-ben történő részvétel nélkül is kaphat beruházási célú támogatást. Ugyanakkor a támogatás célját bővítjük ezen intézmények esetében a szakképzés-fejlesztést szolgáló tananyag- és taneszközfejlesztéssel, továbbá a szakmai elméleti és gyakorlati tantárgyakat oktató tanárok, szakoktatók, gyakorlati oktatók akkreditált továbbképzésével.

Az állami foglalkoztatási szerv ellenőrzési jogkörének - az Fktv. kereti között az OKJ-s képzések gyakorlati foglalkozásának ellenőrzésével történő - kiszélesítése miatt indokolt e feladatok ellátásához is elegendő mértékű, emeltebb összegű forrást biztosítania képzési alaprész terhére.

A moduláris szakképzés, az új szakmai és vizsgakövetelmények hatályba lépése jelentős mennyiségű szakmai kidolgozó fejlesztő és felkészítő tevékenységet igényel. Annak érdekében, hogy a szakképzés rendszere a gazdaság igényeit is figyelembe véve fejlődjön, elengedhetetlen a gazdasági szereplőket képviselő szervezetek, szakmai csoportok, szolgáltatók részvétele a szakképzés fejlesztésében, amelynek az MPA képzési alaprészből történő finanszírozhatóságát teremti meg a módosítás.

A 35. §-hoz

A törvénymódosítás a támogatási szerződés törvényi szintű szabályozást igénylő tartalmi elemeinek a törvényben történő megjelenítésére irányul.

A 36. §-hoz

A törvénymódosítás az Szt. és Szht. koherenciájának megteremtését biztosítja azzal, hogy a szakmai és vizsgakövetelményben szereplő, a gyakorlati képzéshez minimálisan szükséges eszközjegyzékre hivatkozik, továbbá a felsőoktatási intézményeknél pontosítja a felsőfokú szakképzés dokumentumainak megnevezését.

A 37. §-hoz

A mikro- és kisvállalkozás meghatározását a 2004. évi XXXIV. törvény a mérlegfőösszeghez és a foglalkoztatotti létszámhoz köti. A mérlegfőösszeg tekintetében nem kerül meghatározásra, hogy melyik év mérlegét vegye figyelembe a gazdálkodó szervezet a szakképzési hozzájárulás elszámolása tekintetében. A módosítás ennek pótlására irányul.

A foglalkoztatotti létszám tekintetében a módosítást követően az Szht. a szakképzési hozzájárulás elszámolhatósága szempontjából lehetőséget biztosít arra, hogy a mikro- és kisvállalkozások ne a más vállalkozáshoz való kapcsolódásával számított létszámot vegyék figyelembe.

A 38. §-hoz

A rendelkezés szerint a fejlesztési támogatást és a pályázat útján beruházási célú támogatást a fenntartó kaphatja. A létrejött 16 térségi integrált szakképző központnál nincs jogi személyiségű fenntartó, ezért azt a fenntartót kell támogatási szempontból fenntartónak tekinteni, amely fenntartó létrehozta a térségi integrált szakképző központot, illetve amely fenntartó koordinációs szerepet tölt be.

A 39. §-hoz

A módosítással a fejlesztési támogatás felhasználhatósága bővül, a tárgyi eszközökhöz elengedhetetlenül szükséges jogok és termékek elszámolása is lehetővé válik. A lefolytatott helyszíni ellenőrzések azt igazolták, hogy egyes gyakorlati képzésben alkalmazott tárgyi eszközök működtetéséhez szoftverek és a hozzá kapcsolódó licencek szükségesek, azonban a hatályos szabályozás ezek beszerzését nem tette lehetővé.

A 40. §-hoz

A módosítással lehetőség nyílik a fejlesztési támogatás fogadására akkor is, ha a TISZK keretei között működő szakképzést folytató intézményekben nappali rendszerű iskolai oktatásban tanulók létszáma nem éri el az 1500 főt. A szabályozással a szakképzésért és felnőttképzésért felelős miniszter - NSZFT javaslata alapján meghozott - egyedi döntése alapján legfeljebb 15%-kal kevesebb tanulólétszám esetén is lehetőség nyílik fejlesztési támogatás fogadására.

A 41. §-hoz

A hatályos szabályozás tágabban értelmezhetően fogalmazza meg az útiköltség-térítést, ezért a törvénymódosítás pontosítja az oktatók, szakoktatók esetében az útiköltség-térítést, így a módosítást követően csak a munkába járás útiköltség-térítése lesz elszámolható.

A módosítással a végrehajtási rendeletben szabályozott, az elszámoláshoz alkalmazott hallgatói átlaglétszám szerinti arányosítást törvényi szintre emeltük ugyanúgy, ahogyan a tanulói átlaglétszámhoz viszonyítva számolható el a törvény szerint az oktatók, szakoktatók díjazása.

A törvény mellékletének új pontja alapján a főállású oktatók, szakoktatók továbbképzési költségei elszámolhatóak, visszaigényelhetőek bizonyos szakmai, pedagógiai képzésekre, amennyiben az oktatott tanulói átlaglétszám lehetővé teszi főállású oktatók, szakoktatók bérköltségének elszámolását, a saját dolgozó képzési költségeinek elszámolhatósági szabályozásával összehangolva.

-----STARTING---POINT---VEGE---

A 42. §-hoz

A törvény intézkedik a hatálybalépés napjának megállapításáról. Az általános hatálybalépés ideje 2007. szeptember 1-je, azonban szükség van ettől eltérő hatályba léptető időpontokra is.