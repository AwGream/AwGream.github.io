2000. évi LXXX. törvény indokolása

az építkezéssel kapcsolatos biztonsági és egészségügyi kérdésekről szóló, a nemzetközi munkaügyi konferencia 1988. évi 75. ülésszakán elfogadott 167. számú Egyezmény kihirdetéséről

Indokolás

A Nemzetközi Munkaügyi Szervezetnek a munkaegészségügyet, munkabiztonságot, valamint a baleseti kártérítést érintő egyezményei közül az 1988. június 20-án elfogadott 167. számú Egyezménye az építkezési tevékenység során felmerülő kockázatok elleni megelőző - és védőintézkedéseket fogalmazza meg.

Az Egyezmény ratifikálásával a tagállamok kötelesek olyan jogszabályokat alkotni és hatályban tartani, amelyek biztosítják az Egyezmény rendelkezéseinek végrehajtását. Gondoskodni kell az építkezési munkahelyek munkavédelmére irányuló együttműködésről a munkaadók és a munkavállalók között. A nemzeti jogszabályoknak elő kell írniuk az üzemi baleseteknek és a foglalkozási betegségeknek az illetékes hatóságokhoz történő bejelentését. A munkavállalónak joga van arra, hogy biztonságának, egészségének közvetlen és súlyos veszélybe kerülése esetén a veszélyhelyzetet elhagyhassa. Az Egyezmény részletesen - munkatípusonként, illetve munkaeszközönként - meghatározza a munkavégzés egyes speciális munkavédelmi szabályait.

Magyarország megerősítő okiratának letétbe helyezése a Nemzetközi Munkaügyi Hivatal főigazgatójánál 1989. május 22. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1990. május 22. napjától kell alkalmazni.

Jelen Egyezmény megerősítő okiratának letétbe helyezésével - az Egyezmény 36. Cikke értelmében - hatályát vesztette az építőiparban érvényes biztonsági előírásokról szóló 62. számú Egyezmény.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján a nemzetközi szerződést törvénnyel kell kihirdetni.