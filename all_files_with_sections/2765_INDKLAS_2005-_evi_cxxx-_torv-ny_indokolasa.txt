2005. évi CXXX. törvény indokolása

a Polgári perrendtartásról szóló 1952. évi. III. törvény módosításáról

-----STARTING---POINT---ALTALANOS--- 

Az Alkotmánybíróság a 42/2004. (XI. 9.) AB határozatával (a továbbiakban: AB határozat) - a határozat kihirdetése napján - megsemmisítette a Polgári perrendtartásról szóló 1952. évi III. törvény (a továbbiakban: Pp.) 270. § (2) bekezdésének a) és b) pontjait, ba) és bb) alpontjait, valamint 273. §-ának (5) bekezdése első mondatát.

A Pp. 270. §-ának (2) bekezdése határozta meg 2002. január 1-jétől, hogy mely esetben lehet előterjeszteni felülvizsgálati kérelmet. Az ügy érdemi elbírálására kiható jogszabálysértés, mint felülvizsgálati ok mellett a Pp. megkívánta, hogy a támadott határozat eltérjen a Legfelsőbb Bíróság valamely jogegységi határozatától [270. § (2) bek. a) pont], vagy a felülvizsgálat a joggyakorlat továbbfejlesztése, egységesítése miatt indokolt legyen [270. § (2) bek. b) pont]. Ez utóbbi esetben a Pp. maga határozta meg az indokoltság feltételeit: a támadott határozattal kapcsolatban olyan elvi jelentőségű jogkérdésnek kellett felvetődnie, mely tárgyában a Legfelsőbb Bíróság nem, vagy eltérő módon hozott - a Legfelsőbb Bíróság határozatainak hivatalos gyűjteményében közzétett - döntést.

A Pp. ezen feltételek vizsgálatára közbeiktatott egy olyan egyesbírói eljárást, melyet a Legfelsőbb Bíróság bírája folytatott le, s megfellebbezhetetlen végzésében végül is döntött a felülvizsgálat megengedhetősége kérdésében - így a támadott határozatnak az ügy érdemére kihatóan jogszabálysértő volta kérdésében is.

Az Alkotmánybíróság a felülvizsgálati kérelem előterjeszthetőségének feltételrendszerét több okból találta alkotmányellenesnek:

Az AB határozat indokolása szerint sérti a jogbiztonságot, hogy keveredik a jogorvoslati és jogegységi funkció, mert az alapvetően jogorvoslati célú jogintézmény igénybevétele csak egy további, jogegység-biztosító feltétel fennállása esetén lehetséges. Az Alkotmánybíróság alaptörvény-ellenesnek ítélte azt is, hogy a Pp. 2002. január 1-jén hatályba lépett 270. §-ának (2) bekezdése alapján a jogegységi határozatok - polgári ügyekben - a felekre kiterjedő hatállyal bírnak, mivel éppen a jogegységi határozattól való eltérés alapozta meg egyik oldalról a felülvizsgálathoz való jogot. Végül nélkülözi az alkotmányos alapokat az, hogy az el nem döntött elvi jelentőségű jogkérdés felmerülését, illetve elvi jelentőségű jogkérdéstől való eltérést a kérelmezőnek igazolnia kell, ez ugyanis idegen a jogorvoslati funkciótól.

Az egyesbíró felülvizsgálati kérelem befogadásáról döntő végzése ellen a jogorvoslatot explicite is kizáró Pp. 273. § (5) bekezdésének első mondatát az Alkotmánybíróság arra hivatkozással semmisítette meg, hogy - az ügy érdemére kiható jogszabálysértés zárt törvényi definíciója híján - ezen érdemi, korlátok nélküli és megfellebbezhetetlen döntés diszkrecionálissá válhat, és csak úgy lehet azt alkotmányos keretek között tartani, ha a Pp. valamifajta jogorvoslatot biztosít ellene.

A hivatkozott törvényhely hatályon kívül helyezése azonban nem oldotta meg a problémát, hiszen a Pp. 233. §-a (2) bekezdésének b) pontja alapján az eljárás során hozott végzések ellen nincs helye fellebbezésnek. Külön törvényi engedélyen túl is - lévén a határozatot a legmagasabb szintű fórum hozta harmadfokú eljárásban - speciális rendelkezésekre lenne szükség e jogorvoslati eljárás szabályozására, melyek hiányoznak a Pp.-ből.

A jogalkotó döntését orientálandó az Alkotmánybíróság ismételten leszögezte, hogy az államnak nem kötelessége a rendkívüli jogorvoslat (jelen esetben a felülvizsgálat) intézményének fenntartása a rendes jogorvoslaton túl. Ennek kapcsán megjegyzendő, hogy a Magyar Köztársaságot nemzetközi jogilag nem terheli olyan kötelezettség, mely a felülvizsgálat, mint jogorvoslat fenntartását indokolná. Az 1993. évi XXXI. törvénnyel kihirdetett az emberi jogok és az alapvető szabadságok védelméről szóló Római Egyezmény (Európai Emberi Jogi Egyezmény) 13. cikke a strasbourgi székhelyű Európai Emberi Jogi Bíróság korábbi „elsőfokú” fóruma, a Bizottság értelmezésében nem követeli meg többszintű jogorvoslati rendszer fenntartását, ráadásul ha a legmagasabb szintű fórumról van szó, mint eljáró szervről, a 13. cikk érvényesülése még az egyszintű jogorvoslat követelménye tekintetében is korlátozott.

A Pp. új felülvizsgálati szabályainak az AB határozatára való figyelemmel történő kidolgozására az igazságügyminiszter kodifikációs bizottságot hozott létre. Jelen módosításnak a felülvizsgálatra vonatkozó és a jogi képviselettel kapcsolatos szabályai e bizottság munkájának eredménye.

A törvény a fentieken túl alkalmat ad több technikai jellegű módosításra, egyes hatásköri szabályok pontosítására, valamint a félbeszakadás és a permegszüntetés szabályainak az ésszerűség és a perek gyorsabb elintézése szempontjaira figyelemmel történő megváltoztatására.

-----STARTING---POINT---RESZLETES---

Az 1. §-hoz

Tekintettel arra, hogy a Legfelsőbb Bíróság egyik határozata sem támadható meg felülvizsgálati kérelemmel, a törvény módosítja a Pp. 11. §-ának (5) bekezdését úgy, hogy a Legfelsőbb Bíróság diszkrecionális jogkörében - az ügy bonyolultságától függően - dönthet arról, hogy háromtagú helyett öttagú tanácsban bírálja el a felülvizsgálati kérelmet. Ezt a szabályt lesz célszerű alkalmazni például akkor, ha az ügy több kollégium ügykörét is érinti.

A 2. §-hoz

A kijelölés szabályainak változásával (4. §) összefüggésben módosulnak a kizárás szabályai is. A Pp. 18. §-ának (2) bekezdéséből ugyanis jelenleg hiányzik annak szabályozása, hogy melyik fórumnak kell döntenie az ítélőtábla mint másodfokú fórum kizárása kérdésében. Ez a bíróság értelemszerűen a Legfelsőbb Bíróság lesz.

A 3. §-hoz

A Pp. 277. §-ának (4) bekezdésére tekintettel egészül ki a 23. § (1) bekezdésének a) pontja. A 277. § (4) bekezdése szerint ugyanis ha házassági per van folyamatban, kizárólag annak bírósága előtt indítható az ugyanarra a házasságra vonatkozó újabb házassági per és házassági vagyonjogi per. A 23. § (1) bekezdésének a) pontja azonban - értékhatártól függetlenül - csak akkor engedi meg az ötmillió forintot meghaladó pertárgyértékű házassági vagyonjogi pernek a helyi bíróságon való megindítását, ha azt a házassági perrel együtt indítják meg. A házassági vagyonjogi pernek a házassági per folyamán történő megindítása esetén irányadó kizárólagos illetékességet előíró rendelkezés és a hatásköri szabály kollíziója úgy oldható fel, hogy a törvény ezentúl lehetővé teszi a házassági vagyonjogi pernek a házassági per bíróságánál történő megindítását a házassági per folyamán is.

Pontosításra kerül a Pp. 23. §-a (1) bekezdésének e) pontja annak érdekében, hogy valamennyi, cégjogi és a cégek belső működésével kapcsolatos per a megyei bíróság hatáskörébe tartozzon. A Pp. jelenleg hatályos rendelkezése ugyanis indokolatlanul hagy ki bizonyos pereket a megyei bíróság hatásköréből, s osztja meg a cégjogi pereket a megyei és a helyi bíróság között.

Ugyanezen indokok alapján és ugyanilyen módon célszerű módosítani a Pp. 23. §-a (1) bekezdésének f) pontját is (társadalmi szervezetekkel kapcsolatos perek).

Az ítélkezési gyakorlatban komoly értelmezési kérdéseket indukált a Pp. 23. §-a (1) bekezdése g) pontjának a 2003. július 1-je óta hatályos szövege. A rendelkezés szerint a személyhez fűződő jogok megsértése miatt keletkezett polgári jogi igények érvényesítése iránt indított perek a megyei bíróság hatáskörébe tartoznak. A Polgári Törvénykönyvről szóló 1959. évi IV. törvény (a továbbiakban: Ptk.) 84. §-a (1) bekezdésének e) pontja szerint ugyanis személyhez fűződő jog megsértése miatt kártérítési igénynek is helye van a polgári jogi felelősség szabályai szerint. A Ptk. hivatkozott rendelkezése tulajdonképpen egy utaló szabály, melynek tartalmát a Ptk. 339. §-a (illetve a speciális kártérítési tényállásokat szabályozó 345. skk. §-ai) adja meg. A kártérítési pereket azonban a gyakorlat egyöntetűen vagyonjogi pernek minősíti, s így a Pp. 23. §-a (1) bekezdésének g) pontjában foglalt kivételszabályt e perekre nem lehetne alkalmazni. Az így előállt helyzet következtében az ötmillió forintot meg nem haladó kártérítési követelést a Pp. rendelkezéseinek nyelvtani értelmezése szerint nem lehetne a Ptk. 84. §-a (1) bekezdésének a)-d) pontjaiban meghatározott igényekkel együtt, azonos bíróságnál érvényesíteni. A Pp. ugyanis nem tartalmaz olyan rendelkezést, mely a hatásköri szabályokra tekintet nélkül lehetővé tenné a keresethalmazat létrehozását. A probléma célszerűségi és pergazdaságossági szempontú feloldása csak az lehet, hogy az egyébként azonos tényállásra alapított eltérő jogkövetkezmények iránti perek ez esetben a megyei bíróság előtt együttesen megindíthatók legyenek.

Az érintett jogviták bonyolult jellegére, ugyanakkor csekély számára tekintettel kerülnek megyei bírósági hatáskörbe a kötelező egészségbiztosítás ellátásairól szóló 1997. évi LXXXIII. törvény 30. §-ában szabályozott, az egészségügyi szolgáltatókkal kötött finanszírozási szerződésből eredő perek.

A 4. §-hoz

Pontosításra kerülnek a kijelölés szabályai is. A Pp. hatályos 45. §-ának (2) bekezdése ugyanis nem a szubszidiaritás elvének maradéktalan figyelembevételével rendezi az összeütközés, illetve kizárás esetén eljáró bíróság kijelölését. A törvény célja, hogy mindig a kérdéses bíróságokhoz hierarchiában és területileg legközelebb lévő felettes fórum döntsön az ügyben. Így ha az adott megyei bíróság illetékességi területén történik az összeütközés, vagy az eljáró helyi bíróság az érintett megye területén kijelölhető, a megyei bíróság dönt. Ugyanígy ha az adott ítélőtábla illetékességi területén belül megoldható a kijelölés, nem a Legfelsőbb Bíróság, hanem az ítélőtábla fog dönteni. Nyilvánvaló ugyanis, hogy az érintett bíróságokhoz „közelebb” lévő fórumok jobban ismerik a helyi körülményeket (ügymennyiség, érintettség), s így azokat a döntés során könnyebben figyelembe tudják venni.

Az 5. §-hoz

A törvény 5. §-a elhagyni rendeli a Pp. 64. §-ának (3) bekezdéséből (perbelépés a pertárs jogán) a pertársak eltérő cselekményeinek és előadásainak figyelembevételére vonatkozó, a Pp. 51. §-ának a) pontjára utaló szövegrészt. A Pp. jelenleg hatályos 64. §-a (3) bekezdésének utolsó mondata szerint: „Ha a pertársak perbeli cselekményei vagy előadásai egymástól eltérnek - az 51. § a) és b) pontjára tekintettel történő perbelépés esetét kivéve - a bíróság azokat a per egyéb adatait is figyelembe véve bírálja el.” A Pp. 52. §-ának (2) bekezdése ugyanakkor kimondja, hogy „ha az 51. § a) pontja alá eső pertársak cselekményei vagy előadásai egymástól eltérnek, a bíróság azokat a per egyéb adatait is figyelembe véve bírálja el”. A két rendelkezés kollíziója úgy oldható fel, hogy a 64. § (3) bekezdéséből az 51. § a) pontjára történő utalást a jogalkotó mellőzi.

A 64. §-ban azonban nem elegendő az ügyészre és a külön jogszabállyal feljogosított szervezetre, mint felperesre utalni, hiszen jogszabály más természetes személyt is feljogosíthat e körben perindításra, mint ahogy teszi is ezt a Ptk. 85. §-ának (2) bekezdése (ismeretlen helyen lévő személy hozzátartozója vagy gondnoka). Ezért indokolt a törvényhely ennek megfelelő módosítása is.

A 6. §-hoz

A felülvizsgálat szabályai közül az általános szabályok közé kerül, hogy - a jogi képviselet kötelező voltától függetlenül - ügyvédjelölt (jogi szakvizsgával nem rendelkező jogi előadó) sem a Legfelsőbb Bíróság, sem az ítélőtábla előtt nem járhat el. A felsőbíróságok tekintélyének megőrzése és a pervitel szakmai színvonalának emelése indokolja, hogy jogi szakvizsgával nem rendelkező ügyvédjelöltek és jogi előadók ne járhassanak el ezen fórumok előtt. Természetesen az iratbetekintésre és az iratokról való másolatkérésre e rendelkezések nem vonatkoznak.

A 7. §-hoz

A törvény rendezi a kötelező jogi képviselettel kapcsolatban mind a felülvizsgálati eljárásban, mind egyéb esetekben felmerült problémákat.

Gondot okoz egyrészt, hogy adott esetben az ügyfelek alaptalanul kívánják kérelmezni a jogerős határozat bírósági felülvizsgálatát, s ehhez a kirendelt pártfogó ügyvédek asszisztálni kénytelenek.

A gyakorlatban sokszor előfordul, hogy az eljárásban jogi képviselő nélkül eljáró fél a Pp. 73/A. §-a ellenére az ítélőtábla előtti eljárásban fellebbezést (csatlakozó fellebbezést), továbbá a Legfelsőbb Bíróság előtti eljárásban a Pp. 235. §-ában meghatározott fellebbezést (csatlakozó fellebbezést), illetve felülvizsgálati kérelmet (csatlakozó felülvizsgálati kérelmet) jogi képviselő nélkül terjeszt elő, mely kérelme a Pp. 73/B. §-a alapján hatálytalan. Ebben az esetben, amennyiben a fél költségmentességben részesül, a bíróság hivatalból rendel ki a részére pártfogó ügyvédet a Pp. 87. §-ának (1) bekezdése alapján.

A pártfogó ügyvéd az ügyvédekről szóló 1998. évi XI. törvény (a továbbiakban: Ütv.) alapján köteles elősegíteni a fél jogainak érvényesítését és kötelezettségeinek teljesítését (Ütv. 1. §), továbbá hivatását legjobb tudása szerint, lelkiismeretesen, a jogszabályok megtartásával kell gyakorolnia [Ütv. 3. § (2) bek.]. Miután a pártfogó ügyvéd feltétlenül köteles az ügyben eljárni [Ütv. 31. § (2) bek.], így akkor is támogatnia kell a fél eljárását, ha a fél a nyilvánvalóan megalapozatlan kérelme fenntartásához ragaszkodik.

A módosításnak a kötelező jogi képviseletre vonatkozó szabályai nem sújtják a hatálytalanság jogkövetkezményével a jogi képviselő nélkül eljáró kérelmező felet, ha a fél költségmentessége iránt kérelmet terjesztett elő, illetve ha amúgy is hivatalból el kell utasítania a Legfelsőbb Bíróságnak a felülvizsgálati kérelmet (az ítélőtáblának a fellebbezést). Az első esetben ugyanis folyamatban van az eljárás, melynek végén a fél már rendelkezhet pártfogó ügyvéddel, míg a második esetben felesleges a hatálytalanság jogkövetkezményét alkalmazni, ha amúgy is el kell utasítani a kérelmet. Ehhez kapcsolódik az a rendelkezés, hogy nem kell kirendelni a pártfogó ügyvédet, ha a kérelmet hivatalból el kell utasítani. A kirendelés ilyenkor ugyanis teljesen felesleges, mivel csak indokolatlan és a szakmai tudásukkal ellentétes munkára kötelezné a pártfogó ügyvédeket.

Ugyancsak az általános szabályok közé kerül az a rendelkezés is, mely elutasítani rendeli azt a kérelmet, melynek előterjesztője a megszűnt jogi képviseletét felhívásra nem pótolta. Így megoldható az ítélőtáblák előtti eljárásban is az eljárás folyamán megszűnő jogi képviselet problémája a kötelező jogi képviselet esetén.

A 8. §-hoz

Számos perben felmerülő - az eljárás befejezését megakadályozó - probléma megoldását célozza a törvény 8. és 10. §-a. Eszerint az olyan jogviszonyon alapuló perekben, ahol a jogutódlás a jogviszony természete miatt kizárt, az eljárás a fél halála (megszűnése) esetén nem félbeszakad, hanem azt hivatalból az eljárás bármely szakában meg kell szüntetni. A fél akkor is kérheti a per megszüntetését, ha a másik fél megszűnt, és nincs jogutódja. Ilyen esetben - hasonlóan a bírósági végrehajtásról szóló 1994. évi LIII. törvény 46. §-ának (3) bekezdésében szabályozott esethez - a megszűnt fél helyett ügygondnok ellen kell folytatni a fél kérelmére az eljárást. A kirendelt ügygondnok nem a megszűnt, azaz nem létező fél képviselője, ugyanakkor nem is lehet teljesen szuverén alanya az eljárásnak. A törvény szövege egyértelművé teszi, hogy itt bár sui generis ügygondnokról van szó, aki a megszűnt fél helyett alanya az eljárásnak, ugyanakkor részvétele az eljárásban csak a per megszüntetése érdekében történhet, az az ügy érdemét nem befolyásolhatja. E körben azért nem lehet mintegy automatikussá tenni az eljárás befejezését a per szünetelése esetén történő megszűnésének analógiájára, mert csak a permegszüntető végzés birtokában lehet számos, a per folyamatban léte miatt keletkező helyzetet (például az ingatlan-nyilvántartásban történő perfeljegyzést) megszüntetni. Az új rendelkezés értelmében jelentős mennyiségű „elfekvő” ügyet lehet megszüntetni.

A 9. §-hoz

A közvetítői tevékenységről szóló 2002. évi LV. törvény (a továbbiakban: Kvt.) 1. §-ának (3) bekezdése értelmében nincs helye a törvény szerinti eljárásnak a Pp. XVI-XVIII., XX-XXI. és XXIV-XXV. fejezetei alá tartozó ügyekben. Ugyanakkor a Pp. 121. §-a (1) bekezdésének f) pontja alapján a keresetlevél kötelező tartalmi kelléke az a nyilatkozat, hogy a felek közötti jogvitában közvetítői eljárás volt-e folyamatban, függetlenül attól, hogy meghatározott perekben a Kvt. rendelkezése alapján a közvetítői eljárás lefolytatására nincs lehetőség.

A módosítás a két törvény rendelkezései közötti ellentmondás feloldását célozza, egyértelművé téve a jogalkalmazók részére, hogy csak azokban a peres eljárásokban kell a keresetlevélben nyilatkozni arról, hogy közvetítői eljárás volt-e a felek között folyamatban, amelyekben a külön törvény szerint közvetítői eljárás lefolytatására lehetőség van.

A 10. §-hoz

A törvény ezen §-a, valamint a 13. §-nak a Pp. 271. §-ának (2) bekezdését megállapító rendelkezése között szoros összefüggés áll fenn. A szabályozás lényege, hogy a nagy számú, tárgyát tekintve rendkívül hasonló vagy azonos ún. típusperekben - ha a pereket a bíróság egyesíti - a felülvizsgálati kérelemben vitatott értékeket össze kell adni, a vitatott értékek összege releváns az értékhatár elérése tekintetében. Ahhoz azonban, hogy a feleknek tényleges ráhatásuk legyen arra, hogy a bíróság egyesítse a pereket, biztosítani kell, hogy a felek is kérhessék a peregyesítést. A per egyesítéséről és az egyesítés mellőzéséről eddig ugyanis kizárólag a bíróság dönthetett diszkrecionális jogkörében. A peregyesítést a felek nem kérhették, az egyesítő végzés ellen nem lehetett fellebbezni.

A törvény szerint valamennyi érintett per összes fel- és alperesének közösen előterjesztett kérelmére a bíróság - ha annak a Pp. 149. §-ában szabályozott feltételei fennállnak - a pereket egyesíti, utóbb pedig az egyesítést nem mellőzheti.

A 11. §-hoz

A törvény 11. §-a a 8. §-ban érintett perfelfüggesztéssel kapcsolatos rendelkezések permegszüntetési vetületét adja meg. A 8. §-sal módosított Pp. 111. §-a szerint ha jogutódlás a jogviszony természete miatt kizárt, az eljárás a fél halála (megszűnése) esetén nem szakad félbe. Ebben az esetben az eljárást a bíróság hivatalból annak bármely szakában megszüntetni köteles. A fél a félbeszakadás után akkor is kérheti a per folytatását és így megszüntetését, ha a másik fél megszűnt, és nincs jogutódja.

A 12. §-hoz

Gyakorlati tapasztalatok alapján problémát jelent azoknak az iratoknak a megismerése, amelyeket a bíróság - a fél indítványára - valamely szerv megkeresése útján szerez be. A bíróságok egy része ad tájékoztatást a felek részére az iratok beérkezéséről, másik csoportja azonban elzárkózik ettől, így a felek sokszor csak a tárgyaláson ismerhetik meg a beszerzett iratok tartalmát. Előfordul, hogy a bíróság az iratok beszerzése iránt ugyan időben intézkedik, azonban a megkeresett szerv azt nem, vagy nem teljesen egészében küldi meg, így a felek a legnagyobb gondosság mellett is azt tapasztalják az irattanulmányozások alkalmával, hogy az iratok még nem érkeztek meg. Ezt követően viszont már csak a tárgyaláson van lehetőségük azokra nyilatkozni. A Pp. 192. §-ába a törvény által beiktatandó új rendelkezés, mely - összhangban a 3. § (6) bekezdésével - előírja az iratok beérkezéséről történő tájékoztatást is, biztosítani fogja, hogy a megkeresés útján beszerzett iratokat a felek már a tárgyalás előtt megfelelő időben át tudják tanulmányozni, így a tárgyalásra is jobban felkészülhessenek.

A 13. §-hoz

A vidéki bíróságok egy részénél problémák forrása lehet, hogy a Pp. értelmében megkeresés esetén a kirendelt bíróság előtti tanúmeghallgatáson a megjelenés nem kötelező, és arra a Pp. 201. §-ának (3) bekezdése értelmében a feleket nem idézik, hanem a meghallgatás időpontjáról csak értesítést kapnak. A megkeresett bíróságok e rendelkezés miatt kevésbé figyelnek arra, hogyha a felek mégis el akarnak menni az általuk meghallgatni indítványozott tanú meghallgatására, az a közlekedési viszonyok miatt kivitelezhető legyen. A módosítás értelmében a felet a megkeresett bíróság idézi, azonban a fél jelenléte nem kötelező. Ha a fél idézése szabályszerű volt, a bíróság távollétében is lefolytathatja a bizonyítást, azonban az idézett feleknek így már lesz lehetőségük a Pp. 151. §-a alapján közösen a tárgyalás elhalasztását kérni. Ez a rendelkezés biztosítani fogja, hogy a fél saját tanúja meghallgatásán jelen lehessen, ha ezt kívánja, s így a megkeresett - és ezért az ügyet kevésbé ismerő - bíróság előtt is kérdéseket intézhessen a tanúhoz.

A 14. §-hoz

1. A felülvizsgálat jogintézményének újraszabályozása során a legcélszerűbb megoldásnak az mutatkozik, hogy a Pp. egész XIV. fejezetét újjal váltsa fel a jogalkotó. Ennek fő indoka, hogy a módosítás jelentősen megváltoztatja mind az eljárás menetét (egyesbíró kiiktatása), mind a kérelem előterjeszthetőségének korlátait, s e koncepcionális jellegű változtatások egyszerűbben keresztülvihetők az egész fejezet módosításával. E megoldás mellett szól az is, hogy az új elemek és a bevált régiek harmonizációja könnyebb áttekinthetőséget teremt, egyszerűbbé teszi a törvény alkalmazását.

A törvény a felülvizsgálatot olyan rendkívüli perorvoslatnak tekinti, mely jogszabálysértésre hivatkozással a jogkeresők által alanyi jogként igénybe vehető, és amelyben a Legfelsőbb Bíróság tanácsban jár el. A perorvoslat rendkívüli jellegét azonban nemcsak abban az értelemben juttatja kifejezésre, hogy azt csak jogerős határozatok ellen lehet igénybe venni, hanem úgy is, hogy több szempont szerint is korlátozott azon határozatok és ügyek köre, melyek ellen és melyekben a felülvizsgálat kérelmezhető. A rendkívüli perorvoslat igénybevehetőségének korlátozása megfelel a nemzetközi gyakorlatnak és az Európa Tanács Miniszteri Bizottsága R(95)5 számú ajánlásának is, továbbá összhangban van az Alkotmánybíróság határozatában kifejtettekkel.

A törvény a korábbi szabályozáshoz képest azonban - a jogbiztonság követelményeire figyelemmel - kizárólag pontosan meghatározott, egyértelmű, precíz korlátokat állít fel a felülvizsgálati kérelem előterjeszthetőségével szemben.

2. A Pp.-nek a törvény által megállapított 270. §-a szerint nemcsak az ítélet és az ügy (tipikusan a nemperes eljárások) érdemében hozott jogerős végzés ellen kérhető a felülvizsgálat, hanem bizonyos érdemi végzések ellen is, így a keresetlevelet (fizetési meghagyást, egyéb nemperes eljárásban: a kérelmet) a Pp. 130. §-a (1) bekezdésének a)-h) pontja alapján idézés kibocsátása nélkül elutasító végzés és az ugyanezen okokra hivatkozással hozott permegszüntető végzés ellen is. Ezen nem az ügy érdemében hozott, de érdemi végzések kizárják az adott ügyben a bírói utat vagy legalábbis úgy „tesznek pontot” az ügy végére, hogy annak érdemi elbírálását nem biztosítják. A bírósághoz való alkotmányos alapjog biztosítása és a joggyakorlat egysége érdekében szükséges, hogy ezen ügyekben felülvizsgálati kérelemmel élhessenek a felek.

A törvény által a Pp. 157. §-ába iktatott g) pont alapján meghozott permegszüntető végzés ellen azért célszerű felülvizsgálatot engedni, mert a bíróság itt is hivatalból, a felek álláspontjától függetlenül szünteti meg a pert (a fél halála vagy megszűnése esetén, ha a jogviszony természete a jogutódlást kizárja).

3. A törvény által megállapított Pp. 271. §-ának (1) bekezdése gyakorlatilag azonos tartalommal sorolja fel a Pp. hatályos 270. §-ának (3) bekezdésében és 271. §-ában meghatározott kizáró okokat (ún. negatív lista). Nem szerepelteti azonban a 271. § f) és g) pontját, hiszen azoknak külön kódexben, a csődeljárásról, a felszámolási eljárásról és a végelszámolásról szóló 1991. évi XLIX. törvényben (a továbbiakban: Cstv.) és a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvényben (a továbbiakban: Ctv.) a helyük. A felszámolást elrendelő, a felszámolási eljárás befejezéséről hozott, valamint a cég törlését elrendelő végzés felülvizsgálatának kizárásáról rendelkező - eddig a Pp.-ben szereplő - rendelkezéseket a törvény 19. §-a és 20. §-a helyezi át a Cstv.-be és a Ctv.-be.

Ugyancsak kimaradtak a törvényből azok a Pp.-beli duplikátumok [a hatályos Pp. 271. §-ának h), i) és l)-n) pontjai], melyek olyan ügyekben (mind nemperes eljárás) zárták ki a felülvizsgálatot, ahol külön törvény rendelkezése értelmében amúgy is kizárt a jogorvoslat, azaz a rendes és a rendkívüli jogorvoslat is. Ezek a következők: a gyülekezési jog gyakorlása tárgyában hozott határozat bírósági felülvizsgálata során hozott végzés [a gyülekezési jogról szóló 1989. évi III. törvény 9. §-ának (2) bekezdése]; a választási eljárásban, illetve a helyi önkormányzati képviselők és a polgármesterek összeférhetetlensége ügyében hozott határozat [a választási eljárásról szóló 1997. évi C. törvény 79. §-ának (2) bekezdése, a helyi önkormányzatokról szóló 1990. évi LXV. törvény 33/A. §-ának (7) bekezdése és a helyi önkormányzati képviselők jogállásának egyes kérdéseiről szóló 2000. évi XCVI. törvény 10. §-ának (3) bekezdése]; a Közbeszerzési Döntőbizottságnak a jogorvoslati eljárás során hozott határozata, illetve a Közbeszerzések Tanácsának a békéltetők, a hivatalos közbeszerzési tanácsadók névjegyzékébe és a minősített ajánlattevők hivatalos jegyzékébe történő felvételi kérelmet elutasító vagy a törlésről hozott határozat elleni jogorvoslati kérelem elbírálása tárgykörében hozott végzés [a közbeszerzésekről szóló 2003. évi CXXIX. törvény 345. §-ának (3) bekezdése, 358. §-ának (2) bekezdése, 385. §-ának (2) bekezdése és 391. §-ának (2) bekezdése]; az idegenrendészeti kiutasítás tárgyában hozott bírósági határozat [a külföldiek beutazásáról és tartózkodásáról szóló 2001. évi XXXIX. törvény 42. §-ának (1) bekezdése]; a menekültügyi eljárásban hozott bírósági határozat [a menedékjogról szóló 1997. évi CXXXIX. törvény 39. §-ának (4) bekezdése].

Tartalmilag módosul viszont a negatív lista a tekintetben, hogy bár továbbra sincs helye felülvizsgálatnak a jogerős határozatnak csupán a kamatfizetésre, illetve a perköltségre vonatkozó rendelkezései ellen, azonban ha a fellebbezés is már kizárólag az elsőfokú határozat e rendelkezései ellen irányult, lehetőség lesz a másodfokú határozat felülvizsgálatára. Ebben az esetben a kamatfizetés és a perköltség kérdése a másodfokú eljárásban gyakorlatilag az ügy érdemének minősül, és kamatfizetés, illetve a perköltség kérdésében döntő jogszabálysértő határozat is okozhat kirívó érdeksérelmet a félnek.

Ugyancsak módosul a negatív listának azon rendelkezése, mely eddig a Legfelsőbb Bíróságnak csak a felülvizsgálati eljárásban hozott határozatait tette felülvizsgálhatatlanná. Ezentúl a Legfelsőbb Bíróság valamennyi határozata ki lesz zárva a felülvizsgálható határozatok köréből, így ugyanabban az ügyben nem hozhat két különböző jogorvoslati szinten határozatot. A módosítás azonban tartalmilag nem jelentős. Felülvizsgálni ugyanis csak az ügy érdemében döntő határozatot, valamint az ún. érdemi határozatok közül a keresetlevelet idézés kibocsátása nélkül elutasító végzést és egyes permegszüntető végzéseket lehet. A Legfelsőbb Bíróságnak igen szűk a másodfokú hatásköre: csak az ún. ugró fellebbezésre [Pp. 235. § (3) bek.] és azon végzések elleni fellebbezésekre terjed ki, melyeket az ítélőtábla első fokon hozott meg (ezek közül érdemi végzések csak a permegszüntető végzések lehetek). Mivel az ugró fellebbezés esetén a Pp. 235. §-ának (4) bekezdése eleve kizárja a felülvizsgálatot, ezt a kört a módosítás nem érinti. A permegszüntető végzések pedig a hatályos szabályok szerint nem támadhatók meg felülvizsgálattal, így a módosítás itt sem szűkíti a jogorvoslati lehetőségeket. Egyebekben a négyszintű igazságszolgáltatás felállításának indoka is az volt, hogy a Legfelsőbb Bíróság két különböző fokon (fellebbviteli és felülvizsgálati eljárásban) ne járjon el, ezt a helyzetet indokolatlan lenne reprodukálni.

4. A fentiekhez képest részben új elemként jelenik meg a felülvizsgálati eljárás megindításának feltételrendszerében, hogy azon vagyonjogi ügyekben, melyekben a felülvizsgálati kérelemben vitatott érték - vagy annak a Pp. 24. §-a és 25. §-ának (3)-(4) bekezdése alapján megállapított értéke - az egymillió forintot nem haladja meg, nincs helye felülvizsgálatnak. Az értékhatár számításánál az egyesített perekre megfelelően alkalmazni kell a Pp. 25. §-ának a keresethalmazatra vonatkozó (3) bekezdését, azaz a felülvizsgálati kérelemben vitatott különböző követeléseket össze kell adni, és az így összegzett követelések együttes értéke lesz releváns a felülvizsgálat megengedhetősége szempontjából.

Az értékhatár bevezetésének célja, hogy a Legfelsőbb Bíróság, mint az igazságszolgáltatási hierarchia csúcsán álló felülvizsgálati - azaz harmadfoki - fórum elé csak a jelentősebb értékű perek kerüljenek. Mind a nemzetközi gyakorlatban, mind a magyar polgári eljárásjog történetében ismert intézmény a felülvizsgálat értékhatárhoz kötése. A rendkívüli perorvoslat igénybevehetőségének a vitatott érték nagyságához kötése azért is célszerű, mert egy bizonyos határ alatt magának a jogérvényesítésnek a kockázata (esetleges perköltségviselés) már olyan nagy a követelt összeghez képest, hogy ésszerűtlen élni a jogorvoslati lehetőséggel.

A felülvizsgálati értékhatár kikötésénél a kiinduló pont a Pp. 271. §-a (3) bekezdésnek az Országos Ítélőtábla székhelyének és illetékességi területének megállapításáról, valamint az igazságszolgáltatás működését érintő egyes törvények módosításáról szóló 1999. évi CX. törvény 47. §-ával megállapított korábbi rendelkezése volt, amely szerint nem volt helye felülvizsgálatnak olyan vagyonjogi ügyben, amelyben a felülvizsgálati kérelemben vitatott érték (illetve annak a 24. § alapján megállapított értéke) az ötszázezer forintot nem haladta meg. A mai ár- és értékviszonyoknak e rendelkezés olyan visszaállítása felel meg, hogy az összeget egymillió forintban állapítsa meg a törvény.

Az Alkotmánybíróság többször vizsgálta a felülvizsgálat értékhatárhoz kötésének alkotmányosságát, és sem a kétszázezer forintos, sem az ötszázezer forintos értékhatárt nem találta alkotmányellenesnek [pl.: 286/B/1998. AB határozat (ABH 1999, 671.), 787/D/1999. AB határozat (ABH 2001, 1090.), 663/D/2000. AB határozat (ABH 2003, 1223.)].

A felülvizsgálatnak a vagyonjogi ügyekben való értékhatárhoz kötése ellenére indokolt, hogy bizonyos - a feleket egzisztenciálisan érintő - ügyekben a vitatott érték nagyságától függetlenül élni lehessen a rendkívüli perorvoslattal. Éppen ezért a törvény kivételszabályt állapít meg, hogy a vitatott összeg nagyságától függetlenül helye legyen felülvizsgálatnak, ha a jogerős ítéletet tartási vagy élelmezési követelés, egyéb járadék, más időszakos szolgáltatás vagy haszonvétel iránti perben, továbbá államigazgatási jogkörben okozott kár megtérítése iránti perben, illetve munkaügyi perben támasztott pénzkövetelés tárgyában hozták. Ezekben az ügyekben a pertárgy értékének számítási módja is indokolja a különbségtételt.

Ugyancsak kivételt jelentenek az értékhatár alól az értékpapírból származó jogviszonnyal kapcsolatos perek. Ezek bár vagyonjogi ügyek, de a joganyag bonyolultsága miatt a pertárgy értékétől függetlenül megyei bírósági hatáskörbe tartoznak. Ezen esetben éppen a joganyag és a jogviszonyok bonyolultságára tekintettel kell még a kisebb súlyú értékpapírperekben is megengedni a felülvizsgálatot.

5. Új elem a törvényben, hogy bizonyos ügycsoportok tekintetében csak akkor lesz helye felülvizsgálatnak, ha az első- és a másodfokú bíróság eltérően foglalt állást az ügyben. Így például a szomszédjogi és birtokvédelmi perekben, bizonyos végrehajtási perekben, valamint a gyermek elhelyezése, elhelyezésének megváltoztatása és a gyermekkel való kapcsolattartás szabályozása iránti perekben - ha az elsőfokú bíróság ítéletét a másodfokú bíróság helybenhagyta - nem lesz helye felülvizsgálatnak. Ezen perekben kiemelt érdek fűződik a függő jogi helyzetek mielőbbi rendezéséhez, és két bíróság egybehangzó álláspontja már megfelelő garanciát nyújt az ítéletek jogszerűségéhez.

6. A törvény a felülvizsgálati eljárásban megszünteti az egyesbírónak a kérelem befogadhatóságával kapcsolatos - immáron okafogyottá vált - vizsgálati eljárását. Erre az eljárási elemre azért volt szükség, mert a Pp. megsemmisített 270. §-a (2) bekezdésének a) és b) pontjaiban, illetve ba) és bb) alpontjaiban foglalt feltételek fennállása csak egy ilyen eljárás során volt vizsgálható a felülvizsgálati tanácsok leterhelése nélkül.

Az AB határozatban támasztott követelmények szerint azonban csak úgy lehet alkotmányos az egyesbíró szűrő szerepe, ha döntését kizárólag a jogszabályok által meghatározott zárt feltételrendszer szerint hozza meg, vagy biztosítja a végzés ellen a Pp. a jogorvoslatot. Mivel az első eset kodifikációs szempontból - a célszerűség követelményének figyelembevétele mellett - megoldhatatlan, a második pedig indokolatlanul elhúzná - mintegy háromfokúvá tenné - a felülvizsgálati eljárást, így a jogintézmény megszüntetése mindenképp indokolt.

7. Egyre több esetben fordult elő, hogy a fél jogi képviselője a törvényes határidőn belül - sokszor annak vége felé - benyújtotta a „felülvizsgálati kérelmét”, de annak indokaira határidőt kért vagy jelölt meg magának. Az ilyen kérelmekből többször hiányzott a jogszabálysértés és a határozott kérelem megjelölése. A Legfelsőbb Bíróság azt a gyakorlatot alakította ki, hogy amennyiben a törvényes határidőn belül megtörténik a pótlás, ezt nem a kérelem megváltoztatásának, hanem „kiegészítésének” tekinti, feltéve, hogy a fél nem más jogcímre változtatja az eredeti kérelmét. Amennyiben a fél a törvényes határidőn túl terjesztette elő a „pótlást”, ezt már nem fogadta be, s a felülvizsgálati kérelmet hivatalból elutasította. Ugyanis a Pp. 104. §-a (1) bekezdésének második mondata szerint a törvényben megállapított határidőt csak a törvényben meghatározott esetben lehet meghosszabbítani. Ebből következik, hogy a szóban levő határidőt még a bíróság sem változtathatja meg, s a kérelmet előterjesztő jogi képviselő sem bízhat hiánypótlási felhívásban, mert ez a törvényes határidő meghosszabbítását eredményezné.

A törvénynek a Pp. 273. §-ának (2) bekezdését megállapító új rendelkezése kibővíti a hivatalból elutasítható felülvizsgálati kérelmek körét, de egyúttal megfelel a kialakult gyakorlatnak.

8. A törvény nyomatékosítja, hogy a Legfelsőbb Bíróság csak kérelemre és csak kivételesen függesztheti fel a jogerős határozat végrehajtását, ezzel is erősítve a jogerő intézményét és a felülvizsgálat rendkívüli jellegét. A bíróságot orientáló - a végrehajtás felfüggesztéséről való döntés meghozatala során figyelembe veendő - szabály, mely explicite előírja a végrehajtás és annak elmaradása következményeinek a mérlegelését, egyúttal a tárgyban hozott döntés indokolására is készteti a felülvizsgálati fórumot.

9. A törvény a Pp. 267. § (2) bekezdésében foglalt - a közbenső ítélet elleni perújítás során az alapper felfüggesztéséről szóló - rendelkezést átülteti a felülvizsgálat szabályai közé. Pergazdaságossági szempontok indokolják, hogy a felülvizsgálati eljárásban később jogszabálysértőnek nyilvánított közbenső ítélet alapján ne születhessen ítélet az alapperben. Azt, hogy a felfüggesztő végzést miért nem az alapper bírósága hozza meg, az indokolja, hogy a felülvizsgálati bíróság az, aki dönteni tud arról, érdemes-e felfüggeszteni az alappert (várhatóan sikeres lesz-e a felülvizsgálati kérelem a közbenső ítélet ellen), és így a sikertelennek látszó kérelmek nem akasztják meg az alappert. Ha az alapper bíróságára ruházná a törvény a felfüggesztő végzés meghozatalának jogát, az csak kógens szabályozással volna kivitelezhető, azonban ez számos esetben feleslegesen húzná el a pereket.

10. A felülvizsgálati kérelem visszavonására nyitva álló határidő szabályozása kapcsán problémát jelentett, hogyan lehet a bíróságnak a határozat meghozatala céljából való visszavonulását, mint határidőt a főszabályként érvényesülő tárgyaláson kívüli elbírálásnál értelmezni. A törvény a probléma kiküszöbölése végett általános rendelkezésként a határozat meghozatalához köti a visszavonás határidejét.

A Pp.-nek a törvény által megállapított 271. §-a (1) bekezdésének b) pontja szerint előfordulhat, hogy csak az egyik fél terjeszthet elő felülvizsgálati kérelmet. Ezt a szabályt értelemszerűen alkalmazni kell a csatlakozó felülvizsgálati kérelemre is, erről fog rendelkezni a Pp. új 273. §-ának (6) bekezdése.

A törvény megteremti annak a lehetőségét, hogy a főszabály szerint tárgyalás tartása nélkül eljáró Legfelsőbb Bíróság hivatalból is elrendelje tárgyalás tartását, ha ezt célszerűnek tartja.

A Pp. 274. §-a (6) bekezdésének [a törvény számozása szerint (5) bekezdésének] módosításával összhangba kerül a Pp. a bíróságok szervezetéről és igazgatásáról szóló 1997. évi LXVI. törvény (a továbbiakban: Bsz.) 29. §-a (1) bekezdésének b) pontjával, aszerint ugyanis nem a tanács elnöke, hanem a tanács rendelkezik a jogegységi eljárás kezdeményezéséről, a Bsz. pedig nem ad olyan felhatalmazást a tanács elnökének, mint a Pp. 12. §-ának (2) bekezdése.

A Pp. 275. §-ának (5) bekezdésében foglaltakat a törvény mellőzi a Pp.-ből, mert azt kifejezetten az Alkotmánybíróság által megsemmisített Pp. 270. § (2) bekezdése a), b), ba) és bb) pontjai és alpontjai miatt kellett az „egyesbíróra” épülő szabályozásba felvenni.

11. A törvény pontosítja a Pp. 275. §-a (3) bekezdésének szövegét, valamint - tekintettel arra, hogy a jövőben pusztán jogszabálysértésre is lehet alapozni a kérelmet - felhatalmazza a Legfelsőbb Bíróságot, hogy az ügy érdemi elbírálására lényeges kihatással nem bíró eljárási szabálysértés esetén is hatályában fenntartsa a támadott határozatot.

A törvény az általa bevezetni kívánt feltételrendszerhez igazítja a Pp.-nek a felülvizsgálati eljárás során hozható határozatokat szabályozó 275. §-ának (4) bekezdését, egyúttal explicite kimondja, hogy új határozat meghozatala esetén a támadott határozatot hatályon kívül helyezi.

A törvény hatálybalépését követően a Legfelsőbb Bíróság köteles lesz - kasszáció esetén - az ismételten eljáró első- vagy másodfokú bíróság számára kötelező utasításokat adni. Ennek köszönhetően az alsóbb bíróságok egyetlen esetben sem mozoghatnak „légüres térben” az ügy elbírálását illetően.

A 15. §-hoz

A Pp. 287. §-ának módosítása, mely a házassági perekben alkalmazható ideiglenes intézkedések körét bővíti, a családon belüli erőszak visszaszorításának egyik eszköze lehet. A bírói gyakorlat kialakította a lakás szubjektív oszthatatlansága fogalmának tartalmát, mely szerint a házastárs korábbi - a családon belüli erőszak fogalmi körébe tartozó - magatartására figyelemmel a lakás közös használata a másik házastárs vagy a kiskorú gyermek érdekeinek súlyos sérelmével jár, tehát lehetetlenné teszi a további együttélést. A házastárs magatartását ekkor a maga teljességében kell értékelnie a bíróságnak, figyelemmel a felek kölcsönös magatartására is. Szükséges, hogy ezt a kérdést már az ideiglenes intézkedések körében is mérlegelje a bíróság a házastársak lakáshasználatának korlátozásával, ezzel is csökkentve a tragikus kimenetelű élethelyzetek számát.

A 16. §-hoz

A Pp. 319. §-ának (3) bekezdése szerint ha a kötelezett az ellentmondásban okirati bizonyítékkal valószínűvé teszi, hogy az érvényesített követelést a fizetési meghagyás kibocsátását követően már teljesítette, a bíróság az okirati bizonyíték másolatának csatolásával felhívja a jogosultat, hogy tizenöt napon belül nyilatkozzék a követelés fennállásáról. Ha a jogosult a kötelezett állítását elismeri, vagy a felhívásra nem nyilatkozik, a bíróság az eljárást megszünteti, egyébként pedig tárgyalást tűz ki. Ha a jogosult a kötelezett nyilatkozata alapján a fizetési meghagyásban érvényesített követelését leszállítja, tárgyalást csak erre a követelésre kell kitűzni. A hivatkozott norma szerint magát a fizetési meghagyásos eljárást szünteti meg a bíróság, ha a kötelezett a fizetési meghagyás kibocsátása után - akár éppen annak hatására - teljesít. Ebben az esetben a jogosult nem jut res iudicatahoz, az eljárás megszüntetése folytán nem jut jogerős fizetési meghagyáshoz, így ugyanabban az ügyben ugyanazon felek között újabb jogvita keletkezhet, a teljesített összeg vissza is követelhető.

A jogtudományban hosszabb ideje elterjedt nézet, hogy a hivatkozott törvényhely szövegezése téves. Valójában arra az esetre vonatkozna, amikor a teljesítés éppen hogy megelőzi a fizetési meghagyás kibocsátását. A Pp. 319. §-ának (3) bekezdésében található rendelkezés nyilvánvalóan nem azt célozza, hogy az ítélt dolog jogi hatályától a jogosult elessen, ha az egyébként alapos fizetési meghagyás után teljesít a kötelezett, hanem a perré alakulás helyett kíván egyszerűsített eljárást előírni arra az esetre, ha a kötelezett okirattal valószínűsíti, hogy a meghagyás kibocsátása iránti kérelem alaptalan volt, mert már azt megelőzően teljesítette a követelést. Mindezek fényében indokolt a hivatkozott rendelkezés módosítása.

A 17. §-hoz

A Pp. jelenleg hatályos 322. §-ának (2) bekezdése akként értelmezhető, hogy ha a fizetési meghagyásos eljárás kellő időben előterjesztett ellentmondás folytán perré alakul, a bíróság az ellentmondást, illetve az alperesnek a felperes követelésére vonatkozó nyilatkozatát csak az illeték kiegészítését követően, az ügy tárgyalásra történő kitűzése után, a tárgyalásra szóló idézéssel együtt kézbesítteti a felperesnek. Ez azzal a következménnyel jár, hogy a felperesnek az ellentmondás, illetve az alperesi védekezés ismerete nélkül kell döntenie abban a kérdésben, hogy kiegészíti-e a fizetési meghagyásos eljárásában lerótt illetéket a peres eljárás illetékére vagy nem. Éppen ezért célszerű módosítani a Pp.-t úgy, hogy az illeték kiegészítésére történő felhívással egyidejűleg kézbesíttesse a bíróság az ellentmondást és az alperesi nyilatkozatot a felperesnek.

A 18. §-hoz

A polgári perekben kirendelt ügygondnok jogosult a munkája ellenértékének és az ügygondnoki teendők ellátásával felmerült költségeinek a megtérítésére. A hatályos jogszabályok nem rendezik a díjazás kérdéseit, ugyanakkor nagy az igény e körben is a kiszámítható gyakorlatra, valamint az ügygondnokok méltányos díjazására. A törvény ezért kiegészíti a Pp. 395. §-át egy olyan felhatalmazással, amely az igazságügyminiszter részére biztosítja a díj összegének rendeleti úton történő megállapítását - a pénzügyminiszter egyetértésével.

A 19-20. §-hoz

A törvény 14. §-a által megállapított Pp. 271. §-ának (1) bekezdése a korábbi normaszöveghez képest nem szerepelteti a hatályos Pp. 271. §-ának f) és g) pontját, mert azoknak külön kódexben, a Cstv.-ben és a Ctv.-ben a helyük. A felszámolást elrendelő, a felszámolási eljárás befejezéséről hozott, valamint a cég törlését elrendelő végzés felülvizsgálatának kizárásáról rendelkező - eddig a Pp.-ben szereplő - rendelkezéseket a törvény e §-ai helyezik át a Cstv.-be és a Ctv.-be.

-----STARTING---POINT---VEGE---

A 21-22. §-hoz

A törvény rendelkezéseit a folyamatban lévő ügyekben is alkalmazni kell. Ez alól kivétel a törvény 3. §-a és 4. §-a, melyek hatásköri szabályokat és a kijelölés szabályait módosítják. Ezen új szabályokat csak a törvény hatálybalépése után indult eljárásokban kell alkalmazni. Ugyancsak nem lehet bármelyik folyamatban lévő ügyben alkalmazni a törvény 1. §-ával és 14. §-ával megállapított, a felülvizsgálati eljárásra vonatkozó szabályokat. Azokban az ügyekben, ahol a felülvizsgálati kérelem előterjesztésére megállapított határidő már megnyílt, azaz ahol már született jogerős ítélet az ügyben, a régi szabályokat kell alkalmazni, az új szabályok ezen ügyekben való alkalmazása a visszamenőleges hatály tilalmába ütközne.