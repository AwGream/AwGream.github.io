2004. évi V. törvény indokolása

az 1992. március 24-én, Helsinkiben aláírt Nyitott Égbolt Szerződés kihirdetéséről

Indokolás

A Nyitott Égbolt Konferencia Bush amerikai elnök 1989. május 12-én elhangzott javaslata alapján kezdte meg munkáját, amely az akkori nemzetközi politikai viszonyoknak megfelelően a NATO és a Varsói Szerződés közötti nyitottság fokozását, a kölcsönös bizalom erősítését tűzte ki célul. A kelet-európai politikai változások, a hidegháború megszűnése nem csökkentették a Nyitott Égbolt Szerződés jelentőségét, a két katonai-szövetségi rendszeren kívüli államok is érdeklődést mutattak a nyitott égbolt rendszerben való részvétel iránt. Ezért a Kormány 3114/1992. sz. határozata alapján a Magyar Köztársaság képviselője Helsinkiben 1992. március 24-én aláírta a Nyitott Égbolt Szerződést (a továbbiakban: Szerződés). A részes államok törvényhozásai, köztük 23/1993 (IV. 9.) OGY határozatával a Magyar Köztársaság Országgyűlése, a Szerződést megerősítették.

A Szerződés intézkedései hatékony ellenőrzést és katonai átláthatóságot biztosítanak. E jellegzetességek miatt megnőtt az államok érdeklődése az egymás országai fölötti repülések iránt, amelyek nagymértékben elősegíthetik egy kollektív biztonsági rendszer kialakítását. Mivel a Szerződés részes államai egyben az Európai Biztonsági és Együttműködési Szervezet (EBESZ) résztvevő államai is, az EBESZ megfelelő intézményei válságmegelőző és válságkezelő erőfeszítéseik során közvetve felhasználják az ilyen repülések eredményeit. A Szerződés lehetőséget nyújt arra, hogy a részes államok a katonai bizalomerősítés mellett egyéb célokra - így például a környezet állapotának rendszeres figyelemmel kísérésére, természeti csapások elleni védekezésre, illetve katasztrófaövezetek megfigyelésére - is felhasználják a Szerződés alapján lebonyolított repüléseket.

A Szerződés XVII. Cikkének 2. pontja úgy rendelkezik, hogy a Szerződés húsz megerősítő okirat, köztük a letéteményeseké és azon részes államoké, amelyeknek a Szerződés „A” melléklete szerint megállapított egyéni passzív kvótája nyolc vagy ennél több, letétbe helyezését követő hatvan nap után lép hatályba. A Szerződés rendelkezéseit ugyanakkor a XVIII. Cikk I. fejezete alapján éveken át ideiglenesen alkalmazták. A szükséges megerősítésekről a letéteményesek tájékoztatták a részes államokat. Ezek közül utolsóként az Oroszországi Föderáció 2001. november 2-án helyezte letétbe a megerősítő okiratot. Ennek megfelelően a Szerződés 2002. január 1-jével hatályba lépett.

A Magyar Köztársaság számára a Szerződéssel létrejövő rendszer fenti elemei egyaránt fontosak. Különösen nagy jelentősége van annak, hogy a Szerződés hatályba lépése után a szomszédos államok fölött rövid előrejelzési idővel, korszerű, különféle időjárási körülmények között alkalmazható érzékelő műszerekkel hajthatunk végre megfigyelő repüléseket. Lehetőségünk van arra is, hogy viszonylag szerény költségek mellett hozzájussunk más államok által végrehajtott megfigyelő repülések eredményeihez.

A Szerződés kidolgozásában játszott aktív, kezdeményező szerepünket ismerte el a többi részes állam azzal, hogy Kanadával megosztva a Magyar Köztársaságra ruházta a letéteményesi tisztséget.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve az Országgyűlés által megerősített nemzetközi szerződéseket törvényben kell kihirdetni.