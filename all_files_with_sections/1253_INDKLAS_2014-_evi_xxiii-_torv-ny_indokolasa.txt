2014. évi XXIII. törvény indokolása

egyes helyi önkormányzatokkal kapcsolatos törvényeknek a választásokkal összefüggő módosításáról

-----STARTING---POINT---ALTALANOS--- 

Magyarország fővárosa az Alaptörvény rendelkezése értelmében Budapest. Budapest kiemelt gazdasági, kulturális, politikai és társadalmi jelentőséggel bír az ország életében. Budapest kerületekből áll és önkormányzati rendszere kétszintű. Jelenleg a fővárosi önkormányzati rendszer két szintje élesen szétválik egymástól, ami indokolatlan és működési problémákat eredményez. A törvény legfontosabb eleme a fővárosi közgyűlés összetételének átalakítása, a fővárosi kerületek polgármestereinek közgyűlésbe integrálása, ami olcsóbbá, hatékonyabbá, egyszerűbbé és mindenekelőtt demokratikusabbá teszi a főváros irányítását. A fővárosi közgyűlés tagjai jelenleg listás választás útján szerezhetnek mandátumot. A fővárosi listákat az egyes jelölőszervezetek állítják össze, amelybe a választópolgároknak semmilyen beleszólása nincs, ráadásul olyan jelöltek is felkerülhetnek a listára, akik személyesen közvetlenül semmilyen formában nem mérettették meg magukat a választópolgárok előtt. A fővárosi közgyűlés tagjai ezt követően kétféleképpen szerezhetnek majd mandátumot. A fővárosi közgyűlésnek tagja lesz minden fővárosi kerületi polgármester - akiket a választópolgárok közvetlenül választanak - csakúgy, mint a szintén közvetlenül választott főpolgármester is, emellett pedig további kilenc képviselő szerezhet mandátumot fővárosi kompenzációs listáról. Kompenzációs listát az a jelölő szervezet állíthat, amelyik a fővárosi kerületek felében állított polgármester-jelöltet. A fővárosi kompenzációs listán csak a polgármester- és a főpolgármester-jelöltek szerepelhetnek, de őket automatikusan szerepeltetnie kell a jelölő szervezetnek vagy jelölő-szervezeteknek az általuk meghatározott sorrendben. Ennek köszönhetően a fővárosi közgyűlésnek szinte kivétel nélkül olyan tagjai lesznek, akik első kézből ismerik az egyes kerületek problémáit vagy azért mert polgármesterként vagy azért mert polgármesterjelöltként szembesültek azokkal. Tekintettel arra, hogy a közgyűlés tagjainak többségéről személy szerint, közvetlenül szavaznak az egyes kerületekben ezzel növekedhet a fővárosi közgyűlés demokratikus felhatalmazottságának mértéke is.

Azzal, hogy a fővárosi közgyűlésbe integrálódnak a kerületi polgármesterek egy olyan demokratikusan megválasztott fórum jöhet létre, amelyben szabályozott módon tudnak egymással ütközni a főváros egészének, illetve az egyes kerületeknek az érdekei, illetve ami megfelelő helyszíne lehet az ilyen viták feloldásának. Mindezzel a fővárosi közgyűlés sokkal hatékonyabban tudja majd szolgálni a főváros összlakosságának érdekeit.

Az új fővárosi választási rendszer egyszerűbbé és átláthatóbbá teszi az önkormányzati választást a főváros lakossága számára. A fővároson kívül Magyarország minden településén a nem nemzetiségi választók három szavazatot adhatnak le - polgármester, képviselő, megyei közgyűlés -, amíg a fővárosban 4 szavazólapon szavazhattak eddig - kerületi képviselő, kerületi polgármester, fővárosi közgyűlés, főpolgármester - a választópolgárok. Ezt követően a fővárosiak számára is egyszerűbb és átláthatóbb lesz az önkormányzati választás, hiszen a Fővárosi Közgyűlés képviselőire külön nem kell szavazniuk, hanem a kerületi polgármesterekre leadott szavazataik alapján áll majd fel az új Fővárosi Közgyűlés.

Mindezek mellett fontos következménye a jelen módosításnak, hogy olcsóbbá válik a pazarló fővárosi önkormányzati rendszer. A fővárosi közgyűlésbe integrálódott polgármesterek a törvény szerint fővárosi közgyűlési tagságukért nem vehetnek fel sem tiszteletdíjat, sem költségtérítést, sem pedig egyéb juttatást. Ezzel a kerületi polgármesterek gyakorlatilag társadalmi munkában látják majd el fővárosi közgyűlési feladataikat, ami jelentősen csökkenti a fővárosi közgyűlés működési költségeit.

A fentiek alapján is a jelen törvény jól szolgálja egy valóban európai, jól működő, demokratikus és magán spóroló fővárosi vezetés létrejöttét.

-----STARTING---POINT---RESZLETES---

Az 1. §-hoz

A fővárosi közgyűlés tagjainak száma eddig a főváros lakosságszámához igazodott. A települési önkormányzatok képviselő-testülete és a megyei közgyűlés tagjainak száma mellett a fővárosi közgyűlés tagjainak számát is az önkormányzati képviselők és polgármesterek általános választása évének január 1-jei lakosságszám alapján állapították meg. Tekintettel arra, hogy a fővárosi közgyűlés tagjainak száma ezt követően meghatározott nagyságú lesz, így ez a szabály már nem fog rá vonatkozni.

A 2. §-hoz

A 23 fővárosi kerületi polgármester hivatalból tagja a fővárosi közgyűlésnek, emellett tagja még a közvetlenül választott főpolgármester is. A rendelkezés értelmében ezen felül a közgyűlés további kilenc tagja fővárosi kompenzációs listáról szerez mandátumot.

A 3. §-hoz

Minden választópolgár több jelöltet is ajánlhat, hasonlóan az országgyűlési képviselők választásánál ismert jelölési szabályokhoz. A jelölt viszont csak egy helyen fogadhat el jelölést.

Ha egy jelölt fővárosi és kerületi kompenzációs listáról is mandátumot szerez, akkor 3 napon belül nyilatkoznia kell arról, hogy melyik mandátumot fogadja el, a másik listáról pedig törölni kell. Egyidejűleg nem lehet valaki megyei és fővárosi kompenzációs listán is jelölt.

A 4. §-hoz

A rendelkezés értelmében a megyei választókerületi listához a választópolgárok 0,5%-ának a támogatása, a polgármesterjelölt állításhoz a fővárosi kerületekben az országgyűlési választások egyéni jelöltállításához hasonlóan legalább ötszáz ajánlásra, míg a főpolgármester jelölt választásához legalább ötezer ajánlásra van szükség.

Az 5. §-hoz

A fővárosi kompenzációs lista állításának feltételéről, illetve a lista összeállításáról rendelkezik. Analóg módon a hatályos szabályozáshoz, amely szerint fővárosi területi listát az a jelölő szervezet állíthat, amely a fővárosi kerületek felében kompenzációs listát állított, az új szabályozás a fővárosi kompenzációs lista állításához azt követeli meg, hogy a fővárosi kerületek felében rendelkezzen az adott jelölő szervezet polgármester-jelölttel. A rendelkezés értelmében a fővárosi kompenzációs listán csak a jelölő szervezet által indított fővárosi kerületi polgármesterjelöltek, valamint a főpolgármester-jelölt szerepelhet, illetve kell szerepelnie automatikusan a jelölő szervezet által meghatározott sorrendben. Közös kompenzációs lista esetén csak az ugyanazon pártok által indított közös polgármesterjelöltek, illetve közös főpolgármester-jelölt kerülhet fel a listára.

A 6. §-hoz

Szintén a hatályos szabályozáshoz analóg módon a rendelkezés a közös fővárosi kompenzációs lista állításához azt a feltételt szabja, hogy a fővárosi kerületek több mint felében közös polgármesterjelöltet állítsanak ugyanazok és csak ugyanazok a jelölő szervezetek.

A 7-8. §-hoz

A rendelkezés a fővárosi kompenzációs listáról mandátumot szerző képviselők megválasztásának módját, a mandátumok kiosztásának módját szabályozza. A fővárosi kompenzációs lista esetében a fővárosi kerületi polgármesterekre leadott, de polgármesteri mandátumot nem eredményező szavazatot kell figyelembe venni. Közös lista esetén a csak ugyanazon jelölő szervezetek által közösen jelölt fővárosi kerületi polgármesterjelöltre leadott, de polgármesteri mandátumot nem eredményezett szavazatokat lehet figyelembe venni.

A fővárosi közgyűlés megválasztásakor a kompenzációs listára kerül ő töredékszavazatok az adott kerület lakosságszámának arányában lesz súlyozva. Ezzel megnyílik annak a lehetősége, hogy a nagyobb lakosságszámú kerületekben leadott szavazatok nagyobb súllyal számítsanak a kompenzációs mandátumok kiosztásakor. A módosítás célja a fővárosi közgyűlési mandátumok arányosságának biztosítása.

A 9. §-hoz

A módosítás rendezi azt a helyzetet, amikor kiesés vagy fővárosi kerületi polgármesterré vagy főpolgármesterré választás miatt megszűnik a kompenzációs listáról megválasztott fővárosi közgyűlési képviselő mandátuma. Igazodva az országgyűlési, az európai parlamenti, valamint az önkormányzati választások szabályaihoz kiesés esetére a jelölőszervezetnek adja meg a lehetőséget arra, hogy a kompenzációs listáján eredetileg is szereplő jelöltek közül jelölje meg a kiesett képviselő utódját.

A 10. §-hoz

Szövegpontosító rendelkezések.

A 11. §-hoz

Hatályon kívül helyező rendelkezések.

A 12. §-hoz

Budapest főváros kétszintű önkormányzata a fővárosi és a kerületi szintű önkormányzatokból áll. A rendelkezés meghatározza a fővárosi közgyűlés új összetételét. Ennek értelmében a fővárosi közgyűlés a fővárosi kerületek közvetlenül választott polgármestereiből, a szintén közvetlenül, a főváros egésze által választott főpolgármesterből, valamint további kilenc képviselőből áll, akik fővárosi kompenzációs listáról szereznek mandátumot. Az új fővárosi önkormányzati rendszerben ennek megfelelően megjelenik mind a fővárosi, mind pedig a fővárosi kerületi képviselet a fővárosi közgyűlésben.

A 13. §-hoz

A módosítás célja annak egyértelmű szabályozása, hogy a fővárosi közgyűlés fővárosi kerületi polgármester tagjának megszűnik a mandátuma a fővárosi kerületi polgármesteri megbízatásának megszűnésével.

A 14. §-hoz

A fővárosi önkormányzati rendszer átalakításának egyik legfontosabb célja, hogy csökkenjenek a főváros kiadásai. Ennek szellemében a rendelkezés kiköti, hogy a fővárosi kerületek polgármesterei a fővárosi közgyűlési tagságukért semmilyen tiszteletdíjban, költségtérítésben, költségátalányban és semmilyen más juttatásban nem részesülhetnek.

A 15. §-hoz

A rendelkezés célja, hogy az helyi önkormányzati képviselőkre vonatkozó szigorú összeférhetetlenségi szabályokat enyhítse. Ennek értelmében például tanárok, orvosok, ápolónők - akik leginkább ismerik a lakosság problémáit - is vállalhatnak önkormányzati képviselői megbízatást.

A 16. §-hoz

A módosítás célja, hogy az Európai Unió Tanácsának működéséből jól ismert és bevált kettős többségi rendszert a fővárosi közgyűlés döntéshozatalába is bevezesse. A képviselő- testületben egy javaslat elfogadásához egyszerű többség esetén a jelenlévő képviselők, minősített többség esetén pedig az összes képviselő több mint felének igen szavazata szükséges. A fővárosi közgyűlésben e mellett az is szükséges lesz, hogy a főváros összlakosságának több mint felét képviselő fővárosi kerületi polgármesterek támogassák annak elfogadását.

A kettős többségi rendszer bevezetése biztosítja azt, hogy az egyes kerületek lakosságszámuk arányában legyenek képviseltetve az egyes döntések meghozatalakor. Az Európai Unió Tanácsának működése során a kettős többséget igénylő döntéshozatali rend biztosítja a tagállamoknak, a történelmileg kialakult nemzetállamok mindegyikének képviseletét és a népesség többségét képviselő tagállamok arányos súlyának megjelenítését. Ennek mintájára a polgármesterek jelenléte a közgyűlésben biztosítja a történelmileg kialakult kerületek mindegyikének képviseletét, a kettős többség elve pedig garantálja, hogy a legfontosabb döntések mindegyikét a közgyűlés csak a főváros lakosságának többségét képviselő polgármesterek egyetértésével hozhassa meg. Ily módon a közgyűlésben érvényesül a közvetlen választás demokratikus elve - hiszen a közgyűlés többségét jelentő polgármestereket a választók közvetlenül választják -, valamint érvényesül a döntéshozatalban az arányosság elve.

A 17. §-hoz

A módosítás a 13. §-sal összhangban rendezi, hogy a fővárosi kerületi polgármesteri, valamint a fővárosi közgyűlési mandátum elválaszthatatlan egymástól. A rendelkezés értelmében, ha a fővárosi közgyűlés egy fővárosi kerületi polgármesterének megszűnik a közgyűlési képviselői mandátuma, azzal megszűnik a fővárosi kerületi polgármesteri megbízatása is.

A 18. §-hoz

A módosítás értelmében eltérő összeférhetetlenségi szabályok vonatkoznak majd a jövőben az 1500 lakos alatti és afeletti települések polgármestereire. Tekintettel arra, hogy az 1500 fő alatti települések polgármesteri megbízatásának ellátása kevesebb leterheltséget eredményez a polgármesterek számára, ezért nem indokolt, hogy az új önkormányzati törvényben meghatározott szigorú összeférhetetlenségi szabályok az ő esetükben érvényesüljenek.

A 19-20. §-hoz

A helyi önkormányzatok vagyona, mint nemzeti vagyon hasznosítása tekintetében a nemzeti vagyonról szóló törvény versenyeztetési kötelezettséget állapít meg, amely alól csak szűk körben enged kivételt. A szintén nemzeti vagyonba tartozó állami vagyon esetében az állami vagyonról szóló törvény a mindennapi működés biztosítása érdekében további kivételeket fogalmaz meg. Az önkormányzati vagyon vonatkozásában azonban ezen mentesülési feltételek jelenleg nem biztosítottak. A nemzeti vagyonról szóló törvény hasznosítási fogalmának széleskörűségére és a rövid időtartamra szóló hasznosítás rugalmassága érdekében indokolt bizonyos, az állami vagyonról szóló törvény szerinti kivételi lehetőségek biztosítása az önkormányzati vagyon hasznosítása során is. A törvény - az állami vagyon hasznosításához hasonlóan - lehetővé teszi a versenyeztetés mellőzését, amennyiben az önkormányzati vagyon, mint nemzeti vagyon hasznosítása határozott időre, legfeljebb 90 napos időtartamra kerül sor.

A 21. §-hoz

Az ajánlóíveken a jelölő szervezetek, illetve jelöltek aktivistái gyűjtik az ajánlásokat, majd az íveket átadják az illetékes választási irodának. A választási iroda az ajánlóívek átvételével adatkezelővé válik, így megnyílik az érintettek joga arra, hogy az az információs önrendelkezési jogról és az információszabadságról szóló 2011. évi CXII. törvény 14. § a) pontja alapján tájékoztatást kérjenek arról, hogy az ő adataik szerepelnek-e valamelyik ajánlóíven. Tekintettel arra, hogy a választási irodának az ajánlóívek tartalmáról csak azon ajánlások tekintetében van tudomása, amely ajánlások ellenőrzését elvégezte, a törvény csak ezen adatok tekintetében teszi a választási iroda kötelezettségévé, hogy tájékoztatást adjon az érintett számára arról, hogy szerepelnek-e az adatai az ajánlóíveken: azaz a választási iroda a tájékoztatási kötelezettség szempontjából csak az ellenőrzött ajánlások tekintetében minősül adatkezelőnek.

A 22. §-hoz

Az országgyűlési választások tapasztalatai alapján eltúlzott mértékű bírságot kell kiszabni abban az esetben, ha egy jelölt vagy jelölő szervezet nem ad le határidőben valamennyi átvett ajánlóívet. A megbírságolt személyek, szervezetek jelentős része képtelen a kiszabott bírságot megfizetni, azok adók módjára történő behajtásától sem várható eredmény. A törvény ezért a felére csökkenti a kiszabandó bírság mértékét.

Másrészt mentesíti a jelöltet, jelölő szervezetet a bírság megfizetésének kötelezettsége alól abban az esetben, ha a benyújtásukra megszabott határidőt követő 24 órán belül leadja azokat az ajánlóíveket, amelyeken nem gyűjtöttek ajánlást. Ebben az esetben ugyanis, mivel személyes adatok megszerzésére és kezelésére nem kerül sor, a jogsértés társadalomra veszélyessége nem indokolja bírság kiszabását.

A 23. §-hoz

A Braille-írással ellátott szavazósablon biztosítása az egyes szavazókörökbe aránytalan terhet jelent a választási szervek számára (különösen az önkormányzati választások nagy számú szavazólapja esetében), ha azt a szavazást megelőző 2. napig kérhetik a választópolgárok. A törvény ezért csak a szavazást megelőző hét péntekéig bejelentett kérelem esetén írja elő a Braille-sablon biztosításának kötelezettségét.

A 24. §-hoz

A hatályos szabályozás értelmében fővárosi területi lista állításának feltétele, hogy a fővárosi kerületek több mint felében rendelkezzen az adott jelölő szervezet kompenzációs listával. A fővárosi kompenzációs lista állítása ezt követően nem a kerületi kompenzációs listák, hanem a polgármesterjelöltek számához kapcsolódik, de ugyanúgy a fővárosi kerületek több mint felében kell a jelölő szervezetnek polgármesterjelölttel rendelkeznie, mint a hatályos szabályok értelmében kompenzációs listával. A rendelkezés értelmében, az országgyűlési választásokhoz hasonlóan a lista nyilvántartásba vételéig bejelentett polgármesterjelölteket kell figyelembe venni a listaállításához, azonban ha a nyilvántartásba vett polgármesterjelöltek száma nem éri el az előírt számot, akkor a területi választási bizottság nem veheti nyilvántartásba a fővárosi kompenzációs listát.

A 25. §-hoz

A rendelkezés módosítása azért szükséges, mert a törvény értelmében nem lesz külön szavazólap a fővárosi közgyűlés tagjainak választására, tekintettel arra, hogy a tagok egy részét a polgármesterek és a főpolgármester alkotják, akiket közvetlenül külön-külön szavazólapon választanak a fővárosiak, a tagok másik része pedig kompenzációs listáról jut mandátumhoz.

A 26. §-hoz

A fővárosi önkormányzati választás eredményének megállapításával kapcsolatos technikai rendelkezés.

A 27. §-hoz

A Ve. nemzetiségi választásokra irányadó szövegében kodifikációs hiba miatt nem szerepel az a - az országgyűlési választás tekintetében a 248. §-ban foglalt - rendelkezés, hogy a nemzetiségi névjegyzékbe vétel az adott választás tekintetében csak akkor hatályosul, ha a szavazást megelőző 16. napig benyújtja az erre irányuló kérelmét a választópolgár. Az ennél későbbi nemzetiségi regisztráció esetében a megfelelő szavazólapok biztosítása már nem oldható meg biztonsággal.

A 28. §-hoz

Tekintettel arra, hogy a bejelentett jelöltek, listák száma a korábbi választásokhoz képest jelentős mértékben emelkedő mértéket mutat, a törvény az ajánlások ellenőrzésére és a bejelentés elbírálására rendelkezésre álló határidőt 3-ról 4 napra hosszabbítja.

A törvény a helyi önkormányzati képviselők és polgármesterek választásán a jelölt, lista bejelentésére rendelkezésre álló határidőt a többi választással összhangba hozva biztosítja, hogy a szavazólapokat megfelelő időben elkészítsék, és a szavazóhelyiségbe juttassák a választási szervek. Emellett a rendelkezés a fővárosi kompenzációs lista bevezetéséhez kapcsolódó szövegváltozások átvezetését tartalmazza.

A 29. §-hoz

Tekintettel arra, hogy a helyi önkormányzati képviselők és polgármesterek választásáról szóló 2010. évi L. törvény 8. § (1) bekezdése rendelkezik arról, hogy egy választópolgár jelölési fajtánként csak egy jelöltet, illetve listát állíthat, ezért ennek a rendelkezésnek a szabályozása más helyen nem indokolt.

A 30. §-hoz

A nemzetiségi képviselői jelölésnél is érvényesülnie kell a többes jelölésnek.

-----STARTING---POINT---VEGE---

A 31. §-hoz

A törvény hatálybaléptetésére és alkalmazására vonatkozó rendelkezés.

A 32. §-hoz

Sarkalatossági klauzulák.