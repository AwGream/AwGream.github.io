2013. évi CLXVIII. törvény indokolása

egyes törvényeknek a szociális, gyermekjóléti és gyermekvédelmi szolgáltatók, intézmények és hálózatok hatósági nyilvántartásával összefüggő módosításáról

-----STARTING---POINT---ALTALANOS--- 

A törvény a szociális igazgatásról és szociális ellátásokról szóló 1993. évi III. törvény (a továbbiakban: Szt.) és a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) módosításával átalakítja a szociális, gyermekjóléti, gyermekvédelmi szolgáltatók, intézmények, hálózatok működési engedélyezésének jelenlegi rendszerét.

A szolgáltatók, intézmények, hálózatok működési engedélyezése jelenleg hagyományos módon, az elektronikus ügyintézés feltételei híján papíralapú határozattal történik. A működési engedélyezés rendszerének 2013. december 1-jével hatályba lépő átalakításával a papíralapú működési engedélyezést és az engedélyek adattartalmát rögzítő regiszteres nyilvántartást egy új, elektronikus nyilvántartásba vételi rendszer váltja fel. Ebben a szolgáltatók, intézmények, hálózatok működésének engedélyezése nem papíralapú határozat kiadásával, hanem egy elektronikusan vezetett nyilvántartásba való bejegyzéssel történik.

A papíralapú engedélyek nyilvántartását szolgáló regiszter helyett - a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 2013. július 1-jétől hatályos szabályaival összhangban - egy jogkeletkeztető (konstitutív) hatályú, közhiteles hatósági nyilvántartás kerül kialakításra. Ebben a rendszerben az engedély tartalma maga a nyilvántartott adat, így biztosítható a működési engedélyek adattartalmának egységessége. Az engedélytől eltérő adatrögzítés a nyilvántartásban eleve nem lesz lehetséges. A nyilvántartásba való bejegyzésről, az adatmódosításról és a törlésről - a kapcsolattartói, elérhetőségi adatok kivételével, amelyek tekintetében a nyilvántartás egyébként sem lesz közhiteles - alakszerű határozatot kell hozni.

A nyilvántartásban rögzítésre kerülő személyes adatokat az Szt., valamint a Gyvt., a többi adatot pedig egy új, egységes kormányrendelet határozza meg. Az adatkör a működési engedélyek jelenlegi adatai alapján került meghatározásra. A nyilvántartás adatai általában nyilvánosak lesznek, a Gyvt.-ben meghatározott kivételekkel (például nem nyilvános a családok átmeneti otthonának címe, ha a fenntartó ezt kéri).

A szolgáltatói nyilvántartásba vételi eljárásokban továbbra is a kormányhivatalok szakigazgatási szerveiként működő szociális és gyámhivatalok járnak el első fokon, a másodfokú hatóság és a nyilvántartást vezető szerv pedig a Nemzeti Rehabilitációs és Szociális Hivatal (NRSZH) marad. A szakmai tartalomban lényegi változás nem indokolt, de a szociális és a gyermekjóléti, gyermekvédelmi terület eddig különálló kormányrendeletben található engedélyezési szabályai egy új kormányrendelettel a szükséges mértékben összehangolásra kerülnek.

Az új rendszerre való átállás és a nyilvántartás adattartalmának feltöltése fokozatosan történik annak érdekében, hogy a működést engedélyező szerveknek és a szolgáltatást biztosító fenntartóknak megfelelő felkészülési idő álljon rendelkezésre az elektronikus nyilvántartásba vételi rendszer teljes körű alkalmazására.

Az új szolgáltatói nyilvántartás kialakításához szükséges szoftver-fejlesztésekre és a szociális és gyámhivatalok engedélyezéssel vagy ellenőrzéssel foglalkozó munkatársainak képzésére a TÁMOP 5.4.2-12 program és az ÁROP 1.A.4. program biztosít forrást.

-----STARTING---POINT---RESZLETES---

Az 1-3. §-hoz

A törvény a szolgáltatói nyilvántartás megváltozott fogalomrendszeréhez igazítja az Szt. rendelkezéseit.

A 4. §-hoz

A törvény a szolgáltatói nyilvántartásba vételt írja elő a szociális szolgáltatás nyújtásának feltételeként. A törvény rendelkezik arról, hogy a szolgáltatói nyilvántartás közhiteles hatósági nyilvántartásnak minősül.

A módosítás tartalmazza a nyilvántartásban rögzítésre kerülő személyes adatokat [például a fenntartó adatai (aki lehet egyéni vállalkozó is), a kapcsolattartó adatai]. A szolgáltató és a szolgáltatás egyéb adatait a jelenlegi megoldással megegyezően kormányrendelet fogja meghatározni.

Meghatározza a jogerősen módosított vagy törölt adatok archiválásának idejét. Ezen adatokat a nyilvántartás történeti állományába kell helyezni, ahonnan a kapcsolattartói, elérhetőségi adatok a történeti állományba helyezést követő egy év, míg az egyéb adatok a szolgáltató, intézmény nyilvántartásból való törlését követő tíz év elteltével törölhetők.

Mivel a nyilvántartásba vétel a sokszor igen bonyolult működési engedélyezési eljárás helyébe lép, a törvény megteremti annak lehetőségét, hogy a Ket.-ben található főszabálytól eltérően alapvetően a szabad bizonyítás elve szerint járhasson el a hatóság a nyilvántartásba vétel során.

A hatályos szabályozással összhangban írja elő a nyilvántartásba vett szolgáltatók működésének az engedélyező hatóság általi rendszeres ellenőrzését és az ennek során alkalmazható jogkövetkezményeket.

A rendszer továbbfejlesztését jelenti, hogy a törvény szerint 2014. július 1-jétől a fenntartó az iratokat kizárólagosan elektronikus úton küldheti meg a hatóságnak, amely a döntéseit szintén elektronikus úton közli.

Az 5. §-hoz

Felhatalmazást ad a szolgáltatói nyilvántartás és a szolgáltatók ellenőrzésének részletes szabályait tartalmazó új, egységes kormányrendelet megalkotására, amely a szociális szolgáltatók és intézmények működésének engedélyezéséről és ellenőrzéséről szóló 321/2009. (XII. 29.) Korm. rendelet, valamint a gyermekjóléti és gyermekvédelmi szolgáltató tevékenység engedélyezéséről, valamint a gyermekjóléti és gyermekvédelmi vállalkozói engedélyről szóló 259/2002. (XII. 18.) Korm. rendelet helyébe lép, továbbá magában foglalja a szociális, gyermekjóléti és gyermekvédelmi szolgáltatók, intézmények ágazati azonosítójáról és országos nyilvántartásáról szóló 226/2006. (XI. 20.) Korm. rendeletnek az ágazati azonosítóra és az intézményi regiszterre vonatkozó szabályozási körét is.

A 6. §-hoz

A szolgáltatói nyilvántartás bevezetéséhez, az új rendszerre vonatkozó áttéréshez szükséges átmeneti rendelkezéseket határozza meg. A törvény szerint a működési engedélyezés új rendszerére vonatkozó szabályozás hatályba lépésétől, 2013. december 1-jétől kezdődően új engedély már csak nyilvántartásba vétellel adható ki. A törvény rendelkezik arról is, hogy a jelenleg működő szolgáltatókat 2014. június 30-áig kell a nyilvántartásba hivatalból bejegyezni, és nyilvántartásba vételükig a 2013. november 30-án hatályos működési engedélyük jelenti a jogszerű működés alapját.

A 7-8. §-hoz

Szövegpontosításokat tartalmaz a működési engedélyezés helyébe lépő szolgáltatói nyilvántartás bevezetésével összefüggésben, és hatályon kívül helyezi a szociális intézményi regiszterre vonatkozó törvényi rendelkezéseket.

A 9. §-hoz

A törvény a gyermekjóléti, gyermekvédelmi szolgáltatás nyújtására való jogosultság feltételeként is a szolgáltatói nyilvántartásba vételt jelöli meg. Az Szt.-ben szabályozottaktól eltérést jelent, hogy a Gyvt. szerint egyes adatok nem lesznek nyilvánosak. Ilyenek a helyettes szülők, nevelőszülők adatai, valamint a fenntartó kérelmére a családok átmeneti otthonának és a gyermekek átmeneti otthonának címe. Az előbbi azért indokolt, hogy a gondozott gyermekek és a helyettes szülők, nevelőszülők nyugalmát, biztonságát megőrizze az információkkal visszaélni szándékozókkal szemben, utóbbi pedig azért, hogy a bántalmazó ne ismerhesse meg a bántalmazott családtagot esetleg befogadó otthonok címét. A módosítás taxatív felsorolással határozza meg továbbá, hogy a nem nyilvános adatokat mely hatóságok, szervek, intézmények ismerhetik meg.

A 10. §-hoz

A törvény tartalmazza a működést engedélyező szervek adatkezelésére vonatkozó szabályokat.

A 11. §-hoz

A törvény a szolgáltatói nyilvántartás megváltozott fogalomrendszeréhez igazítja a Gyvt.-nek a költségvetési támogatásra való jogosultságról szóló rendelkezését.

A 12. §-hoz

A törvény - az Szt.-módosításban foglaltakkal megegyező módon - a Gyvt. esetében is felhatalmazást ad a szolgáltatói nyilvántartás és a szolgáltatók ellenőrzésének részletes szabályait tartalmazó új, egységes kormányrendelet megalkotására.

A 13. §-hoz

A törvény - az Szt.-módosításban foglaltakkal megegyező módon - a Gyvt. esetében is meghatározza a szolgáltatói nyilvántartás bevezetéséhez szükséges átmeneti rendelkezéseket.

A 14-15. §-hoz

Szövegpontosításokat tartalmaz a működési engedélyezés helyébe lépő szolgáltatói nyilvántartás bevezetésével összefüggésben, és hatályon kívül helyezi a feleslegessé vált törvényi rendelkezéseket.

A 16. §-hoz

A működési engedélyezéssel összefüggő eljárások továbbra is illetékmentesek maradnak, amely azonban az Szt. és a Gyvt. helyett az illetékekről szóló törvényben kerül rögzítésre.

-----STARTING---POINT---VEGE---

A 17. §-hoz

A törvény rendelkezései 2013. december 1-jén lépnek hatályba. Kivétel ez alól az elektronikus ügyintézés kizárólagossá tétele, amely 2014. július 1-jével kerül előírásra, hogy a fenntartóknak és a hatóságoknak megfelelő felkészülési időt biztosítson.