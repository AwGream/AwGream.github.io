1993. évi LXXXI. törvény indokolása

a csődeljárásról, a felszámolási eljárásról és a végelszámolásról szóló 1991. évi IL. törvény módosításáról

-----STARTING---POINT---ALTALANOS--- 

Az 1992. január 1. napján hatálybalépett, a csőeljárásról, a felszámolási eljárásról és a végelszámolásról szóló 1991. évi IL. törvény (a továbbiakban: Cstv.) gyakorlati alkalmazása során felmerült tapasztalatok alapján készült törvénymódosítás a Cstv. eredeti koncepciójának határozottabb érvényrejuttatását és a jog eszközeivel való hatékonyabb segítését célozza.

A csődeljárás jogi szabályozásának középpontjában változatlanul a gazdaságilag bajbajutott, de ugyanakkor még megmenthető gazdálkodó szervezetek talpraállítása, reorganizációja - mind alapvető cél - áll. A csődeljárás a külföldi jogrendszerekben is olyan, rendszerint rövid időtartamú eljárást jelent, amelynek elsődleges célja az adós és a hitelezők közötti egyezség létrehozása.

A törvényjavaslat meghatározza a Cstv. hatálya alá tartozó mindhárom eljárás fogalmát. Egyértelművé teszi, hogy a csődeljárás végső célja változatlanul annak jogi eszközökkel való elősegítése, hogy az adós a hitelezőivel megegyezzen. Másrészről a törvényjavaslat megszünteti a kötelező öncsőd intézményét, az adós elhatározásán alapuló csődeljárásra pedig új, a hitelezői érdekeket szem előtt tartó rendelkezéseket állapít meg.

Eszerint csődeljárás iránti kérelmet az az adós nyújthat be, aki fizetési haladékban két éven belül nem részesült és eleget tesz a törvényjavaslatban foglalt követelményeknek. A csődeljárás kezdő időpontja a kérelem bírósághoz érkezésének a napja. A csődeljárás technikai értelemben vett megindulása azonban még nem szükségképpen jelenti azt, hogy az adós fizetési haladékban részesül. Ehhez az kell, hogy a hitelezők, a törvényjavaslatban meghatározott arányban hozzájáruljanak ahhoz, hogy az adós a fizetési haladék igénybevétele mellett az egyezségkötésről tárgyalhasson. A csődeljárás szempontjából hitelezőnek számít az, akinek a csődeljárás kezdő időpontjában lejárt, vagy még nem esedékes, de az adós által nem vitatott követelése van.

A bíróság a hitelezői támogatás megléte esetében mérlegelés nélkül rendelkezik a fizetési haladékról szóló végzés közzétételéről. Ha a hitelezők a fizetési haladékhoz nem járulnak hozzá, a bíróság az eljárást megszünteti.

A hatályos szabályozáshoz képest nem változik az a rendelkezés, amely szerint a fizetési haladék időtartamát a végzés közzétételétől kell számítani. A törvényjavaslat ugyanakkor egyértelművé teszi, hogy a tárgyalást a fizetési haladék időtartamán belül meg kell tartani és hogy e határidőn belül több tárgyalás is tartható. Ez utóbbi körülmény arra ösztönözheti az adóst, hogy az első tárgyalás időpontját minél előbb tűzze ki.

A törvényjavaslat a csődeljárás során is bevezeti a kényszeregyezség jogintézményét. A fizetési haladék megadásához szükséges arányú hitelezői egyetértés kell a csődegyezség megszületéséhez is.

A vagyonfelügyelő egyik fontos új jogosítványa, hogy a csődegyezség az ő jóváhagyásával jön létre. E jóváhagyásra a Polgári törvénykönyv 215. §-ában foglalt szabályok vonatkoznak. Emellett a vagyonfelügyelő hatáskörébe tartozik, hogy a fizetési haladék időtartama alatt az adósnak a hitelezők által meghatározott értékhatárt meghaladó kötelezettségvállalásait jóváhagyja. A vagyonfelügyelő kirendelésére erre irányuló kérelem nélkül, hivatalból kerül sor. Ezáltal megakadályozhatók az adósnak a vagyon kimentésére és a hitelezők egymással szembeni kijátszására irányuló esetleges törekvései.

A bíróság csak azt vizsgálja, hogy az egyezség a törvényben foglalt előírásoknak megfelelően jött-e létre és ha ezt megállapította, az eljárást befejezetté nyilvánítja. A kényszeregyezség jogkövetkezménye az, hogy a hitelezők az egyezség részét képező követeléseik vonatkozásában - amíg az egyezségben foglaltakat mindenki betartja - felszámolási eljárás lefolytatását nem kezdeményezhetik. Ebből következően a bíróság a csődeljárás befejezetté nyilvánításával egyidejűleg megszünteti azokat a felszámolási eljárásokat, amelyeket a csődeljárásra tekintettel függesztett fel.

Ha az egyezségkötés meghiúsult, a bíróság az eljárást megszünteti. Eltérően a hatályos szabályozástól, a csődegyezség elmaradása nem vonja maga után automatikusan a felszámolási eljárás lefolytatását. Ha azonban valamelyik hitelező a csődeljárás alatt felszámolási eljárás lefolytatására irányuló kérelmet nyújtott be és annak elbírálását a törvény rendelkezése alapján a bíróság felfüggesztette, a felszámolási eljárást le kell folytatni.

A törvényjavaslat a felszámolási eljárás körében a hatályos szabályozás koncepcióján nem változtat. A felszámolási eljárás célja továbbra is az, hogy a fizetésképtelen adós jogutód nélküli megszüntetésére és ennek során a hitelezői követelések kielégítésére a törvényben rögzített módon és sorrednben kerüljön sor.

A törvényjavaslat ugyanakkor a felszámolási eljárás lefolytatására vonatkozó szabályokat oly módon változtatja meg, hogy az eljárás időigénye lehetőleg csökkenjen. A hatályos szabályozás szerint a bíróság külön határoz az adós fizetésképtelenségéről, majd ezt követően dönt a felszámolás elrendeléséről. A felszámolás kezdő időpontja a felszámolást elrendelő végzésben meghatározott időpont, amely nem lehet korábbi mint a végzés közzétételének napja. A fizetésképtelenség megállapítása és a felszámolás elrendelése, illetve közzététele közötti időszakban gondot okoz, hogy a felszámoló nem jogosult hatáskörének gyakorlására, így pl. az adós vagyonának számbavételére.

A törvényjavaslat ezért kimondja, hogy a felszámolást elrendelő végzés része a fizetésképtelenség megállapítása. Ebben a végzésben kerül sor a felszámoló kirendelésére is, aki a végzés jogerőre emelkedését (kézbesítését) követően azonnal elláthatja feladatait. A felszámolás kezdő időpontja tehát a felszámolást elrendelő végzés jogerőre emelkedésének napja, a törvényjavaslat ugyanakkor hitelezői követelések bejelentése szempontjából továbbra is a felszámolást elrendelő jogerős végzés közzétételének időpontját tekinti irányadónak.

A törvényjavaslat a hatályos szabályozáshoz képest előtérbe helyezi a környezetvédelmi szempontok érvényesülését a felszámolás lefolytatása során, ennek következtében bővíti a felszámoló ezzel kapcsolatos kötelezettségeit.

Figyelemmel arra, hogy a felszámolói tevékenységet vállalkozások keretében folytatják, indokolttá vált a felszámolói díj emelése, mivel nem lehet figyelmen kívül hagyni azt a körülményt, hogy a felszámoló a bírósági kirendelést csak a törvényben meghatározott esetekben utasíthatja vissza, s így a felszámoló szerződéskötési szabadsága nem érvényesül.

A végelszámolás körében jogértelmezési gondokat jelentett, hogy a Cstv., illetve az egyes gazdálkodó szervezetekre vonatkozó törvények szabályozása milyen viszonyban áll egymással. A törvényjavaslat nyilvánvalóvá teszi, hogy a Cstv. előírásait a külön jogszabályban foglalt eltérésekkel kell alkalmazni. Ennek az elvnek az érvényesítése érdekében kerül sor a gazdasági társaságokról szóló 1988. évi VI. törvény (a továbbiakban: Gt.) módosítására és a mindkét törvényben szereplő, azonos tartalmú szabályok ismétlődésének megszüntetésére.

A végelszámolás jellegére tekintettel módot ad a törvényjavaslat arra, hogy a gazdálkodó szervezetnek a végelszámolást elrendelő testülete a döntését megváltoztathassa, ha a működés továbbfolytatásáról határoz.

-----STARTING---POINT---RESZLETES---

Az 1. §-hoz

A törvényjavaslat 1. §-a meghatározza a törvény hatálya alá tartozó eljárások lényeges tartalmát. A törvény eredeti koncepcióját érvényre juttatva kifejezi a törvényjavaslat, hogy a csődeljárás jogi szabályozásának középpontjában a még megmenthető gazdálkodó szervezetek reorganizációjának megteremtése, mint alapvető cél áll. A csődeljárás célja tehát az, hogy az adós hitelezői között egyezség jöjjön létre, a fizetési haladék jogintézménye elsősorban ennek előkészítésére szolgál.

A felszámolási eljárás és a végelszámolási eljárás fogalmának meghatározása kifejezésre juttatja, hogy a törvény ezen eljárások során már elsősorban a hitelezők érdekeit kívánja szem előtt tartani. Mivel a felszámolási eljárásra fizetésképtelen adós esetében kerül sor, a hitelezők csak arra számíthatnak, hogy követeléseik kielégítésére a törvényben meghatározott módon és sorrendben kerül sor (Cstv. 1. §).

A 2. §-hoz

A hatályos szabályozás szerint a törvénynek a csődeljárásra vonatkozó rendelkezéseit a pénzintézetekre nem lehet alkalmazni, a felszámolásra vonatkozó szabályokat pedig csak a pénzintézetekre vonatkozó külön törvényben foglalt eltérésekkel lehet alkalmazni. A törvényjavaslat a pénzintézetek tekintetében is lehetőséget ad csődeljárás lefolytatására, de a törvény rendelkezései mindhárom eljárás esetében csak a külön törvényben foglalt eltérésekkel érvényesülnek (Cstv. 2. §).

A törvényjavaslat ugyanezt írja elő a biztosítóintézetekre vonatkozóan is. Mivel a pénzintézetekre irányadó külön törvény módosítása, illetve a biztosítóintézetekre vonatkozó szabályok megalkotása folyamatban van, a törvényjavaslat e rendelkezése csak azok megszületése után léphet hatályba. A törvényjavaslat ezt a határidőt 1994. január 1. napjában határozza meg (törvényjavaslat 41. § (1) bek.).

A 3. §-hoz

A törvény 3. §-a meghatározza a gazdálkodó szervezet, az adós, a hitelező, a gazdálkodó szervezet vezetője és a fizetésképtelenség fogalmát. Mivel a törvényjavaslat új koncepciójával nincs összhangban, a törvényjavaslat megszünteti a kötelező öncsőd jogintézményét. Ebből is következően a fizetésképtelenség fogalmának a meghatározására vonatkozó szabályokat nem a törvény általános rendelkezései, hanem a felszámolási eljárás szabályai keretében kell elhelyezni.

A törvényjavaslat jelentősen megváltoztatja azt is, hogy ki tekinthető a törvényben szabályozott eljárások során adósnak, illetve hitelezőnek (törvényjavaslat 3. § és 44. §-ának (5) bek.). Ennek meghatározása során jelentőségét veszíti az a körülmény, hogy az adós által előreláthatóan kiegyenlítetlenül hagyott tartozások egy éven belül vagy később lesznek-e esedékesek.

Adós a törvényjavaslat alapján az a gazdálkodó szervezet, amely a tartozását annak esedékességekor nem tudta vagy előreláthatóan nem tudja kiegyenlíteni. Az adós megnevezést más értelemben - a végelszámolás alatt álló gazdálkodó szervezet és a hitelezőinek viszonyáról rendelkező szabályok körében - a törvényjavaslat a végelszámolási eljárás során is használja.

A végelszámolási, illetve a felszámolási eljárás az adós jogutód nélküli megszünéséhez vezet, ehhez szükséges, hogy az adós minden hitelezőjével valamilyen módon elszámoljon, azokkal is, akiknek követeléseit vitatja. Ezért a törvényjavaslat kimondja, hogy ezekben az eljárásokban hitelező mindenki, akinek az adóssal szemben vagyoni követelése van. A csődeljárásban az adós által nem vitatott, lejárt követelésekkel rendelkező személyek mellett a törvényjavaslat hitelezőnek tekinti azokat is, akiknek még le nem járt, de az adós által elismert vagyoni követelése van.

A gazdálkodó szervezet vezetőjének meghatározása során a törvényjavaslat figyelembe veszi az új jogi szabályozások által megteremtett új terminológiákat (pl. szövetkezeti törvény, privatizációs törvények) és logikusabban rendszerezi azokat (Cstv. 3. §).

A 4. §-hoz

Rendkívül fontos kérdés, hogy mi tartozik, illetve mi nem tartozik a törvényben szabályozott eljárások valamelyike alá vont gazdálkodó szervezet vagyona körébe.

A törvényjavaslat ennek megállapítására nem az adott eljárásra vonatkozó bírói végzés közzétételi időpontját, hanem egy korábbi időpontot, az eljárás kezdő időpontját írja elő. A csődeljárás esetében ez az időpont az eljárás lefolytatására irányuló kérelem bírósághoz érkezésének napja, felszámolási eljárás esetében a felszámolást elrendelő végzés jogerőre emlkedésének napja, míg végelszámolás esetében az az időpont, amelyet a gazdálkodó szervezet legfőbb szerve (testülete) a végelszámolási eljárásról döntő határozatában megjelölt. A törvényjavaslat ezáltal világossá teszi, hogy a közzétételnek kifejezetten a hitelezők tudomásszerzése, jelentkezési határideje szempontjából van csak jelentősége.

A törvényjavaslat az időközben megszületett, a gazdálkodó szervezetek vagyonát érintő törvényekben foglaltakra tekintettel újraszabályozza azt a vagyoni kört, amely nem tartozik az adós eljárás alá vont vagyonához. Nyilvánvaló, hogy nem lehet az adós vagyonaként számításba venni azt, amit csak - általában megbízási jogviszony alapján - kezel, de amivel sajátjaként nem rendelkezhet. Vannak olyan vagyontárgyak, amelyek megőrzéséhez, tulajdonosa személyének meghatározásához az államnak nyomatékos érdeke fűződik. Erre utal a törvényjavaslat a Cstv. 4. § (3) bekezdésének b) pontja újraszabályozásában. A 4. § (3) bekezdésének c)-d) pontjában meghatározott vagyoni körről más törvények már rendelkeztek, azok tulajdonjogát lényegében már „odaigérték”. Csak technikai okok és a lebonyolítás hosszadalmassága következtében vannak még ezek a vagyontárgyak az adós birtokában, de azokról valójában sajátjaként már szintén nem rendelkezhet.

A törvényjavaslat a törvény 4. §-a (4) bekezdésének újraszabályozását azért végezte el, mert a hatályos szabályozásban szereplő hadiipari kapacitások fogalma olyan határozatlan jogfogalomnak minősült, amely nehezen értelmezhető, illetve alkalmazható. Ezt a módosítást a törvényjavaslat a Cstv. más pontjain is átvezette (törvényjavaslat 44. § (4) bek.).

Az 5. §-hoz

A törvényjavaslat a hatályos szabályozáshoz képest számos új rendelkezést állapít meg. Egyrészt kifejezésre juttatja, hogy a tájékoztatási kötelezettség a végelszámolót is terheli, másrészt ennek teljesítésére konkrét határidőt is szab. A tájékoztatás joga minden esetben megilleti a hitelezői választmányt. Nagy létszámú hitelezők esetében az eljárást lefolytató személyt védő szabály, hogy a hitelezők nem egyenként, hanem - választmány hiányában - többen együtt kérhetnek felvilágosítást az adós vagyoni és pénzügyi helyzetéről.

Az érdekképviseleteket megillető tájékoztatásra vonatkozó rendelkezés a kialakult munkaerőpiaci helyzetre tekintettel, illetve az új jogi terminológiák használata érdekében változik.

A törvényjavaslat az általános rendelkezések között helyezi el a hitelezői választmányra vonatkozó szabályokat, mivel hitelezői választmány értelemszerűen mindhárom eljárás során létrehozható. Erre tekintettel a törvény más részeiben lényegében ugyanezeket a rendelkezéseket tartalmazó szabályokat a törvényjavaslat hatályon kívül helyezi (törvényjavaslat 44. § (5) bek.). A törvényjavaslat emellett pontosítja a választmány létrehozására és jogkörére vonatkozó előírásokat.

A 6. §-hoz

A hatályos törvény 6. §-a nem rendelkezik arról, hogy a végelszámolási eljárás lefolytatása során melyik bíróság jogosult eljárni. A Cstv. 65. §-a a cégbíróságot nevezi meg, de egyrészt nem utal arra, hogy cégbíróság mint különbíróság nem létezik, másrészt a rendelkezés nem határozza meg, hogy a megyei bíróság mint cégbíróság illetékességét mi alapozza meg. Ezért az általános szabályok között meg kell jelölni, hogy a végelszámolásra vonatkozó fejezet szabályai valójában milyen bíróságra vonatkoznak és ki kell mondani azt is, hogy ennek a bíróságnak az illetékessége az adós székhelyén alapszik.

Mivel a törvényben foglalt eljárások nemperes eljárások, azokra a Polgári perrendtartás rendelkezéseit kell megfelelően - az egyes eljárások sajátosságait figyelembe véve - alkalmazni. A törvényjavaslat az eljárások gyorsítása érdekében néhány kivételt maga is megállapít, és az eljárásokban az adóst és a hitelezőt tekinti félnek.

A nemperes eljárások jellegüket tekintve nem kontradiktórius eljárások, így gyakran gondot okoz annak meghatározása, hogy ki tekinthető félnek. A törvényjavaslat ezt a kérdést kívánja rendezni, amikor kimondja, hogy az adós mellett félnek kell tekinteni a hitelezőt is. Ha hitelezői választmány működik, a fél jogait képviselőként a hitelezői választmány gyakorolhatja a hitelezőknek a törvény 5. § (3) bekezdése szerinti, ilyen tartalmú megállapodása esetében (Cstv. 6. §).

A 7. §-hoz

Míg más rendelkezések tekintetében a törvényjavaslat csak módosításokat tartalmaz, a csődeljárást teljesen újraszabályozza és 7. §-ával új II. fejezetet iktat be a törvénybe.

A törvényjavaslat megszünteti a kötelező öncsőd jogintézményét, csődeljárást tehát a gazdálkodó szervezet csak saját elhatározásából kezdeményezhet, ha a kérelemnek a bírósághoz érkezését megelőző két éven belül nem kapott már csődeljárás keretében fizetési haladékot. A törvényjavaslat a három éves határidőt két évre szállítja le és pontosabbá teszi azt is, hogy nem a korábbi csődeljárás ténye akadályozhatja meg az újabb kérelem benyújtását, hanem az a tény, hogy az adós a kapott fizetési haladék ellenére két éven belül újra csődhelyzetbe került (Cstv. 7. §).

A csődeljárás lefolytatása iránti kérelmet a gazdálkodó szervezet vezetője nyújtja be. (Azt, hogy ki minősül a gazdálkodó szervezet vezetőjének a törvényjavaslat 3. §-a szabályozza újra.) A kérelem benyújtása előtt a gazdálkodó szervezet vezetőjének számos előzetes lépést kell megtennie. Változatlan szabály, hogy be kell szereznie a gazdálkodó szervezet legfőbb szervének egyetértését a csődeljárás megindításához, illetve tájékoztatnia kell a munkavállalókat képviselő szervezeteket (Cstv. 8. §).

A kérelem benyújtásához három hónapnál nem régebbi mérleget (egyszerűsített mérleget) mint mellékletet kell csatolni, tehát annak elkészítése is megelőzi a kérelem tényleges benyújtását. A kérelem melléklete továbbá az ismert hitelezők névsoráról, a hitelek összegéről és lejáratának időpontjáról készült kimutatás is.

A csődeljárás kezdő napja az a nap, amelyen az adós kérelme a bírósághoz érkezett. Ezzel egyidejűleg az adósnak ugyancsak számos más feladat elvégzését is előírja a törvényjavaslat. Így értesíteni kell az adós számláját vezető valamennyi pénzintézetet a kérelem benyújtásáról, egyben a kérelem benyújtásától számított 15 napon belüli időpontra ki is kell tűznie a fizetési haladék megszerzéséért tartandó tárgyalás napját, amelyre az ismert hitelezőket meg kell hívnia. Az ismert hitelezőknek el kell küldeni a kérelem mellékletét képező mérleget (egyszerűsített mérleget), illetve a hitelekről szóló kimutatást is. Ezeket az iratokat tehát a kérelem benyújtásáig az adós vezetőjének postázásra elő kell készítenie. Az ismeretlen hitelezőknek szóló hirdetményt még előbb meg kell rendelni, olyan időpontban, hogy az a csődeljárás kezdő időpontját követő három napon belül két országos napilapban megjelenhessen (Cstv. 9. §).

A törvényjavaslat meghatározza az ismeretlen hitelezőknek szóló hirdetmény tartalmát. Ennek legfontosabb része, hogy a hitelezők hogyan juthatnak hozzá azokhoz az információkhoz, amelyek az ismert hitelezőknek rendelkezésére állnak. A törvényjavaslat azért ír elő a hírdetmény közzétételére ilyen szoros határidőt, hogy - a 15 napos tárgyalási határidő mellett is - az ismeretlen hitelezőknek is módjában álljon a tárgyalásra felkészülni.

Az adóst védő szabály, hogy a csődeljárás kezdő időpontjával egyidejűleg a felszámolási eljárás megindításának lehetősége a hitelezők számára megszűnik, az ilyen kérelem elbírálását a csődeljárás jogerős befejezéséig fel kell függeszteni. Ez is indokolja, hogy a csődegyezség kérdésében mielőbb végleges döntés szülessen meg.

A hatályos szabályozás szerint az adóst a fizetési haladék automatikusan megilleti, ezért a bíróság - a kérelem szabályosságának megvizsgálása után - magának az eljárásnak a megindítását teszi közzé és a fizetési haladék ettől az időponttól számítandó.

Az új szabályok nagy súlyt fektetnek az eljárás gyorsítására és formális jellegének csökkentésére. Csak abban az esetben van értelme fizetési haladékot biztosítani az adós számára, ha remény van a csődegyezség létrejöttére. Azt, hogy az adós vagyoni, pénzügyi helyzetének ismeretében van-e erre esély, csak a hitelezői dönthetik el. A csődeljárásban tehát az adóst csak akkor illeti meg a fizetési haladék, ha ahhoz a csődeljárás kezdő időpontjában lejárt hitelezői követelések jogosultjainak több mint az egyenegyede hozzájárul, feltéve, hogy ezeknek a hitelezőknek a követelései elérik az adós mérlegében szereplő összes hitelezői követelés kétharmadát. Azok akiknek követelése a törvény erejénél fogva nem tartozik a fizetési haladék hatálya alá, természetesen mások követelésének teljesítésére nem adhatnak fizetési haladékot, tehát az arányszámítás során őket figyelmen kívül kell hagyni (Cstv. 9. §).

Ha a fizetési haladékot az adós a tárgyaláson megkapja, ezt a bíróságnak - a megfelelő igazolásokkal együtt - három napon belül bejelenti és a bíróság ezt a tényt - külön mérlegelés nélkül - végzéssel közzéteszi a Cégközlönyben, ha a törvényjavaslatban meghatározott egyéb feltételek is teljesülnek. Az eljárás gyorsítása érdekében - a hatályos szabályozástól eltérően - a bíróság a csődeljárás kezdő időpontját követően a kérelem elutasításáról nem határozhat akkor sem, ha ennek feltételei a Polgári perrendtartás szabályai szerint fennállnának. Sajátossága a csődeljárásnak, hogy a bíróság - bár pl. hiánypótlásra fel kell hívja az adóst - a kérelmet illetően csak a fizetési haladék érdekében tartott tárgyalást követően határoz és ekkor - ha a törvényjavaslatban foglalt okok fennállanak - az eljárást megszünteti. Ezek az okok részben tartalmiak, részben formaiak. Egyik ilyen ok az, ha az adós nem kapta meg a fizetési haladékhoz szükséges hitelezői hozzájárulást. Ha a csődeljárás megszüntetésére kerül sor, a felfüggesztett felszámolási eljárást természetesen folytatni kell.

Elméletileg előfordulhat, hogy az eljárást a fizetési haladék megadása esetében is meg kellene szüntetnie a bíróságnak a kérelem benyújtásával kapcsolatos hiányosságok miatt. Valószinűnek látszik azonban, hogy az adós a bíróság által jelzett hiányokat pótolni fogja annak érdekében, hogy a fizetési haladék tényének bírósági közzétételét elérje (Cstv. 10. §). Ahhoz, hogy a hitelezők biztos információval rendelkezzenek, a bíróság a csődeljárást megszüntető, illetve a fizetési haladékról szóló végzését az adós bejelentését követő 15 napon belül meghozza és intézkedik annak a Cégközlönyben való közzétételéről. A törvényjavaslat részletesen meghatározza e végzések tartalmát (Cstv. 11. §).

A fizetési haladék időtartamán (90 nap) a törvényjavaslat nem változtat, a fizetési haladék alól kivett követelések körét azonban némiképp bővíti, illetve a korábbiakhoz képest pontosítja. Ezek a követelések többségében az adós és a hitelezők körén kívülálló harmadik személyek megélhetését hivatottak biztosítani, illetve közérdekű kiadások fedezetére szolgálnak. A fizetési haladék időtartama a korábbi 30 nap helyett 60 nappal hosszabbítható meg. Ehhez azonban a hitelezők ugyanolyan arányú hozzájárulása szükséges mint ami a fizetési haladékmegszületéséhez kellett. Mindez a csődegyezség jobb előkészítését szolgálja.

Új szabály, hogy a fizetési haladék tartama alatt az adós - a fizetési haladék alól kivett követelések kivételével - nem válogathat a hitelezők között, vagyis nemcsak nem köteles, de önként sem teljesíthet azoknak a hitelezőknek, akiknek a csődeljárás kezdő időpontjában fennálló követelései vannak. Ezáltal elérhető, hogy ezek a hitelezők a csődeljárás megkötésében mindannyian érdekeltek legyenek. Ez a szigorú szabály is azt az igényt erősíti, hogy a csődeljárás időtartama minél rövidebb legyen. A hitelezők az ismertetett szempontok ellenére akkor fognak a fizetési haladék meghosszabbításához hozzájárulni, ha komoly esély van a megegyezésre (Cstv. 12-13. §).

a fizetési haladékhoz hozzájáruló hitelezők azt is meghatározzák, hogy az adós milyen összegű kötelezettségvállalásához, illetve annak pénzügyi teljesítéséhez szükséges a vagyonfelügyelő hozzájárulása. A törvény hatálya alá tartozó gazdálkodó szervezetek mérete, vagyonának nagysága rendkívül változó és csak egy-egy adós esetében konkrétan lehet megállapítani, hogy milyen összegű kötelezettségvállalás tekinthető már olyanjelentőségünek, amelyhez indokolt beszerezni a vagyonfelügyelő hozzájárulását. A hitelezők döntését nyilvánvalóan befolyásolhatja ebben a kérdésben az adós vezetőivel kapcsolatban fennálló bizalom vagy annak hiánya is.

A hatályos szabályok csak a hitelezők kérelmére és költségére teszik lehetővé a vagyonfelügyelő kirendelését. A törvényjavaslat szerint a vagyonfelügyelőt a bíróság hivatalból rendeli ki. A vagyonfelügyelő elsősorban a hitelezők érdekeinek védelmét köteles a csődeljárás során szem előtt tartani. A vagyonfelügyelőt a bíróság a felszámolók névjegyzékéből jelöli ki. Az összeférhetetlenségre és a kijelölés visszautasítására is a felszámolókra vonatkozó szabályokat kell alkalmazni.

A vagyonfelügyelő kirendelésére értelemszerűen akkor van szükség, ha az adós fizetési haladékot kap, ezért a törvényjavaslat előírja, hogy a bíróság a kirendelésről a fizetési haladékról szóló végzésében rendelkezik, így a vagyonfelügyelő személye is közzétételre kerül. A törvényjavaslat a vagyonfelügyelő feladatait a Cstv. 14. §-ában sorolja fel. A vagyonfelügyelőnek 14. §-a (3) bekezdésének c) pontjában megjelölt jogköre azt jelenti, hogy a csődeljárás kezdő időpontját követően az adós vezetőjének és a vele szerződést kötőknek számítaniuk kell arra, hogy - a hitelezők döntésétől függően - a megállapodásukhoz a vagyonfelügyelő jóváhagyását is be kell szerezniük.

A vagyonfelügyelő fontos jogköre, hogy keresettel megtámadhatja az adósnak a csődeljárás kezdő napját megelőző egy éven belül, illetve az eljárás kezdetét követően kötött bizonyos jogügyleteit (Cstv. 14. § (3) bek. e) pont). A vagyonfelügyelőnek szerep jut a csődegyezség előkészítésében is és jóváhagyja az adós által kötött csődegyezséget (Cstv. 15. §).

A törvényjavaslat bevezeti a vagyonfelügyelő tevékenysége elleni kifogás jogintézményét. Ha a vagyonfelügyelő tevékenysége vagy mulasztása jogszabálysértő vagy a felek, illetve mások jogát vagy jogos érdekeit veszélyezteti, a sérelmet szenvedett személy a bíróságnál kifogással élhet. A csődeljárásra mint nemperes eljárásra irányadóak a Polgári perrendtartás általános rendelkezései, tehát az eljárás során hozott nem „pervezető” jellegű végzések ellen külön fellebbezésnek van helye, amelynek határideje a Polgári perrendtartásban előírt 15 nap. A törvényjavaslat ezért a fellebbezés szempontjából csak azokat az eseteket emeli ki, amikor a fellebbezési jogot a törvény - valamilyen, általában az eljárás gyorsítását szolgáló okból - kizárja vagy más fellebbezési határidőt állapít meg.

Ilyen eset a vagyonfelügyelő eljárása elleni kifogás is, amikor a fellebbezés lehetőségével együtt járó bizonytalanság megakadályozhatná a csődegyezség létrejöttét, illetve annak jóváhagyását. A bíróság, ha a kifogásnak helyt ad, a vagyonfelügyelő intézkedését megsemmisíti, illetve kötelezi őt a megfelelő intézkedés megtételére. A vagyonfelügyelői tisztség általában a csődeljárás befejezéséig tart, kivétel ez alól az az eset, ha a csődeljárás eredménytelen befejezését követően a csődeljárásra tekintettel felfüggesztett felszámolási eljárás lefolytatását rendeli el a bíróság. Ebben az esetben a vagyonfelügyelő a felszámoló kirendeléséig köteles tevékenységét ellátni. Ez annál is inkább indokolt, mivel elképzelhető, hogy felszámolónak is a korábbi vagyonfelügyelőt jelöli ki a bíróság.

A vagyonfelügyelő díját az adós viseli. A törvényjavaslat tételesen meghatározza a díj mértékét, amely a csődeljárás megindítására irányuló kérelem mellékletét képező mérlegben meghatározott eszközök könyvszerinti értékéhez igazodik. Néhány kivételes esettől eltekintve ugyanis elmondható, hogy a nagyobb vagyonnal rendelkező adós ügyeinek felügyelete nagyobb munkaterhet, bonyolultabb feladatot jelent. (Cstv. 16-17. §).

Legkésőbb a fizetési haladék időtartama alatt köteles az adós a fizetőképesség helyreállítását, illetve megőrzését célzó programot és egyezségi javaslatot készíteni. Az egyezségi tárgyalás megtartására a fizetési haladék időtartama, illetve meghosszabbítása alatt bármikor, többször is sor kerülhet. Új rendelkezés a törvényjavaslatban, hogy a Cstv. 20. §-ának (2) bekezdésében meghatározott feltételek fennállása esetében az állami vagyonkezelő szervezetet is meg kell hívni az egyezségi tárgyalásra. Az egyezségi tárgyaláson részt vesz a vagyonfelügyelő is.

Lényegében változatlan az egyezségi tárgyalás időpontjának közzétételére vonatkozó szabály azzal, hogy annak a tárgyalást megelőzően 15 nappal kell megtörténnie. Ez is a hitelezők jobb felkészülési lehetőségét szolgálja (Cstv. 18. §).

A törvényjavaslat mind a fizetési haladék kérdésében tartott tárgyalás, mind az egyezségi tárgyalás esetében azonosan szabályozza a tárgyalásról készülő jegyzőkönyv tartalmát és annak elkészítési módját és ezzel véglegesen rendezi ezt, a gyakorlatban számos vitára okot adó kérdést.

A hatályos szabályozás a csődegyezség megkötéséhez az összes jelenlévő hitelező hozzájárulását előírja. Ez nagy számú hitelezők esetében, illetve egy-egy hitelező „makacssága” miatt gyakran az egyezség megkötésének meghiúsulásához vezet. A törvényjavaslat bevezeti a kényszeregyezség jogintézményét a csődeljárásban is és kimondja, hogy a fizetési haladék megadásához szükséges arányú hitelezői hozzájárulás esetében a csődegyezség hatálya kiterjed az egyezségkötésben részt nem vevő, ahhoz hozzá nem járuló hitelezőkre is. Természetesen az egyezség ezekre a hitelezőkre nem tartalmazhat kedvezőtlenebb feltételeket mint amiket az egyezséget megkötőkre megállapít.

Fontos új rendelkezés, hogy amíg a csődegyezség fennáll, a csődegyezség részét képező követelések tekintetében nem lehet felszámolási eljárást kezdeményezni. A hatályos szabályozás ezt a szabályt az egyezségi tárgyaláson meg nem jelent hitelezőkre vonatkozóan tartalmazza, de csak az egyezség közzétételét követő 90 napig. Ezzel a hatályos szabályozás lehetőséget ad arra, hogy a csődegyezséget - annak pontos betartása esetében is - kivülálló harmadik személy „felboríthassa”. A felszámolási eljárás megindítása az új szabályok szerint bármelyik (pl. a csődegyezséget megkötő) hitelezőnek módjában áll, de csak abban az esetben, ha a csődegyezség megszegésére került sor. Ennek hiányában felszámolási eljárást egyetlen hitelező sem indíthat.

Nyilvánvalóan nem zárható ki a felszámolási eljárás megindításának joga a csődegyezséggel nem érintett hitelezők, illetve a csődegyezségben nem szereplő követelések tekintetében (Cstv. 19. §).

A törvényjavaslat részletes szabályokat tartalmaz a csődegyezség formájára, tartalmára és jóváhagyására. Az egyezségi tárgyaláson meg nem jelenő állami vagyonkezelő szervezet jóváhagyását megadottnak kell tekinteni. Ha a vagyonfelügyelő marad kivételesen távol a tárgyalás napján, jóváhagyását három napon belül be kell szerezni (Cstv. 20. §).

Az adós az egyezség megkötését három napon belül köteles a bíróságnak bejelenteni. Ha több tárgyalásra kerül sor, ez a kötelezettség az eredményes tárgyalás napjához kapcsolódik, de legkésőbb a fizetési haladék lejártához. A bejelentés elmulasztása esetén a gazdálkodó szervezet vezetője bírsággal sújtható.

Ha a felek között a csődegyezség nem jött létre, illetve azt nem hagyták jóvá vagy a bíróság azt állapítja meg, hogy az egyezség megkötésének körülményei nem felelnek meg a törvényben foglaltaknak, a csődeljárást a bíróság megszünteti és a csődeljárásra tekintettel felfüggesztett felszámolási eljárás folytatását rendeli el.

A bíróság nem vizsgálja felül a felek akaratát, hogy az „méltányos”-e a felek számára, csak azt köteles ellenőrizni, hogy a törvényben foglalt rendelkezéseket a felek a csődegyezség megkötése során betartották-e. Ha a csődegyezség megkötése a törvényes szemponhtok betartásával történt meg, a bíróság a csődeljárást befejezetté nyilvánítja. A törvényjavaslat ennek a döntésnek a Cégközlönyben való közzétételét mellőzi (Cstv. 21. §).

A törvényjavaslat - a hatályos szabályozással ellentétben - nem tartalmazza azt a rendelkezést, hogy a hitelezők a csődegyezség megtartásának ellenőrzésével a vagyonfelügyelőt is megbízhatják. Ez természetesen a jövőben sem kizárt, de mivel nem tartozik már a vagyonfelügyelő „hivatalos” eljárásához és nem kapcsolódik a törvényben szabályozott bírósági nemperes eljáráshoz sem, ezért ennek szabályozását a törvényjavaslat a felek és a vagyonfelügyelő akaratára, szerződésére bízza.

A 8. §-hoz

A törvényjavaslat előírja, hogy azon adós esetében, aki a bíróság értesítése ellenére elmulasztja a nyilatkozatot arra vonatkozóan, hogy a hitelező által benyújtott kérelemben foglalt követelést elismeri-e, a bíróság a fizetésképtelenség tényét vélelmezze. Ennek következtében a kötelességét elmulasztó adósra hárul annak bizonyítása, hogy nem fizetésképtelen (Cstv. 24. § (3) bek.).

A 9. §-hoz

A törvényjavaslat lehetővé teszi, hogy az adós és a hitelezők többségének kérelmére az eljárás szüneteljen. Ennek azonban csak a felszámolás elrendeléséről szóló végzés meghozataláig van helye, hiszen a már megindult felszámolás megszakítása komoly problémákat okozhatna. Az eljárás a Pp. általános szabályaival összhangban 6 hónapon belül bármelyik fél kérésére folytatódik, a 6 hónap elteltével azonban megszűnik (Cstv. 26. § (4) bek.).

A 10. §-hoz

A törvényjavaslat változtat a hatályos szabályozásnak azon rendelkezésén, hogy külön végzést kell hozni a fizetésképtelenség tényének megállapításáról és - ha ez jogerőre emelkedett, - akkor külön végzésben kell elrendelni a gazdálkodó szervezet felszámolását. Nehézséget okozott ugyanis eddig az, hogy a fizetésképtelenséget megállapító végzés jogerőre emelkedése és a felszámolást elrendelő végzésnek a cégközlönyben való közzététele között igen sok idő telt el, mely alatt a felszámoló nem tudta gyakorolni a törvényben foglalt jogait, amely jogbizonytalansághoz és esetenként a hitelezők megkárosításához vezetett.

A törvényjavaslat szerint ezért a bíróság azonnal meghozza a felszámolást elrendelő végzését, ha az adós fizetésképtelenségét állapítja meg. A felszámolás kezdő időpontja a végzés jogerőre emelkedésének napja, amelyet követően a kirendelt felszámoló haladéktalanul gyakorolhatja az őt a törvényben megillető jogokat.

Tekintettel azonban arra, hogy a hitelezők csak a végzésnek a cégközlönyben történő megjelenését követően értesülhetnek a felszámolás elrendeléséről, a törvényjavaslat úgy rendelkezik, hogy a hitelezői igények bejelentése tekintetében a felszámolást elrendelő végzés közzétételi napja minősül kezdő időpontnak (Cstv. 27. §).

A 11. §-hoz

A törvényjavaslat a jobb áttekinthetőség érdekében a felszámoló kijelölésére vonatkozó szabályokat közvetlenül a fizetésképtelenséget definiáló rendelkezés után helyezi el. A felszámolás gördülékenyebbé tétele érdekében lehetővé teszi azt is, hogy a bíróság felszámolónak a csődeljárásban kirendelt vagyonfelügyelőt is kijelölhesse (Cstv. 27/A. §).

A 12. §-hoz

A törvényjavaslat e rendelkezése a közzétételre vonatkozó új szabályokat rögzíti. A fizetésképtelenség megállapításának új előírásaival összhangban a bíróság a felszámolást elrendelő jogerős végzés közzétételét rendeli el, amely tartalmazza a fizetésképtelenség tényének megállapítását is.

A törvényjavaslat egyebek mellett kötelezővé teszi a felszámolás alatt álló gazdálkodó szervezet adószámának a közzétételét (Cstv. 28. §).

A 13. §-hoz

A törvényjavaslat a nyugdíj és egészségbiztosításra vonatkozó új szabályokkal összhangban a bíróság kötelezettségévé teszi, hogy a felszámolás elrendeléséről külön is értesítse a nyugdíjbiztosítási és az egészségbiztosítási önkormányzat igazgatási szerveit, az illetékes levéltárat és az adós bankszámláit vezető pénzintézeteket (Cstv. 29. §).

A 14. §-hoz

A törvényjavaslat a környezetvédelmi szempontokra tekintettel pontosítja a felszámolás alatt álló gazdálkodó szervezet vezetőjének kötelezettségeit a környezetvédelmi károsodások bejelentésével kapcsolatban (Cstv. 31. §).

A 15. §-hoz

A módosítás csak a felszámolás kezdő időpontjában lejárt pénzkövetelések esetében teremt lehetőséget a beszámításra. (Cstv. 36. §)

A 16. §-hoz

A törvényjavaslat változtat azon az előíráson, hogy a felszámoló az általa ismert követeléseket akkor is a 30 napos határidőn belül bejelentetteknek ismeri el, ha azokat egyáltalán nem, vagy ezen a határidőn túl jelentették be. Minden olyan hitelező, aki igényt tart arra, hogy követelését a felszámolás során kielégítsék, köteles azt a felszámolónak bejelenteni függetlenül attól, hogy az adós cég nyilvántartásaiból a követelés megléte kideríthető-e vagy sem (Cstv. 37. §).

A 17. §-hoz

A törvényjavaslat a hatályos szabályozástól eltérően megszüntetni rendeli az adós ellen a felszámolás kezdő időpontjában folyamatban lévő végrehajtási eljárásokat, tekintettel arra, hogy kizárt azoknak a későbbiek során történő folytatása.

A felszámolás befejezésére ugyanis két esetben kerülhet sor. Az egyik esetben a felek egyezséget kötnek, amelynek hatálya kiterjed arra a követelésre is, amelynek behajtására a végrehajtást megindították, a másik esetben a bíróság megszünteti a felszámolás befejezéseként a gazdálkodó szervezetet, aminek eredményeképpen megszünik az a gazdálkodó szervezet, amely ellen a végrehajtási eljárás indult (Cstv. 38. § (1) bek.).

A 18. §-hoz

A törvényjavaslat a felszámoló kötelezettségévé teszi, hogy - a felszámolás gyorsabb lefolytatása érdekében - a közzététel időpontjától számított 45 nap elteltével összehívja a hitelezőket, abból a célból, hogy választmányt alakíthassanak. Mind a bíróság, mind a felszámoló számára ugyanis megkönnyíti az ügyek intézését az, ha nem több száz hitelezővel, hanem csak egy választmánnyal kell kapcsolatot tartani. Természetesen a választmány megalakítása nem kötelező, de a hitelezők kötelező összehívása mindenképpen növeli az esélyét annak, hogy a választmány megalakítására sor kerüljön. A felszámoló eltekinthet ettől, ha valószinüsíthető az egyszerűsített felszámolás (Cstv. 39. § (1)-(2) bek.).

A 19. §-hoz

A törvényjavaslat e rendelkezésének célja, hogy az adós által kötött szerződéseknek a felszámolás során történő megtámadására vonatkozó szabályai összhangba kerüljenek a Ptk.-nak a szerződések megtámadására vonatkozó előírásaival (Cstv. 40. § (1) bek.)

A 20. §-hoz

A törvényjavaslat a törvény hatályba lépése óta bekövetkezett jogszabályi változásokkal összhangban módosítja, illetve bővíti azon szerződések körét, amelynek tekintetében a felszámoló csak az általános szabályok szerint gyakorolhatja a felmondási jogát (Cstv. 47. § (3) bek.).

A 21. §-hoz

A Cstv. előírja a felszámoló számára, hogy az adós vagyonát a legkedvezőbb feltételekkel értékesítse. Előfordulhat az az eset, hogy a vagyon részenkénti eladása helyett célszerűbb e vagyon működtetésére társaságot alapítani, és utóbb ennek részvényeit vagy üzletrészeit értékesíteni. A törvényjavaslat ugyanakkor nem teszi lehetővé a felszámoló számára egyszemélyes társaság alapítását. Mód vagy ugyanakkor arra, hogy a felszámoló már működő társaságba lépjen be nem pénzbeli betéttel (Cstv. 48. §).

A 22. §-hoz

A törvényjavaslat a felszámolás akadálytalan lefolytatása érdekében előírja, hogy a bíróság akkor köteles őj felszámolót kijelölni, ha a felszámolót a pénzügyminiszter a felszámolók névjegyzékéből törölte, vagy a felszámoló meghalt, illetve jogutód nélkül megszünt. Ez utóbbi esetekben célszerűtlen lenne megvárnia a bíróságnak míg a felszámolót a névjegyzékből törlik, hiszen nyilvánvaló, hogy ez csak fölösleges időveszteséget okozna és a hitelezőket károsítaná (Cstv. 51. §).

A 23. §-hoz

A módosítás a felszámoló kötelességévé teszi, hogy a gazdálkodó szervezet iratait megóvja, átadja az illetékes levéltárnak, a társadalombiztosítási szervezetnek, illetőleg selejtezze.

A 24. §-hoz

A törvényjavaslat jelentősen egyszerűsíti a bíróságnak az eljárás befejezésével kapcsolatos teendőit. A bíróságnak csak akkor kell tárgyalást kitűznie, ha valamelyik hitelező a neki megküldött zárómérleget és vagyonfelosztási javaslatot a kézbesítéstől számított 30 napon belül kifogásolja.

A bíróság a tárgyalásra csak a kifogást előterjesztő hitelezőt és a felszámolót hívja meg. A bíróság a kifogásról a tárgyaláson határoz, melynek eredményeképpen a kifogásnak helytad vagy azt elutasítja. A kifogás elutasítása ellen külön fellebbezésnek nincs helye, azt továbbra is csak az ügy érdemét eldöntő határozat (Cstv. 60. §) elleni fellebbezésben lehet sérelmezni (Cstv. 56. §).

A 25. §-hoz

A törvényjavaslat a környezetvédelem kiemelt szerepével összhangban a felszámolási költségek között helyezi el a környezeti károsodások és terhek rendezésének költségeit.

A törvényjavaslat a felszámolási költségként elszámolható végkielégítés összegét a Munka Törvénykönyvének 95. §-a alapján állapítja meg, egységesítse a végkielégítésre vonatkozó törvényi szabályozást (Cstv. 57. §).

A 26. §-hoz

Tekintettel a felszámoló tevékenységének vállalkozási jellegére biztosítani szükséges azt, hogy a tevékenység ellenértékét jelentő díjazás megfelelő összhangban legyen az erre fordított munka nagyságával. Ezért a törvényjavaslat - a törvény hatálybalépése óta felhalmozódott tapasztalatok alapján - megemeli a felszámoló részére járó díjazást. Létrehozza a módosítás a Felszámolási Díjfedezeti Alapot. (Cstv. 59. §).

A 27-28. §-hoz

A felszámolás befejeződése után, a hitelezők kielégítését követően fennmaradt vagyon sorsáról a törvényjavaslat a törvény hatálybalépése óta bekövetkezett jogszabályi változtatásokkal összhangban rendelkezik (Cstv. 60-61. §).

A 29. §-hoz

A törvényjavaslat lényegesen változtat az egyszerűsített felszámolás szabályain. A hatályos rendelkezésekkel ellentétben nem kell megvárni a 90 nap elteltét ahhoz, hogy a bíróság elrendelje a gazdálkodó szervezet megszüntetését és a cégjegyzékből való törlését. Amennyiben megállapítható, hogy az egyszerűsített felszámolás feltételei fennállnak, a bíróság a felszámoló erre irányuló kérelmére 15 napon belül rendelkezik az adós vagyonának, illetve be nem hajtott követeléseinek a hitelezők közötti felosztásáról és az adós megszüntetéséről (Cstv. 63/A. §).

A 30-32. §-hoz

A jövőben - a felszámolási eljáráshoz hasonlóan - a végelszámolási eljárás is a Cégközlönyben való közzétételt megelőzően kezdődik. Ezért annak érdekében, hogy a végelszámoló azonnal megkezdhesse a működését, kijelöléséről (kirendeléséről) már a gazdálkodó szervezet jogutód nélküli megszűnését kimondó határozatban rendelkezni kell (Cstv. 65. § (2) bek. c) pont).

Miután végelszámolásra általában a gazdálkodó szervezet szabad elhatározásából kerül sor, feltéve, hogy a vagyon elég a hitelezők kielégítésére, a végelszámolás kezdő időpontját is a gazdálkodó szervezet határozza meg, azzal a megkötéssel, hogy az - értelemszerűen - nem lehet korábbi, mint a jogutód nélküli megszűnést kimondó határozat kelte (Cstv. 66. § (1) bek.).

A cégbíróság a végelszámolási eljárásról közleményt jelentett meg a Cégközlönyben, amelynek alapvető célja változatlanul a hitelezők felhívása, hogy követeléseiket 30 napon belül jelentsék be a végelszámolónak. A közleménynek a gazdálkodó szervezet pontosabb azonosíthatósága érdekében az adószámot is tartalmaznia kell (Cstv. 66. § (2) bek. a) pont).

Figyelemmel arra, hogy a tröszt, illetve az alapító vállalat megszűnése maga után vonja a tröszti vállalat, illetve a leányvállalat megszünését is (Cstv. 65. § (2) bek.), ezért a törvényjavaslat úgy rendelkezik, hogy e gazdálkodó szervezetek végelszámolásáról is önálló közleményt kell a Cégközlönyben megjelentetni (Cstv. 66. § (3) bek.).

A 33. §-hoz

A törvényjavaslat értelmében a végelszámoló a jövőben - a Munka Törvénykönyvével összhangban - nem gyakorolhatja az azonnali felmondás, illetve az elállás jogát az iskolával vagy a tanulóval a gyakorlati képzés szervezésére kötött szerződések, illetve a munkaszerződések tekintetében sem (Cstv. 69. § (3) bek.).

A 34. §-hoz

A törvényjavaslat a korábbinál pontosabban, teljeskörűen felsorolja azokat a környezetvédelmmel összefüggő kérdéseket, amelyekről a gazdálkodó szervezet vezetőjének a végelszámolás megindulásakor az illetékes környezetvédelmi felügyelőséget tájékoztatni kell, annak érdekében, hogy a szükséges tennivalók végrehajtása, teljesítése áttekinthető, ellenőrízhatő legyen (Cstv. 70. § c) pont).

A 35. §-hoz

A gazdálkodó szervezet vezetője által a végelszámolás keződ időpontját megelőző nappal elkészített egyszerűsített mérleg adatait és a hitelezői követeléseket egybevetve a végelszámolónak végelszámolási nyitó mérleget kell készítenie és azt a jogutód nélküli megszűnést kimondó szerv elé kell tárnia. Ha a végelszáoló a végelszámolási nyitó mérleg adataira is figyelemmel arra a megállapításra jut, hogy a gazdálkodó szervezet fizetőképtelen (Cstv. 27. § (2) bek.), haladéktalanul felszámolási eljárás iránti kérelmet kell előterjesztenie, ehhez tehát a jogutód nélküli megszűnést kimondó szervezet vagy testület beleegyezése, hozzájárulása nem szükséges (Cstv. 72. §).

A 36. §-hoz

A törvényjavaslat a Cstv. 73. §-ának (1)-(2) bekezdésében a felszámoló adataival azonosan határozza meg a végelszámoló kötelezettségét a gazdálkodó szervezet vagyonának megóvásával, megőrzésével és a környezeti károk, illetve terhek rendezésével kapcsolatban.

A 37. §-hoz

A törvényjavaslat - A szövetkezetekről szóló 1992. évi I. törvényre figyelemmel - újrafogalmazza azt a szabályt, hogy a végelszámolás kezdő időpontjától a végelszámoló gyakorolja a gazdálkodó szervezetnél a munkáltatói jogokat is, a felszámolóra irányadó szabályok szerint (Cstv. 74. §).

A 38. §-hoz

A törvényjavaslat egyértelművé teszi, hogy a jogutód nélküli megszűnést kimondó szervezetnek jelentős jogosítványai vannak a végelszámolás befejező szakaszában is. Jóváhagyja a végelszámoló által bemutatott zárómérleget, záró egyszerűsített mérleget, záró jelentést, illetve vagyonfelosztási javaslatot, amelyet - ha a gazdálkodó szervezetnél ilyen működik - a felügyelő bizottság vagy a könyvvizsgáló előzetesen véleményez.

Ezzel egyidejűleg kell döntést hozni a végelszámolónak, illetve a gazdálkodó szervezet vezetőjének, a felügyelő bizottsági tagoknak és a könyvvizsgálónak a felmentéséről is (Cstv. 75. § (3) bek. c) pont, 75. § (4) bek.)

A 39. §-hoz

Miután a végelszámolásra a jogutód nélküli megszűnéséről szóló határozatot meghozó szervezet vagy testület elhatározásából kerül sor, a törvényjavaslat a Cstv. 77. §-át újraszabályozva egyértelművé teszi, hogy a végelszámolási eljárás - kivéve, ha fizetésképtelenségre derül fény - visszafordítható folyamat. A végelszámolást elhatározó testület vagy szervezet a későbbiekben dönthet a végelszámolás megszüntetéséről, a működés továbbfolytatásáról is. Erre a végelszámolási eljárás befejezéséig: a záró mérleg, a vagyonfelosztási javaslat, stb. elfogadásáig, illetve a végelszámoló felmentéséig van lehetőség.

Ezzel összefüggésben a törvényjavaslat a jövőre nézve nem kívánja fenntartani azt a - végelszámolás esetén indokolatlanul szigorú - előírást, hogy a végelszámolást követő egy év után a végelszámolási záró mérleg elkészítése, tehát a végelszámolás befejezése kötelező (Cstv. 77. §).

A 40. §-hoz

A törvényjavaslat értelmében ha a végelszámoló nem a gazdálkodó szervezet alkalmazottja, vagy vezető tisztségviselője, e tevékenységéért díjazás illeti meg, melynek mértéke a gazdálkodó szervezet éves beszámolója szerinti eszközök értékéhez igazodik (Cstv. 78. § (2) bek.).

A 41. §-hoz

A gyakorlatban jogértelmezési gondokat jelentett, hogy a Cstv. és az egyes gazdálkodó s6zervezetekre vonatkozó törvények (így különösen a Gt.) végelszámolással kapcsolatos - konkuráló - szabályai közül melyiket kell alkalmazni. A cstv. 79. §-ának új szövege egyértelművé teszi, hogy e jogszabályok az általános és a különös viszonyban állnak, tehát az általánosan alkalmazandó Cstv. mellett az egyéb törvények az adott gazdálkodó szervezetre vonatkozó speciális szabályokat állapíthatnak meg (pl. a jogi személyiség nélküli gazdasági társaságok egyszerűsített végelszámolása).

A 42. §-hoz

A nyugdíjbiztosítási és egészségbiztosítási önkrmányzatok megalakulásával biztosítani kell az állam mellett ezen önkormányzatok számára is azt a jogi lehetőséget, hogy az őket megillető követelésekről - elsősorban az egyezségkötés során - lemondhassanak (Cstv. 80. §).

A 43. §-hoz

A módosítás nyomán a felszámolások elrendelését tartalmazó végzést a Cégközlöny közli.

-----STARTING---POINT---VEGE---

A 44. §-hoz

A törvényjavaslat rendelkezéseinek többségét csak a törvény hatálybalépését követően indult eljárásokra kell alkalmazni. Egyedül az a - az adós szempontjából kedvező - szabály vonatkozik a folyamatban lévő csődeljárásokra is, hogy az egyezség meghiúsulása esetén az eljárást meg kell szüntetni, az nem „fordulhat át” hivatalból felszámolási eljárássá.

A Cstv. számos, módosítással nem érintett rendelkezése „kiürült”, feleslegessé vált. Ezeket indokolt hatályon kívül helyezni.

A Cstv. jelentős terjedelmű módosítása miatt a jogalkalmazók könnyebb eligazodása érdekében szükségessé vált a Cstv.-nek a módosításokkal való egységes szerkezetbe foglalása.

A 45. §-hoz

Miután a Cstv. és a Gt. egyes végelszámolásra vonatkozó rendelkezései megegyeznek, ezért a törvényjavaslat 41. §-ának (5) bekezdése - figyelemmel a Cstv. új 79. §-ában foglaltakra - hatályon kívül helyezi a Gt. Cstv.-vel azonos tartalmú szabályait (Gt. 48. § (4) bek., 51. §, 52. § (1)-(2) bek.). A Gt. 47. §-ának új szövege pedig rögzíti, hogy a gazdasági társaságok végelszámolására a Gt. ellenkező rendelkezésének hiányában a Cstv. végelszámolási szabályai az irányadók.

Ugyanakkor a törvényjavaslat 42. §-a a gazdasági társaságok egyedi sajátosságaira is figyelemmel kiegészíti, pontosítja a Gt. egyes, a jogutód nélküli megszűnésre vonatkozó rendelkezéseit. Így a Gt. 37. §-a, amely a gazdasági társaságok vezető tisztségviselőinek és a felügyelő bizottság tagjainak díjazásával foglalkozik, kiegészül azzal a rendelkezéssel, hogy számukra a felszámolás alatt díjazás nem jár, figyelemmel arra, hogy jogkörüket a felszámoló gyakorolja.

A gyakorlatban gondot jelentett, hogy mi az eljárás abban az esetben, ha a jogi személyiség nélküli gazdasági társaság nem tudja a 30 napos határidőn belül befejezni az általa választott ún. egyszerűsített végelszámolási eljárást. Ezért a Gt. 48. §-ának új (6) bekezdése kimondja, hogy ilyenkor a végelszámolási eljárást - értelemszerűen az egyébként kötelező 8 napos bejelentési határidő elmulasztása miatti igazolási kérelemmel együtt - be kell jelenteni a cégbíróságnak. A végelszámolás a továbbiakban az általános szabályok szerint folyik.

A 46. §-hoz

A Cstv. 9. §-a (5) bekezdésének új szövegére figyelemmel, amely szerint a csődeljárásban a hitelezők a fizetési haladékhoz való hozzájárulásukkal egyidejűleg arról is döntenek, hogy az adósnak milyen összegű kötelezettségvállalás esetén van szüksége a vagyonfelügyelő hozzájárulására, szükségessé vált a pénzforgalomról és a bankhitelről szóló 39/1984. (XI. 5.) MT rendelet 4. §-ának a módosítása is.