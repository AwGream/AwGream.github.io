2013. évi XXVI. törvény indokolása

a környezet védelmének általános szabályairól szóló 1995. évi LIII. törvény, valamint a természet védelméről szóló 1996. évi LIII. törvény módosításáról

-----STARTING---POINT---ALTALANOS--- 

A módosítás az ex lege lápok és szikes tavak vonatkozásában a jogbiztonság elvének maradéktalan érvényre juttatása és a tulajdonhoz való alkotmányos jog garantálása érdekében szükséges, míg a barlangokkal kapcsolatos szabályozás esetében az alacsonyabb szintű részletszabályok előírásának lehetőségét teremti meg a felhatalmazó rendelkezések útján. A törvény célja, hogy legkésőbb 2014. március 31-ig helyreállítsa az érintett ingatlantulajdonosok, használók számára a 2003. július 18-a előtt keletkezett, indokolatlan láp és szikes tó jogi jelleg tény-feljegyzésekből fakadó potenciális hátrányokat, e jogi jellegek ingatlan-nyilvántartásból való törlése által.

2001-ben jelent meg a természet védelméről szóló 1996. évi LIII. törvény erejénél fogva védett lápok jegyzékéről szóló 8005/2001. (MK 156.) KöM tájékoztató, és a természet védelméről szóló 1996. évi LIII. törvény erejénél fogva védett szikes tavak jegyzékéről szóló 8006/2001. (MK 156.) KöM tájékoztató, amely alapul szolgált a lápi és szikes tavi jogi jellegek ingatlan-nyilvántartási feljegyeztetéséhez. A természet védelméről szóló 1996. évi LIII. törvény (a továbbiakban: Tvt.) 2003. július 18-tól hatályos módosítását követően az ex lege védett lápi és szikes tavi jogi jelleg tényének ingatlan-nyilvántartási feljegyeztetése csak a természetvédelmi hatóság egyedi, a védett természeti terület határvonalait megállapító hatósági határozata alapján lehetséges.

-----STARTING---POINT---RESZLETES---

Az 1. §-hoz

Az 1. § technikai jellegű szövegpontosítást tartalmaz; a környezet védelméről szóló 1995. évi LIII. törvény (a továbbiakban: Kvt.) 95/A. §-a és illetékekről szóló 1990. évi XCIII. törvény (a továbbiakban: Itv.) 67. § (1) bekezdése közötti összhangot hivatott megteremteni.

A jelenlegi szabályozás szerint ugyanis amíg az Itv. az igazgatási jellegű szolgáltatások nyújtását általában véve intézmények esetén teszi lehetővé, addig a Kvt. ehhez képest szűkítő szabályozást tartalmaz, mert a szolgáltatás nyújtását kizárólag hatóság esetén teszi lehetővé.

Erre tekintettel szükséges a Kvt. szabályainak az Itv.-hez igazítása.

A 2. §-hoz

A 2. § azokra az esetekre kínál megoldást, amikor - 2003. július 18-át megelőzően - egyedi hatósági határozathozatal nélkül, úgy jegyeztek fel egyes ingatlanok tulajdoni lapjaira láp vagy szikes tó jogi jelleget, hogy annak szakmai megalapozottsága nem állt fenn. Tehát valamely adminisztratív hiba folytán olyan ingatlan tulajdoni lapjára került rá a lápi vagy szikes tavi jogi jelleg, amely valójában nem volt láp vagy szikes tó, vagyis a védettség indoka soha nem állt fenn.

Ezek a jogi jellegek indokolatlanul korlátozzák a tulajdonjogot, és sértik a jogbiztonság elvét, így meg kell teremteni annak a lehetőségét, hogy az ilyen korábbi, hibás tény-feljegyzések törölhetőek legyenek az ingatlan-nyilvántartásból. Jelenleg nincs olyan jogszabály-alkotási lehetőség, vagy hatósági aktus, amely alapján az indokolatlanul feljegyzett jogi jellegek ingatlan-nyilvántartásból való törlése lehetővé válna.

Erre tekintettel szükséges megteremteni egy anyagi jogi felülvizsgálati, beavatkozási lehetőséget a természetvédelmi hatóság számára, amely alapján olyan döntést hozhat, ami alkalmas a jogi jelleg ingatlan-nyilvántartásból való töröltetésének megalapozására. Az anyagi jogi felülvizsgálat lehetőségét csak korlátozott ideig, 2014. március 31-ig (a módosítás tervezett hatályba lépésétől számított kb. 1 év) szükséges fenntartani, ameddig a természetvédelmi hatóság felelőssége, hogy a tudomására jutott valamennyi indokolatlan jogi jelleg feljegyeztetés ügyében eljárjon és kezdeményezze azok törlését az ingatlan - nyilvántartásból.

A 2003. július 18-át követően az ingatlan-nyilvántartásba feljegyzett, az ekkortól hatályos Tvt. 26. § (2) bekezdése szerinti egyedi hatósági határozatokon alapuló jogi jellegek kapcsán nem merül fel a vázolt probléma, hiszen ott a hatósági határozattal szemben már biztosított a jogorvoslat lehetősége, és minden jogi jelleg feljegyzést hatósági helyszíni szemle előz meg.

A 3. §-hoz

A 3. §-ban foglalt rendelkezések a barlangok nyilvántartásáról, a barlangok látogatásának és kutatásának egyes feltételeiről, valamint a barlangok kiépítéséről szóló miniszteri rendelet [13/1998. (V. 6.) KTM rendelet] megalkotására vonatkozó törvényi felhatalmazásokat pontosítják, illetve egészítik ki a törvény és az ezen alapuló rendeleti szabályozás közötti összhang megteremtése érdekében. A felhatalmazó rendelkezések célja olyan részletszabályok (például: barlangi kutatás, mentés, búvármerülés, illetve ezek képesítési feltételei stb.) megalkotására való felhatalmazás megteremtése, amelyek alacsonyabb szintű, jogszabályban való szabályozása kiemelt jelentőségű a barlangok természetvédelmi szempontokat előtérbe helyező kezelésének, fenntartásának megvalósítása során. A törvényi felhatalmazások hatálybalépését követően lehetséges a felsorolt tárgykörökre vonatkozó részletes szabályozás megalkotása.

-----STARTING---POINT---VEGE---

A 4. §-hoz

A 4. § hatályba léptető rendelkezéseket tartalmaz. A 4. § (2) bekezdése jelzi, hogy a jogalkalmazó természetvédelmi hatóság feladata, hogy valamennyi olyan ügyet legkésőbb 2014. március 31-ig jogerősen zárjon le hivatalból indult eljárásai során, amelyek szakmai indokok hiányában történt ingatlan-nyilvántartási láp vagy szikes tó jogi jelleg feljegyeztetést eredményeztek.