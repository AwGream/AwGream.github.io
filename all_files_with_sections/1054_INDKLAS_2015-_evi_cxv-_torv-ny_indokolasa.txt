2015. évi CXV. törvény indokolása

a világörökségről szóló 2011. évi LXXVII. törvény és a környezet védelmének általános szabályairól szóló 1995. évi LIII. törvény módosításáról

-----STARTING---POINT---ALTALANOS--- 

1985-ben Magyarország csatlakozott az 1985. évi 21. törvényerejű rendelettel kihirdetett, a világ kulturális és természeti örökségének védelméről szóló, az Egyesült Nemzetek Oktatási, Tudományos és Kulturális Szervezete Általános Konferenciájának ülésszakán Párizsban, 1972. november 16-án elfogadott egyezményhez (a továbbiakban: világörökségi egyezmény). 2011-ben az Országgyűlés az egyezmény hatékony végrehajtására - a kiemelkedő egyetemes értékek megőrzéséhez szükséges rendelkezések megállapítása érdekében - tekintetbe véve a fenntartható fejlődés elveit is - megalkotta a világörökségről szóló 2011. évi LXXVII. törvényt (a továbbiakban: Vötv.). 2011-2012 között pedig a törvény végrehajtásához kapcsolódva elfogadásra került a világörökségi kezelési tervről, a világörökségi komplex hatásvizsgálati dokumentációról és a világörökségi várományos helyszínekről szóló 315/2011. (XII. 27.) Korm. rendelet (a továbbiakban: Korm. rendelet) és a világörökségi gondnokságról szóló 32/2012. (V. 8.) NEFMI rendelet.

Az azóta eltelt időben szerzett végrehajtási tapasztalatok alapján a fenti jogszabályok módosítása vált szükségessé. A világörökséggel kapcsolatos hazai szabályozás ugyanis a hatályba lépés óta eltelt időszak jogalkalmazási tapasztalatai alapján több esetben indokolatlanul szigorúnak bizonyult, hiszen a világörökségi szabályok alkalmazását írta elő a - világörökségi státuszt még nem élvező - várományos helyszínekre is. A várományos helyszínek esetében ugyanakkor nincs garancia a világörökségi cím elnyerésére, így ezekre vonatkozóan indokolatlan többletterhet jelent mind a költségvetésre, mind a tulajdonosokra/fenntartókra/vagyonkezelőkre nézve a világörökségi helyszínekkel egyező szabályozás előírása. A világörökségi feltételek erőforrás-igényes garantálását ezért a jövőben csak azon várományos helyszínekre indokolt előírni, amelyek világörökségi nevezéséről döntés született, így van esély rá, hogy a befektetett erőforrások ténylegesen hasznosulnak.

Az egyéb várományos területek védelmét a kulturális örökség védelméről szóló 2001. évi LXIV. törvény alapján megállapított védelmi szabályok érvényesülése garantálja, ami a tulajdonosok és kezelők közös felelőssége. Nekik kell tisztában lenniük azzal, hogy amennyiben ezen szabályokra nincsenek tekintettel, s a jogaikat nem úgy gyakorolják, hogy a várományos helyszín a világörökségi nevezésre alkalmas állapotban maradjon, az megakadályozhatja a várományos terület világörökségi nevezéséről szóló döntést. Ez alapvető - a tulajdonosi felelősséget előtérbe helyező és a korlátozottan rendelkezésre álló közösségi erőforrások takarékosabb, egyben hatékonyabb felhasználását erősítő - szemléletváltást jelent a hazai világörökségi jogban. Így a jelen módosítás alapvetően a világörökségi várományos helyszínekre vonatozó szabályozásra irányul.

Ennek egyik fő elemeként a módosítás összeköti a Világörökségi Várományos Helyszínek Jegyzékének felülvizsgálatát a Világörökségi jegyzékbe történő jelöléssel. A felülvizsgálat lezárásaként a kulturális örökség védelméért felelős miniszter javaslatot tesz a Kormánynak a világörökségi jelölésre kiválasztott várományos helyszínre vonatkozóan, mely erről dönt.

Csak a Kormány által világörökségi jelölésre kiválasztott helyszín esetében kell a világörökségi kezelési tervet elkészíteni, mely a költségvetés számára jelentős megtakarítást jelent, hiszen nem szükséges valamennyi várományos helyszín kezelési tervének központi finanszírozása. Ugyanakkor a világörökségi címre történő felterjesztés kötelező része a kezelési terv, mely így a kiválasztott helyszínre elkészül.

A világörökségi jelölésre kiválasztott helyszín esetében szükséges világörökségi gondnokság kijelölése is, mivel a jelölésért felelős szervezetet meg kell jelölni a nevezési dokumentációban. A gondnokság feladat ez esetben a jelölésben való közreműködés.

A világörökségi jelöléshez szükséges forrást a központi költségvetésben kell biztosítani, erre vonatkozóan kiegészítettük a Vötv.-t, melynek 12. §-a rendelkezik a világörökségi címmel kapcsolatos költségvetési pénzeszközök meghatározásáról.

A módosítás rendelkezik a világörökségi területek és várományos területek nyilvántartásáról.

Másfelől a világörökségi címhez szükséges védettségi előírások további pontosítása szükséges, mivel a jelen szöveg az ex lege védettséget is beemeli a lehetséges kategóriák közé, mely nem jelent kellő garanciát a világörökségi helyszín kiemelkedő egyetemes értékeinek megőrzésére. A konkrét törvényi hivatkozások mellé beemelésre került továbbá a korábbi védetté nyilvánító jogi aktusokra való hivatkozást is.

A módosítás a világörökségi helyszínekről a Kormány és az Országgyűlés részére előírt beszámolási kötelezettség határidejét egységesen 4 évben állapítja meg.

A világörökségi területeken lévő állami tulajdonú vagyonelemek felülvizsgálatába - illetékes miniszterként - a természet védelméért felelős minisztert is bevonja, ha a helyszín kizárólag természeti kategóriában nyert világörökségi címet, vagy a vagyonelem kizárólag természeti védettség alatt áll.

A módosítás törli a világörökségi szakértő jogintézményét, mivel e kategóriában egyetlen szakértőt sem tartunk nyilván. Tekintettel arra, hogy a világörökségi cím önmagában nem keletkeztet védettséget, hanem meglévő (kulturális örökségi vagy természeti) védettségen alapul, így a védettség jellege szerinti szakértő, vagy kormányrendeletben kijelölt szerv bevonása indokolt.

A törvény tartalmazza a környezet védelmének általános szabályairól szóló 1995. évi LIII. törvény módosítását is, mivel a magyarországi rendezvények és események közül egyes turisztikai, kulturális vagy sport szempontból kiemelkedő jelentőségű rendezvények és események hosszú ideje számottevő hozzáadott-értéket képviselnek a turizmus területén, valamint egyedileg is fontos szerepet játszanak az országimázs alakításában. Visszatérőek ugyanakkor azon észrevételek, hogy ezen nagyrendezvények zajkibocsátása zavaró hatással lehet azok környezetére, még akkor is, ha az előírt határértékeket betartják. Ezen rendezvényeknek, eseményeknek akár külön-külön is nemzetgazdasági jelentősége lehet, ezért az ágazat egészének megfelelő működéséhez Magyarországon fontos közérdek fűződik.

Tekintettel arra, hogy egy esetleges kedvezőtlen jogalkalmazói gyakorlat kialakulása (szubjektív szempontok alapján a jövőre vonatkozó eltiltás az adott tevékenységtől) az egész szektor működését veszélyeztetheti, az ebben megnyilvánuló közérdek indokolttá teszi a zajkibocsátásukból adódó környezeti behatásokra speciális jogi szabályozás megalkotását, objektív kategóriarendszer felállítását, továbbá a legkiemelkedőbb jelentőségű rendezvények és események Kormányhatározatban történő felsorolását és azokhoz magasabb terhelési határértékek megállapítását.

Ezt a szabályozási igényt különösen alátámasztja az is, hogy az érintett rendezvények és események jellemzően hosszú előkészítéssel és jelentős - akár milliárdos nagyságrendű - invesztícióval járnak. A kedvezőtlen jogalkalmazói gyakorlat perek sokasága előtt nyitná meg az utat, ami már akár rövidebb távon is a szektor - és nem csak annak piaci része - kínálatának jelentős szűkülésével járna, ami sem a közérdeket, sem az egyébként nem pereskedő típusú csendes, viszont az érintett rendezvényeket és eseményeket támogató és élvezni kívánó többség érdekeit sem szolgálná.

-----STARTING---POINT---RESZLETES---

Az 1. §-hoz

A világörökségi státusz önmagában nem biztosít védelmet: a világörökségi egyezményben megállapított céloknak az egyezményben részes államok a saját nemzeti jogalkotásukkal kötelesek megfelelni, így a védelmet a nemzetközi és a nemzeti jogszabályok együttesen képesek garantálni. Erre tekintettel a világörökségi területek védelmét - a kiemelkedő egyetemes érték fennmaradását, a kezelési tervek hatékony végrehajtását garantáló biztosítékokat - a nemzeti szabályok szerint fennálló védettség alapozza meg. A világörökségi helyszínre és a világörökségi helyszín védő-övezetére a magyar szabályozásban ezért kulturális örökség, természeti örökség esetén pedig a természetvédelem szabályai irányadók.

A világörökségi címhez szükséges védettségi kategóriák további pontosítása szükséges, mivel a jelen szöveg az ex lege védettséget is beemeli a lehetséges kategóriák közé, mely nem jelent kellő garanciát a világörökségi helyszín kiemelkedő egyetemes értékeinek megőrzésére. A konkrét törvényi hivatkozásokon túl szükséges a korábbi védetté nyilvánító jogi aktusokra való hivatkozás szerepeltetése is.

A 2. §-hoz

A világörökségi várományos helyszín fogalmát a Vötv. 2. § 6. pontja állapítja meg, s a fogalom további használatának eseteire a törvényben egységesen a „várományos helyszín” fordulat alkalmazását írja elő. A várományos helyszínekhez nem minden esetben tartozik védőövezet.

A Vötv. 2. § 7. pont tekintetében a helyszín azonosításának módját a Korm. rendelet 13. § (2) bekezdés c) pontja, valamint a 2. számú melléklete megfelelően tartalmazza, ezen előírások szerepeltetése a törvényben nem indokolt.

Tekintettel arra, hogy a világörökségi várományos helyszínek esetében nem kötelező védőzóna kijelölése, így az csak javasolt védőövezetként szerepel a törvényben.

A 3. §-hoz

Az általános indoklásra tekintettel világörökségi várományos helyszínek esetében a világörökségi kezelési terv elkészítése csak a Kormány döntése alapján a Világörökség Jegyzékbe felvételre javasolt várományos helyszínekre indokolt. A Vötv. 4. § (2) f) pontja tekintetében a Kormány és az Országgyűlés felé előírt beszámolási kötelezettség rendszerességének összehangolása és egységes benyújtásának előírása szükséges.

A módosítás rendelkezik továbbá a hazai világörökségi várományos helyszínek jegyzékének vezetéséről, valamint a világörökségi és várományos területek adatainak nyilvántartásáról.

A 4. §-hoz

A világörökségi területek használatának felülvizsgálatát pontosító módosítás a közigazgatási eljárásban természeti kategóriába tartozó, vagy kizárólag természeti védettség alatt álló helyszínek esetében a vizsgálatot a Kormány tagjainak feladat- és hatásköréről szóló 152/2014. (VI. 6.) Korm. rendelet 17. § (2) bekezdés d) pontjában foglaltakra tekintettel a természet védelméért felelős miniszter folytatja le, és kulturális örökségvédelmi és természetvédelmi oltalom együttes megléte esetén abban közreműködik.

A világörökség szempontjainak érvényesítése érdekében a kizárólag természeti kategóriában világörökségi címet nyert világörökségi területek tekintetében is szükséges a Vötv. 3. § (3)-(4) bekezdéseiben foglalt követelményeknek való megfelelés vizsgálata. Mivel az ilyen világörökségi helyszínek esetében a védelem alapja a természet védelméről szóló 1996. évi LIII. törvény, a természet védelmének szempontjait az állami vagyonelemek használatának felülvizsgálatára irányuló hatáskör gyakorlása során a természetvédelemért felelős miniszter vizsgálhatja a kellő szakszerűséggel.

Az 5. §-hoz

A Vötv. 5. § c) pontjában írt öt évente esedékes felülvizsgálat mindeddig nem járt együtt azzal, hogy a világörökségi várományos helyszínek jegyzékéből a Világörökség Jegyzékbe való felterjesztésre alkalmasnak, kívánatosnak tartott helyszínek esetében megkezdődjön a felterjesztés előkészítése. A Vötv. 5. § d) pontja módosítása ezen változtat, amennyiben a rendszeres felülvizsgálatot összeköti a felterjesztésről szóló döntéssel, s ilyen módon a felterjesztésre való alkalmasság vizsgálatát is rendszeressé - a Kormány hazai világörökséggel kapcsolatos szakpolitikájának végrehajtását kiszámíthatóbbá, ütemezhetőbbé, a kapcsolódó közpénzfelhasználást pedig tervezhetőbbé - teszi.

A 6. §-hoz

Az egyszerűsítés érdekében a kizárólag természeti értékkel rendelkező világörökségi helyszín esetében a módosítás egyértelművé teszi, hogy világörökségi kezelési tervnek a természetvédelmi kezelési terv minősül, függetlenül attól, hogy a Világörökség Jegyzékbe történt felvételkor a helyszín rendelkezik-e természetvédelmi kezelési tervvel, vagy sem. Ez a jelen szabályozást jelentősen egyszerűsíti. Továbbá a világörökségi kezelési tervre vonatkozó előírások az általános indoklásra tekintettel a világörökségi várományos területek közül kizárólag a Világörökség Jegyzékébe javasolt várományos területek megtartása indokolt.

A kormánynak ezen túl csak a világörökségi címet elnyert világörökségi terület kezelési tervét kell rendelettel kihirdetnie. A Világörökség Jegyzékbe jelölendő várományos helyszínek esetében a Vötv. alapján készítendő kezelési tervek kormányrendelettel történő kihirdetésére csak azután kerül sor, ha az adott várományos helyszín világörökségi címet nyert. Addig a Világörökség Jegyzékbe jelölendő várományos helyszínek védelmét a Vötv. 2. §-a szerinti egyedi védelmi szabályok érvényesülése garantálhatják.

A 7. §-hoz

A világörökségi szakértő intézményének fenntartása a világörökségi jogszabályok alkalmazásának tapasztalatai alapján nem indokolt. E kategóriában egyetlen szakértőt sem tartunk nyilván. Tekintettel arra, hogy a világörökségi cím önmagában nem keletkeztet védettséget, hanem meglévő (kulturális örökségi vagy természeti) védettségen alapul, így a védettség jellege szerinti szakértő, vagy kormányrendeletben kijelölt szerv bevonása megfelelő megoldást nyújt. A világörökségi szempontból releváns szakértői tevékenység végzéséhez szükséges szakmai gyakorlat és szakképzettség körét a Korm. rendelet 2. § (3) bekezdése megfelelően rendezi.

A 8. §-hoz

A Világörökség jegyzékbe jelölendő várományos helyszín vonatkozásában is szükséges világörökségi gondnokság kijelölése, mely a világörökségi jelölés előkészítésében közreműködő, a kezelésért felelős szerv.

A 9. §-hoz

A Vötv. megjelöli a központi költségvetésből finanszírozandó tételeket, melyek közé a Világörökség Jegyzékbe történő jelölés költségei is beletartoznak.

A 10. §-hoz

A módosítás értelmében a rendeletben megállapított határértékek betartása esetén, jogsérelem nem következik be, ezért a rendezvény megtartása nem minősülhet szükségtelen zavarásnak. Az idegenforgalmi, turisztikai célok érdekében mindenkor a szükségesség, arányosság elv figyelembevételével kell eljárni.

A 11-13. §-hoz

A fentieknek megfelelő fogalmi változásokat átvezető szövegcserés módosítások és hatályon kívül helyező és hatályba nem lépésről szóló rendelkezések.

-----STARTING---POINT---VEGE---

A 14. §-hoz

A hatályba lépés időpontját tartalmazza.