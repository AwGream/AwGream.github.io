2011. évi LXXXII. törvény indokolása

a sport támogatásával összefüggő egyes törvények módosításáról

-----STARTING---POINT---ALTALANOS--- 

Az adótörvények 2010 nyarán elfogadott módosítását követően a látvány-csapatsportot (labdarúgás, kézilabda, kosárlabda, vízilabda, jégkorong) támogató adózó a támogatási igazolásban szereplő összegig társasági adókedvezményt, illetve illetékkedvezményt vehet igénybe. Az tervezett intézkedések közül azok, amelyek az uniós szabályok alapján ún. állami támogatásnak minősülnek, az Európai Bizottság jóváhagyását követően léphetnek hatályba.

A bizottsági engedély megszerzése érdekében 2010 októberében tette meg Magyarország az előzetes bejelentést (amelyet 2010 december elején és 2011 márciusában írásbeli szakértői kapcsolattartás keretei között a felek többször konkretizáltak), majd 2010 decemberében és 2011 áprilisában személyes egyeztetésre került sor a magyar hatóságok (NEFMI, NGM, NFM Támogatásokat Vizsgáló Iroda) és a Verseny Főigazgatóság illetékesei között.

A bizottsági informális egyeztetések eredményeként megállapítható, hogy szükséges az intézkedéscsomag módosítása annak érdekében, hogy a Bizottság azt jóvá tudja hagyni. A módosított intézkedésekben még nagyobb hangsúlyt kap az utánpótlás-nevelés támogatása, kikerül a támogatható körből a profi sportolók bére, viszont a konstrukció keretében új támogatási jogcímek alapján történő támogatásra van lehetőség pl. a támogatásra jogosult országos sportági szakszövetségek, amatőr és hivatásos sportszervezetek (klubok), utánpótlás - nevelés fejlesztését végző közhasznú alapítványok képzési feladatainak támogathatósága keretében. Új jogcím az amatőr sportszervezetek versenyeztetéssel összefüggő feladataival kapcsolatos díjak szövetségen keresztül történő igénybevételi lehetősége a támogatás terhére.

A módosított intézkedés nem csak az első és másodosztályú csapatokra korlátozódik, továbbá az érintett kedvezményezetti kör legnagyobb részének talán legfontosabb módosításként az utánpótlás-nevelési feladatok közvetlenül a sportszervezetek útján is támogathatók.

Az arányosság elvének való megfelelés érdekében csökkentek a támogatási mértékek. A brüsszeli hatóságokkal történ egyeztetések eredményeként a törvényben megjelennek az ellenőrzés folyamatának legalapvetőbb, garanciális rendelkezései, a támogatási igazolással, a támogatás felhasználásával, az ellenőrzéssel és az esetleges szankciókkal összefüggő részletes rendelkezéseket a törvény felhatalmazása alapján a Kormány rendeletben állapítja meg.

A brüsszeli egyeztetések eredményeként a magyar és a brüsszeli hatóságok a hivatalos bejelentést megelőzően megállapították, hogy melyek az intézkedéscsomag állami támogatást nem tartalmazó részei, melyek a bizottsági eljárástól függetlenül hatályba léptethetők, ezek:

a) Utánpótlás-nevelés támogatása a szövetségek, hivatásos és amatőr klubok, valamint az utánpótlás-neveléssel foglalkozó közhasznú alapítványok (akadémiák) esetén.

b) Tárgyi eszköz beruházás/felújítás (ideértve az ingatlan-fejlesztést is) a szövetségek, az amatőr sportklubok és a közhasznú alapítványok (akadémiák) esetén.

c) Személyi jellegű kiadások támogatása a sportköztestület (MOB), a szövetségek, az amatőr klubok és az utánpótlás-neveléssel foglalkozó közhasznú alapítványok (akadémiák) esetén.

Az intézkedés-csomag ezen részei tehát a jelen törvény hatályba lépését követően minden további kiegészítő EU-s feltétel nélkül bevezethetők.

A támogatási program versenyjogi szempontból állami támogatást tartalmazó és ezért bizottsági jóváhagyáshoz kötött elemei a következőek:

a) A profi klubok személyi jellegű (sportolók kivételével a sport szervezet által foglalkoztatott, p1. edző, orvos, könyvelő) költségeinek támogatása.

b) Profi klubok esetében a beruházási költségek támogathatósága (a sportrendezvények biztonságáról szóló külön jogszabályban meghatározott biztonsági követelmények teljesülését szolgáló infrastruktúra-fejlesztés kivételével, ami bizottsági eljárástól függetlenül is hatályba léptethető).

c) Infrastruktúrafejlesztéshez kapcsolódó illetékkedvezmény.

-----STARTING---POINT---RESZLETES---

Az 1. §-hoz

A törvény az Szja tv. pontosításával rendezi, hogy mely, sportolóknak, volt sportolóknak, vagy a felkészítésükben közreműködő sportszakembereknek nyújtott egyszeri, nem rendszeres jellegű személyi juttatás adómentes.

A 2-6. §-hoz

A látvány-csapatsportok támogatását biztosító adókedvezmény szabályainak meghatározása során az egyes lehetséges támogatási jogcímek a támogatás igénybevételére jogosult szervezetek kapcsán kerültek meghatározásra.

A törvény tartalmazza az egyes jogcímeken igénybe vehető támogatási intenzitás mértékét, valamint az adókedvezmény és a látvány-csapatsport támogatása nyújtásának, felhasználásának legfontosabb garanciális szabályait, továbbá a tárgyi eszköz beruházás, felújítás jogcím esetén a sportcélú ingatlanra, infrastruktúra-fejlesztésre irányuló támogatás speciális szabályait és garanciális feltételeit. Kiemelendő, hogy az e körben meghatározott, a fejlesztéssel megvalósuló beruházás, felújítás közvetlen sportcélra való 15 éves használati kötöttsége azért is garanciális jelentőségű, mert az 1996-os sportingatlan-törvényben biztosított sportcélú használati kötöttség éppen ezekben az években jár le tömeges jelleggel, a szükséges intézkedés hiányában tovább zsugorodna a sport feltételrendszerének alapját képező infrastruktúra további sportcélú hasznosítása.

A törvény rendelkezik a kedvezményes szabályok alkalmazásának kezdő időpontjáról.

A törvény a 2010 nyarán elfogadott módosításhoz képest - alapvetően a transzparencia, a támogatási program hatékony működése és a visszaélések megakadályozása érdekében - részletes kormányrendeleti szintű jogszabály megalkotására vonatkozó felhatalmazó rendelkezést tartalmaz.

A támogatás (juttatás) következtében felmerült költség, ráfordítás nevesítetten a vállalkozási tevékenység érdekében felmerült költségnek minősül.

A 7. §-hoz

Az érintett törvények közötti koherens rendelkezések biztosítása érdekében módosítja a sportról szóló 2004. évi I. törvényt, és a sporttörvény államszervezeti rendszerben meghatározott állami sportfeladatok részének a sportigazgatási szerv feladataira vonatkozó rendelkezését kiegészíti a közvetett sporttámogatást biztosító társasági adókedvezményként megjelenő látvány-csapatsport támogatás ellenőrző feladataival.

A 8-9. §-hoz

A törvény a felkészült és javadalmazásában is elismert edzői állomány biztosítása érdekében, az intézkedés hatására a központi költségvetés bevételi oldalának növekvő adóbefizetést is generáló hatása céljából az edzők és válogatott vezető edzők (szövetségi kapitányok) esetén az egyszerűsített közteherviselés alá eső bevételi értékhatár 50 millió forintra való felemelését tartalmazza adóévenként.

A 10-13. §-hoz

Módosító és hatályba léptető, valamint a jogalkalmazási gyakorlat során felmerült pontosító rendelkezéseket tartalmaz.

Kiemelendő a 13. §, amely a hivatásos sportszervezetek brüsszeli, állami támogatásra vonatkozó hivatalos vizsgálatra figyelemmel eltérő hatályba lépési időpontban történő módosításra irányul a módosuló támogatási jogcímekre figyelemmel.

-----STARTING---POINT---VEGE---