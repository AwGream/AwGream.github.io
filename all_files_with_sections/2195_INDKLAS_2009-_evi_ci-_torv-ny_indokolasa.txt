2009. évi CI. törvény indokolása

az 1980. évi 5. törvényerejű rendelettel kihirdetett, a Közúti Közlekedési Egyezményt kiegészítő európai Megállapodás módosításának kihirdetéséről

-----STARTING---POINT---ALTALANOS---

Általános indokolás

A törvény az Egyesült Nemzetek Szervezete keretében kidolgozott és 1968. évi november hó 8. napján, Bécsben aláírásra megnyitott Közúti Közlekedési Egyezményt kiegészítő európai Megállapodás (a továbbiakban: Megállapodás) módosításai miatt szükségessé váló, a fenti nemzetközi szerződés kihirdetéséről szóló 1980. évi 5. törvényerejű rendelet módosítását tartalmazza.

A Megállapodásban a Szerződő Feleket az a szándék vezérelte, hogy az 1968. évi november hó 8. napján, Bécsben aláírásra megnyitott Közúti Közlekedési Egyezményben foglaltak alapján a közúti közlekedésre vonatkozó szabályok nagyobb egységességét érjék el Európában az egyes meghatározások, követelmények pontosításával.

A Megállapodás módosításai főként a biztonsági övek, gyermek biztonsági berendezések használata és gyermekek szállításának szabályai, állatok irányítására alkalmas személy, a járművezető vezetésre alkalmasságának megítélése, alkoholos befolyásoltság mértéke, forgalmi sáv használatának szabályai, az előzés meghatározása, a haladási sebesség megválasztása, a gyalogosoknak való elsőbbségadás, a mozgáskorlátozottak közlekedésének szabályai, bukósisakok viselésének előírása, lakó-pihenő övezetekre vonatkozó szabályok, gyalogos zónák, az úton dolgozókra vonatkozó különleges szabályok, az elöl-hátul túlnyúló rakományok kezelése, kerékpárok kivilágításának szabályozása, hóláncok használata, az 1997. évi Bécsi Egyezmény végrehajtását segítő szabályozások, az alkoholszint szigorítása, megállás és várakozás szabályainak finomítása, a kerékpársáv vagy kerékpárút használatának szabályai tekintetében jelentenek változást.

Az új törvényre azért van szükség, mert a nemzetközi szerződésekkel kapcsolatos eljárásról szóló 2005. évi L. törvény szerint a nemzetközi szerződések módosításai külön nemzetközi szerződésnek minősülnek, melyeket törvénnyel kell kihirdetni.

-----STARTING---POINT---RESZLETES---

Részletes indokolás

Az 1. §-hoz

A szakasz a Megállapodás 1993. évi, 2001. évi és 2006. évi módosításainak kihirdetéséről rendelkezik. Tekintettel arra, hogy a módosításokkal kapcsolatban korábban nemzetközi szinten ellenvetést Magyarország nem tett, azok kötelezőek. Ezért a kötelező hatály elismerésére és az arra adott felhatalmazásra nincs szükség.

A 2. §-hoz

A szakasz a Megállapodás 1993. évben hatályba lépett módosításának angol nyelven hiteles szövegét és annak hivatalos magyar nyelvű fordítását tartalmazza.

A 3. §-hoz

A szakasz a Megállapodás 2001. évben hatályba lépett módosításának angol nyelven hiteles szövegét és annak hivatalos magyar nyelvű fordítását tartalmazza.

A 4. §-hoz

A paragrafus a Megállapodás 2006. évben hatályba lépett módosításának angol nyelven hiteles szövegét és annak hivatalos magyar nyelvű fordítását tartalmazza.

Az 5. §-hoz

A szakasz a törvény hatálybalépésével összefüggő és végrehajtásához szükséges rendelkezéseket tartalmazza, illetve felhatalmazza a közlekedésért felelős minisztert, hogy a Megállapodást a módosításaival egységes szerkezetben közzétegye.