2018. évi XLVII. törvény indokolása

a Bethlen Gábor Alapról szóló 2010. évi CLXXXII. törvény módosításáról

-----STARTING---POINT---ALTALANOS--- 

A Szülőföld Alap jogutódjaként 2011-ben létrehozott Bethlen Gábor Alap (a továbbiakban: Alap) alapvető célja a Magyarország határain kívül élő magyarokért viselt felelősség érvényesítése, ami megkívánja ezen alapvető cél eszközeinek rendszeres áttekintését, ennek nyomán pedig a Bethlen Gábor Alapról szóló 2010. évi CLXXXII. törvény (a továbbiakban: Törvény) rendszeres felülvizsgálatát. Az államháztartásról szóló 2011. évi CXCV. törvényben (a továbbiakban: Áht.) meghatározottak szerint az elkülönített állami pénzalapot létrehozó törvényben meg kell határozni az elkülönített állami pénzalap rendeltetését, bevételi forrásait, teljesíthető kiadásai körét, az elkülönített állami pénzalapért felelős személyt, testületet és - ha kijelölésre kerül - a kezelő szervét, valamint a pénzalap kezeléséhez szükséges kiadások finanszírozásának mértékét. Jelen törvény keretében az Áht.-ban meghatározott feltételeknek tartalmilag megfelelő módon, és egyúttal annak egységességét, kohézióját erősítve, valamint bizonyos kodifikációs-jogtechnikai szövegpontosításokat is elvégezve újul meg a Törvény.

-----STARTING---POINT---RESZLETES---

Az 1. §-hoz

A Törvény 1. §-ában többszöri módosítás alapján, több bekezdésben, töredezetten van meghatározva az Alap rendeltetése, létrehozásának célja. A törvénymódosítás alapján egy szerkezeti egységben (bekezdésben), koherensen felsorolva kerül megállapításra az Alap rendeltetése.

A magyar-magyar kapcsolat építését, illetve elmélyítését szolgáló, nemzetpolitikai célú „Határtalanul!” program fedezete az Alapba kerül.

A 2. §-hoz

A Törvény 3. §-ában, az Áht. elvárásainak is teljeskörűen megfelelve az Alapból teljesíthető támogatások köre, azaz a támogatási célok kerülnek meghatározásra.

A 3. §-hoz

A Törvény 4. §-ában az Áht.-ban foglaltaknak is megfelelő tartalmú, de a jogalkalmazás tapasztalatai alapján a Törvényt megújító módosítások szerepelnek, mely alapján az Alap forrásai között feltüntetésre kerülnek az előző évi maradványok, valamint a központi költségvetésből származó támogatások között feltüntetésre kerül a költségvetési törvényben esetlegesen megjelenő, az 1 milliárd forintos minimum támogatáson felüli, külön támogatás is.

A 4-5. §-hoz

A Törvény meghatározza, illetve kijelöli az Alap kezelő szervét. Ezen a megoldáson a módosítás sem kíván változtatni, azonban kodifikációs szempontból ezeket a rendelkezéseket indokolt a Törvény külön alcímében elhelyezni. Ezen kívül a kezelő szerv feletti tulajdonosi joggyakorlás meghatározásán túl indokolt az Alapkezelő vezetőjére vonatkozó legfontosabb (eddig rendeletben lévő) előírásokat is törvényi szinten meghatározni. Ezen kodifikációs jellegű módosítások mellett egyértelművé teszi a törvény (a nem pontos megfogalmazással ma is meglévő) azt az előírást, hogy az Alapkezelő feladatainak hatékony ellátása céljából, az alapkezelői feladatok vagy azok egy részének ellátása érdekében más jogi személyt létrehozhat, abban alapítói jogokat, részesedést szerezhet, vagy közreműködő szervezetet megbízhat. Ez utóbbi szervezetek tekintetében pedig indokolt, hogy az összeférhetetlenségi szabályok is pontosításra kerüljenek.

A 6. §-hoz

Az Áht. előírásai szerint a központi kezelésű előirányzat, a fejezeti kezelésű előirányzat, az elkülönített állami pénzalapok (és a társadalombiztosítás pénzügyi alapjai) előirányzata esetében jogszabály a fejezetet irányító szerv feladatai ellátására - a tervezéssel, az előirányzatok módosításával, átcsoportosításával és az éves költségvetési beszámoló jóváhagyásával kapcsolatos feladatok kivételével - kezelő szervet jelölhet ki. A jogalkalmazás során felmerült igények alapján, a Törvény biztosítja azt a lehetőséget, hogy az Alap kezelő szerve az Alap kezelésén túlmenően központi kezelésű előirányzat, fejezeti kezelésű előirányzat, vagy esetleg más elkülönített állami pénzalap kezelő szervi vagy lebonyolító szervi feladatait is elláthassa jogszabály alapján.

Ugyancsak a Törvény alkalmazása során felmerült tapasztalatok alapján egy olyan törvényi felhatalmazás is megjelenik, mely szerint az Alapkezelő a Kormány rendeletében vagy nyilvános határozatában meghatározott nemzetpolitikai céllal összefüggésben jogosult ingatlan tulajdonjogát megszerezni, azt fenntartani, üzemeltetni, valamint az állam tulajdonában álló ingatlan vagyonkezelői vagy használati jogát megszerezni, ilyen jogokat gyakorolni.

A 7. §-hoz

A rendelkezés elsődlegesen kodifikációs jelleggel (egyúttal figyelembe véve a megújult európai uniós adatvédelmi szabályozást) pontosítja az Alap nyilvántartására vonatkozó előírást.

A 8. §-hoz

E szakasz elsősorban jogtechnikai jelleggel egységes felsorolásban tartalmazza az Alap honlapján közzéteendő - az Alap működése szempontjából kiemelt jelentőségű - egyes közérdekű adatokat. Ezen túlmenően a XXI. század követelményeinek is megfelelve, valamint az gazdálkodás észszerűsége okán a pályázati felhívások országos napilapban való megjelentetésének kötelezettsége elhagyásra kerül a Törvényből.

A 9. §-hoz

Szövegpontosító rendelkezést tartalmaz.

A 10. §-hoz

A Kormány szerkezetátalakításával, így különösen a Kormány tagjainak feladat- és hatásköréről szóló 94/2018. (V. 22.) Korm. rendelettel összefüggésben indokolt, hogy - bizonyos felkészülési, átmeneti idő biztosításával - a jelenleg az Emberi Erőforrás Támogatáskezelő által az egyházakkal való kapcsolattartás koordinációjáért és - a Kormány tagjainak feladat- és hatásköréről szóló 94/2018. (V. 22.) Korm. rendelet 92. § (2) bekezdésében meghatározott kivétellel - a nemzetiségpolitikáért felelős miniszter feladat- és hatáskörével összefüggésben végzett feladatokat a törvény alapján, az abban foglalt átmeneti rendelkezések és feladatátvétellel kapcsolatos előírások szerint a Törvény szerinti Alapkezelő lássa el a jövőben.

A 11-12. §-hoz

A szövegcserés módosításokról és a hatályon kívül helyezett rendelkezésekről szóló rendelkezéseket tartalmaz.

-----STARTING---POINT---VEGE---

A 13. §-hoz

Hatályba léptető rendelkezések.