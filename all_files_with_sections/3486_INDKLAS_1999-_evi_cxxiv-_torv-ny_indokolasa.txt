1999. évi CXXIV. törvény indokolása

a pénzügyi szervezetek állami felügyeletéről

-----STARTING---POINT---ALTALANOS--- 

A törvény alapvető célja, hogy az Állami Pénz- és Tőkepiaci Felügyelet, az Állami Biztosítási Felügyelet és az Állami Pénztárfelügyelet összevonásával megteremtse a Kormány felügyelete alatt álló egységes pénzügyi felügyeleti szerv jogi kereteit.

A gazdaság stabilitása szempontjából kiemelt fontosságú a pénzügyi rendszer biztonságos működése és az ezt biztosító hatékony felügyeleti szervezet. Az elmúlt évek problémái és különösen az elmúlt évben bekövetkezett tőzsdeválság és az egyes pénzügyi intézmények csődje rávilágított arra, hogy hatékonyabbá kell tenni a felügyeleti rendszert.

A magyar pénzügyi piacon az elmúlt években jelentős változások mentek végbe és a közeljövőben is nagy változások várhatóak a nemzetközi folyamatoknak megfelelően. A banki tevékenység egyre inkább univerzálissá válik, új termékek terjednek el, az egyes pénzügyi intézmények összefonódnak és közös termékekkel jelennek meg. Jelentős mértékben növekszik a mérlegen kívüli tételek aránya és a tőkebefektetések volumene. Magyarország Európai Unióhoz történő csatlakozása szintén nagymértékben át fogja alakítani a pénzügyi piacot. Az egységes piacra történő belépés már a csatlakozás előtt megköveteli a szabályok nagyfokú harmonizációját és a felügyelet felkészítését az új feladatokra.

Az Európai Unióhoz történő csatlakozás kapcsán is kiemelt feladat a konszolidált felügyelet rendszerének kialakítása, a felügyeletek közötti operatív együttműködés fejlesztése, valamint ezek jogi akadályainak elhárítása.

A törvény az Állami Pénz- és Tőkepiaci Felügyeletet, az Állami Biztosítási Felügyeletet és az Állami Pénztárfelügyeletet 2000. április 1-jei hatállyal összevonja.

-----STARTING---POINT---RESZLETES---

Az 1. §-hoz

A Pénzügyi Szervezetek Állami Felügyelete (a továbbiakban: Felügyelet) a törvény szerint a Kormány irányítása alatt, a pénzügyminiszter felügyelete mellett működő országos hatáskörű közigazgatási szervként fog működni. A Felügyelet jogi személy, amely budapesti székhellyel önállóan gazdálkodó költségvetési szervként végzi a törvény által meghatározott feladatait.

A 2. §-hoz

A törvény szerint a Felügyelet tevékenységének célja a pénz - és tőkepiac zavartalan, illetve eredményes működésének, a pénzügyi szervezetek ügyfelei érdekei védelmének, a piaci viszonyok átláthatóságának, továbbá a tisztességes és szabályozott piaci verseny fenntartásának elősegítése, a pénzügyi szolgáltatási, a kiegészítő pénzügyi szolgáltatási, a befektetési szolgáltatási, a kiegészítő befektetési szolgáltatási, az elszámolóházi, a befektetési alapkezelési, árutőzsdei, a biztosítási, biztosításközvetítői, a biztosítási szaktanácsadói tevékenységet végző szervezet, illetve személy, az önkéntes kölcsönös biztosító pénztárak, a magánnyugdíj-pénztárak, közraktárak, kockázati tőketársaságok, kockázati tőkealapok, kockázati tőkealap kezelők, valamint a tőzsdék és tagjaik (a továbbiakban együtt: pénzügyi szervezetek) prudens működésének, tulajdonosaik gondos joggyakorlásának folyamatos felügyelete útján.

A 3-4. §-hoz

A törvény felsorolja taxatíve mindazon jogszabályokat, amelyekre a Felügyelet hatásköre kiterjed, illetve a Felügyelet ellátja mindazon feladatokat, amelyeket törvény vagy törvényi felhatalmazás alapján kiadott egyéb jogszabály a hatáskörébe utal.

A Felügyelet eljárására az államigazgatási eljárás általános szabályairól szóló törvényben foglalt szabályokat rendeli, az e törvényben foglalt eltérésekkel.

A törvény kizárja a Felügyelet határozata ellen a közigazgatási úton történő jogorvoslatot, így a Felügyelet határozatai csak bíróság előtt támadhatók meg.

A törvényben garanciális szabály, hogy a Felügyelet a tevékenységéről minden év március 31-ig beszámol a Kormánynak, illetve minden év július 31-ig közzéteszi éves tájékoztatóját.

Az 5. §-hoz

A pénz- és tőkepiaci tevékenység nemzetközi jellegére, az Európai Közösség egységesítő hatású normáira és az egyes országok felügyeleti hatóságainak már ma is létező nemzetközi együttműködésére tekintettel indokolt, hogy a Felügyelet bekapcsolódjék a külföldi felügyeletek egymás közötti munkakapcsolataiba és nemzetközi szakmai szervezeteibe. Erre ad lehetőséget a törvény azáltal, hogy feljogosítja a Felügyeletet arra, hogy eljárása során külföldi felügyeleti hatóságot keressen meg, és ilyen tárgyú külföldi megkereséseket teljesíthessen, továbbá nemzetközi szakmai szervezetek munkájában részt vegyen. A törvény meghatározza azokat a célokat, amelyek érdekében a nemzetközi együttműködés során kapott és adott információk, adatok felhasználhatók.

A 6. §-hoz

A Felügyelet határozatait részben vagy egészben a Pénzügyi Közlönyben teszi közzé, a bank, az értékpapír, a pénztár, a biztosítási valamint az üzleti titok megtartása mellett.

A 7. §-hoz

A Felügyelet vezetőjének megfelelő kiválasztását és szakmai önállóságát szabályozva a törvény kimondja, hogy a Felügyelet elnökét a miniszterelnök javaslatára az Országgyűlés választja, helyettesét a pénzügyminiszter javaslatára a miniszterelnök nevezi ki és menti fel. A Felügyelet működésének stabilitása érdekében a törvény a kinevezések időtartamát hat évben szabja meg.

A Felügyelet vezetőire és dolgozóira a törvény a köztisztviselői törvény rendelkezéseit rendeli alkalmazni azzal, hogy a Felügyelet elnökének és elnökhelyettesének kinevezése korlátozott, a törvényben meghatározott esetekben lehet visszavonni, illetőleg a köztisztviselői törvényben szereplő, a személyi illetményt korlátozó rendelkezésektől mind a vezetők, mind az alkalmazottak esetében el lehet térni.

A törvényben a köztisztviselői törvénytől eltérően a Felügyeleten ügyvezető igazgatói megbízatás is adható. Az ügyvezető igazgató főosztályvezetői besorolással rendelkező személy, aki több főosztály vezetését látja el.

A 8-9. §-hoz

A törvény meghatározza a Felügyelet elnökének hatáskörét. Annak érdekében, hogy a Felügyelet megfelelő színvonalon láthassa el a pénzügyi rendszer szereplői feletti ellenőrzést, a törvény a Felügyelet elnöke, elnökhelyettese és érdemi munkatársai vonatkozásában személyi, képesítési és egyéb szakmai követelményeket támaszt.

A 10-11. §-hoz

A törvény a köztisztviselői törvénynél szélesebb körű, és szigorúbb összeférhetetlenségi szabályokat tartalmaz a Felügyelet elnökére, elnökhelyettesére és valamennyi alkalmazottra vonatkozóan.

A Felügyeleten nem létesíthető közszolgálati jogviszony, ha a köztisztviselő ezáltal a Felügyelettel közszolgálati jogviszonyban álló közeli hozzátartozójával irányítási (felügyeleti), ellenőrzési vagy elszámolási kapcsolatba kerülne.

Az összeférhetetlenségi szabályok érintik a hozzátartozói viszonyt, a Felügyeleten kívüli kereső foglalkozásokat, vezetői tisztségviselői viszonyt, vállalkozásokban megszerzett tulajdoni részesedéseket is. A három felügyeleti szerv összevonása értelemszerűen azt eredményezi, hogy a Felügyelet befolyásmentes, elfogulatlan, objektív működése érdekében az összeférhetetlenségi szabályok mindhárom felügyelt területre vonatkoznak.

Az alkalmazottakon túlmenően a Felügyelettel munkavégzésre irányuló vagy megbízási jogviszonyban álló személyekre is szigorú titoktartási kötelezettséget ró a törvény.

-----STARTING---POINT---VEGE---

A 12-14. §-hoz

A törvény 2000. április 1-jén lép hatályba. A korábbi felügyeletek státustörvényei és a rájuk történő hivatkozások értelemszerűen módosulnak.