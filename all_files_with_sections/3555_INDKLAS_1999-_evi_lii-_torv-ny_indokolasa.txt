1999. évi LII. törvény indokolása

a felsőoktatási intézményhálózat átalakításáról, továbbá a felsőoktatásról szóló 1993. évi LXXX. törvény módosításáról

-----STARTING---POINT---ALTALANOS--- 

A felsőoktatásról szóló 1993. évi LXXX. törvény, valamint a felsőoktatási intézmények létesítésének és megszüntetésének eljárási rendjéről szóló 96/1995. (VIII. 24.) Korm. rendelet nem tartalmaz részletes szabályokat a szövetségi forma kihagyásával egyesülő új integrált felsőoktatási intézmények átalakulási folyamatáról. E szabályok elsősorban az újonnan alakuló egyetemekre és főiskolákra vonatkoznak, és nem szólnak a már autonóm - döntési jogosultságokkal rendelkező -, önálló intézmények átalakulásáról. A különböző nagyságú, eltérő képzési profilú, esetenként eltérő jogállású intézmények átalakulási folyamatában számtalan konfliktushelyzet teremtődhet a szabályozatlanság következtében.

-----STARTING---POINT---RESZLETES---

Az 1-2. §-hoz

Az új intézmények megalapítását követően az új intézményi struktúrák létrehozása, az egyesülő intézmények sajátosságainak, tradícióinak megőrzése és illeszkedése, az új gazdálkodási, irányítási rendszerek létrejötte, az oktatás, kutatás zavartalansága, az oktatói kar, a nem oktatók és a hallgatói közösségek biztonsága érdekében indokolt a jogfolytonosság biztosítása mellett az átmeneti időszak külön szabályozása. Az átmeneti időszak védettségét biztosító szabályoknak egyaránt kell szolgálniuk az egyesülő intézmények érdekeinek védelmét, költségvetési biztonságát és az új integrált felsőoktatási intézmény eredményes működésének feltételeit.

Tekintettel arra, hogy az átmeneti időszakban a működés zavartalanságát biztosító szabályok érintik a törvényben és más jogszabályokban már megszerzett jogosultságokat, indokolt, hogy ezen időszakban a vagyonbiztonságot, a gazdálkodás feltételeit, valamint a képzés zavartalan folytatásának feltételeit biztosító szabályokat törvény tartalmazza. Az átmeneti rendelkezések egyrészt az új intézmények kialakulásának előkészítését szolgáló időszakban (1999.), másrészt az új intézmények működésének első évében (2000.) érvényes szabályokat tartalmazzák. A felsőoktatási szövetségben működő felsőoktatási intézmények az átalakítást előkészítő 1999. évben a kialakított szabályzataik alapján működnek.

A 3. §-hoz

Az új felsőoktatási intézményhálózatban öt felsőoktatási intézmény kara(i)ként működő egységek más felsőoktatási intézmény részeként működnek tovább. Ezért az átalakulás első lépéseként a különváló felsőoktatási intézmények költségvetési előirányzatait, vagyoni helyzetüket, jogaikat és kötelezettségüket egy vagyonmegosztási javaslatban kell rögzíteni. E javaslatban a különváló kar(ok)on folyó képzéshez, a működéshez a különválás előtti színvonalat biztosító anyagi és tárgyi feltételeket kell garantálni.

A vagyonmegosztási javaslatot az érintett jogelőd intézmények és a különváló felsőoktatási intézmény vezetői készítik elő, az intézményi tanács fogadja el és terjeszti tovább. Amennyiben a jogelőd intézmény és a leváló kar vezetői a vagyoni helyzetről, a költségvetési előirányzatok, a jogosultságok és kötelezettségek megosztásáról 1999. július 15-ig nem tudnak megállapodni, akkor a Kincstári Vagyoni Igazgatóság az oktatási miniszter és a pénzügyminiszter egyetértésével - valamint a jogelőd intézmény szakmai felügyeletében érintett miniszter véleményének figyelembevételével - dönt.

A 4-5. §-hoz

Az átalakulásban részt vevő felsőoktatási intézmények önálló intézményként működnek 1999. december 31-éig. A törvény hatálybalépést követően kell előkészíteni az integrációt úgy, hogy 2000. január 1-jével az új felsőoktatási intézményekben a működés zavartalansága és jogszerűsége biztosított legyen.

A törvény az intézményi autonómia tiszteletben tartásával létrehoz egy, az átalakítást előkészítő - de döntési jogosultságokkal nem rendelkező - Előkészítő Testületet, valamint a vagyoni és költségvetési kérdésekben a döntést előkészítő bizottságot (Gazdasági Előkészítő Bizottság). A Testületben az egyesülő intézmények kari struktúrájának megfelelően, karonként azonos létszámú az oktatói és hallgatói, illetőleg vezetői képviselet.

Az integrációt előkészítő folyamatban - a döntések meghozatala előtt - ahol illetékesek, biztosított az agrár és egészségügyi tárca részvétele mind a vagyoni, mind a gazdasági kérdésekben. A törvény biztosítja annak lehetőségét, hogy a jogelőd felsőoktatási intézmények a pénzügyminiszter és az oktatási miniszter együttes döntése alapján az új felsőoktatási intézmény részjogkörű költségvetési egységeként (miniszteri döntés alapján a részben önállóan gazdálkodó költségvetési szervek egyes jogköreivel rendelkezve) működjenek tovább.

Az államháztartás működési rendjéről szóló 217/1998. (XII. 30.) Korm. rendelet (14. §) lehetővé teszi, hogy az oktatási miniszter (felügyeleti szerv) részben önállóan gazdálkodó költségvetési szerv besorolást adjon a költségvetési szerv egységeinek.

Az Előkészítő Testület az Ftv. előírásai szerint készíti elő az új intézmény alapdokumentumainak tervezetét, felvételi tájékoztatóját, javaslatot tesz az új kari struktúrára, a vezetői pályázatok kiírására, és lebonyolítja az ún. Ideiglenes Intézményi Tanács megválasztását.

A gazdasági természetű feladatok sorában e testület készíti elő a jogelőd intézmények költségvetésének ismeretében az új intézmény 2000. évi költségvetésének tervezetét. Ugyancsak e testület hozza létre a Gazdálkodási Előkészítő Bizottságot, amely a jogelőd intézmények vagyoni helyzetének alapján készíti el vagyonátvételi jelentését. A vagyonátvételi jelentésben foglaltak alapját képezik a vagyoni kérdésekben szükséges tárcaszintű intézkedéseknek.

Az átalakulás feszített ütemű feladatainak teljesítéséhez a jogi garanciákon túl, az Oktatási Minisztérium szakmai-pénzügyi segítségét és anyagi támogatását is biztosítani kell. A külső beavatkozás lehetőségét - a törvényben leírt módon - arra az esetre kell korlátozni, amikor a feladat-teljesítések elmaradása az érdemi integrációt, az új intézmény létrejöttét veszélyeztetné. Az Előkészítő Testület működése az új intézmény Ideiglenes Intézményi Tanácsának létrejöttével szűnik meg.

A 6. §-hoz

Az Előkészítő Testület által kidolgozott tervezetek véglegesítése és elfogadása már az Ideiglenes Intézményi Tanács feladatkörébe tartozik. Az Ideiglenes Intézményi Tanács, amelyet az egyesülő intézmények választási szabályzatuk alapján 1999. őszi félévében választanak meg, 2000-ben az új intézmény tanácsaként működik.

Az Ideiglenes Intézményi Tanács 1999. évi feladatai: a meghirdetett pályázatok alapján javaslatot tesz az intézmény vezetőjének és gazdasági főigazgatójának megbízására; elfogadja az Előkészítő Testület által kidolgozott Szervezeti és Működési Szabályzatot, valamint más a működést biztosító szabályzatokat, továbbá az alapító okirat tervezetét.

A 7. §-hoz

Az átalakulás évében (1999-ben) gondoskodni kell a jogelőd intézmények működésének a folyamatosságáról, ezért az ez évben lejáró rektori megbízások - pályázat nélküli - meghosszabbításának kezdeményezését tartjuk indokoltnak. Ugyancsak a folyamatosság garanciáját jelenti, hogy a jogelőd intézmények karként vagy kari struktúrájuk megtartásával működnek tovább a jogutód intézményekben. A tovább működő szervezetek vezetői megbízásai érvényességének, a tanácsok működése folyamatosságának, és az új intézmény alapdokumentumaival összhangban lévő szabályzatok hatályosságának kimondása az integrált intézmény oktató-kutató munkájának zavartalanságait biztosítja.

A címzetes rektori megbízás bevezetésével az átalakulás időszakában le nem járó és más vezetői megbízásban nem részesülő rektorok előkészítő munkáját, segítő közreműködését kívánja a törvény elismerni.

A 8. §-hoz

Részben a törvény 7. §-ában megfogalmazottak is az új integrált felsőoktatási intézmények működése első évének különös szabályait tartalmazzák. Az átmeneti szabályokban a kari struktúrával integrálódó intézmények vagyoni, szervezeti biztonságát növeli, hogy csak a karok egyetértésével dönthetnek az intézményi tanácsok a fenti kérdésekben.

A jogelőd karok működésének gazdasági feltételeit is biztosítani kell. Ezért került szabályozásra a feladatteljesítéshez kötött saját bevételek feletti önálló rendelkezés joga, valamint a normatív költségvetési támogatások közül a hallgatói és kutatási előirányzatok teljes összegének, továbbá az őket megillető képzési és fenntartási normatív támogatás legalább 90 %-ának karhoz történő rendelése. A működés fentiekben biztosított pénzügyi garanciái mellett természetes, hogy az előző év kötelezettségvállalásait és esetleges adósságterheit is ezek az egységek vállalják.

Az új intézmény első évében induló, de egy képzési ciklusig élő kötelezettség a jogelőd intézményben meghirdetett képzés feltételeinek folyamatos biztosítása, az adott szakokon tanuló hallgatók tanulmányainak befejezését garantáló szabály beiktatása.

A 9-32. §-hoz

A felsőoktatási intézményhálózat átalakításával egy időben az egyetemek és a főiskolák létesítését és működését a felsőoktatásról szóló - többször módosított - 1993. évi LXXX. törvény (a továbbiakban: Ftv.) megfelelő paragrafusainak módosításával újra kell szabályozni.

1. Az új felsőoktatási struktúrában az önálló főiskolák esetében - a képzési sajátosságok figyelembevételével - elegendő a legalább két szakon történő képzés előírása (9. §).

Mind a lelkiismereti és vallásszabadságról, valamint az egyházakról szóló 1990. évi IV. törvény szellemét követve, mind pedig az Ftv.-ben a hitéleti és világi képzés elválasztásának következetes megvalósítása érdekében a hittudományt a felsőoktatás szempontjából önálló tudományterületként kell értelmezni (31. §).

A művészeti egyetemek kritériuma, hogy egy művészeti területen több alapképzési szakon, szakirányú továbbképzésben, illetőleg doktori iskolában legyen alkalmas a képzés folytatására (27. §). A fenti feltételek teljesítésének határideje a felsőoktatási intézményekben 2002. június 30. (28. §).

2. Az Ftv. 1996. évi módosítása, illetőleg a 67/1997. (IV. 18.) Korm. rendelet a felsőoktatási intézmények integrációs folyamatainak felgyorsítása érdekében az intézmények társulási formái közül, mint a teljes egyesülést célzó átmeneti társulási formát szabályozta a szövetséget.

A törvény a felsőoktatási szövetségek megszűnésének eredeti határidejét 1998. december 31-ében jelölte meg, ugyanis az új integrált felsőoktatási intézményeket kihirdető 1. számú melléklet 1999. január 1-jével lépett volna hatályba. A Magyar Köztársaság költségvetéséről szóló 1998. évi XC. törvény - az Ftv. módosításával - ezt a határidőt 2000. január 1-jére módosította. Tekintettel arra, hogy a felsőoktatási intézmények teljes egyesülését előkészítő szövetségek, mint társulási formák az új felsőoktatási intézményhálózat létrejöttével funkciójukat elveszítik, ugyanakkor a törvény lehetőséget biztosít a továbbiakban is a felsőoktatási intézmények társulásaira, indokolt a szövetségről szóló rendelkezések hatályon kívül helyezése (37. §).

3. A felsőoktatási intézmények integrációjával több szakirányban képzést folytató, nagyobb hallgatói létszámú többkarú főiskolák jönnek létre. Ezen főiskolák megnövekedett vezetői feladatai indokolják, hogy az intézmény vezetőinek társadalmi elismertsége és megnevezése azonos legyen az egyetemi vezetők elismertségével és megnevezésével. Indokolt, hogy a többkarú főiskolák vezetői főiskolai rektori megbízást kapjanak. Ugyancsak indokolt, hogy a karonként integrálódó önálló főiskolák vezetői kari főigazgatói megbízást kapjanak. Tekintettel arra, hogy a többkarú főiskolák főiskolai rektorainak megbízása csak alkotmánymódosítással rendelhető a köztársasági elnök hatáskörébe, a törvény a miniszterelnök hatáskörébe telepíti (12-21. §, 30-31. §).

4. Ellentmondás alakult ki az állami felsőoktatási intézmények gazdasági (fő)igazgatóinak kinevezése jogi szabályozásában és a munkáltatói jogok gyakorlásában. A gazdasági (fő)igazgatók megbízását és felmentését kormányrendelet utalja miniszteri hatáskörbe, de az Ftv. ezt a jogkört nem rendeli a miniszterhez. Az ellentmondásos helyzet feloldása és a jogalkalmazás egyértelművé tétele érdekében - kiváltképp a több milliárdos költségvetéssel működő integrált intézmények létrejöttének időszakában - törvényben kell megerősíteni az oktatási miniszter jogosultságát a gazdasági (fő)igazgatók határozott idejű, de pályázat alapján több alkalommal is megismételhető megbízására (22. §). A megbízáson és felmentésen kívüli munkáltatói jogokat az intézmény vezetője gyakorolja.

5. A kilencvenes évek elejétől a felsőoktatási intézmények fenntartóinak köre kibővült, és az önálló szervezeti egységek létrehozása az intézmények hatáskörébe került. A jogi szabályozás az egyetemek, főiskolák és karok létrehozásának feltételeire korlátozódott. A felsőoktatás szolgáltatói feladatának sajátos értelmezése következtében olyan szervezeti egységek jöttek létre - pl. tagozatok, intézetek, konzultációs központok, kihelyezett képzési helyek, akadémiák, konzervatóriumok -, amelyek a képzés intézményi vagy kari szintű feladatait látják el anélkül, hogy a feladatnak megfelelő akkreditációjuk, alapításuk megtörtént volna. Ezen önálló szervezeti egységek az esetek többségében az intézmények székhelyétől távol, a legtöbb esetben az akkreditált felsőoktatási intézménnyel azonos képzést folytatnak. E sajátos képzési struktúrák a felsőfokon tanulni szándékozók számára biztosították az egyetemi, illetőleg főiskolai oklevél megszerzésének lehetőségét és hozzájárultak a regionális vagy helyi munkaerő-piaci feszültségek enyhítéséhez.

Az Ftv. 1996. évi módosításakor már felmerült a kihelyezett képzések szabályozásának igénye (Ftv. 11/A. §), de egyértelmű intézkedések hiányában a helyzet nem változott. A regionális szükségletekhez is jobban igazodó új felsőoktatási intézményhálózat létrejötte, a minőségbiztosítás érdekei és a felesleges párhuzamosságok kiküszöbölése is indokolttá teszi annak szabályozását, hogy székhelyen kívüli képzés csak kar szakmai irányítása alatt, önálló akkreditációt követően, miniszteri engedéllyel működjön.

A felsőoktatási intézmények - a felsőoktatási törvényben meghatározott keretek között - szervezetüket maguk alakítják ki. Az oktatási, kutatási szervezeti egységek létesítése - kar kivételével - az egyetemek, főiskolák hatásköre, ezért a zeneművészeti tanárképző intézetek és konzervatóriumok, valamint más intézetek működését az új felsőoktatási intézménynek a szervezeti és működési szabályzatában kell meghatároznia. Karrá fejlesztésükről, az Ftv. 14. fejezetében, illetve a 124/E. §-ában foglalt feltételek megléte esetén, a Magyar Akkreditációs Bizottság és a Felsőoktatási és Tudományos Tanács véleménye alapján - a felsőoktatással kapcsolatos feladatai körében - csak a Kormány dönthet. (9-10. §)

6. Az integrált felsőoktatási intézmények regionális munkaerő-piaci feladatainak várható növekedése miatt indokolt a továbbképzés keretei között folyó alapképzésre épülő képzések összhangjának megteremtése. Az Ftv. megjelenését követően is a törvényben szabályozott szakirányú továbbképzések mellett a felsőoktatási intézményeknek jogosultsága volt szakosító továbbképzés meghirdetésére. E szakosító továbbképzési szakok szakirányú továbbképzési szakká történő átalakításának folyamata megkezdődött, de nem történt meg e munkálatok lezárásának határidőhöz kötése, valamint a szakosító továbbképzésben és a szakirányú továbbképzésben szerezhető szakképzettség viszonyának rendezése (29. §).

7. A megnövekedett jogkörű intézmények esetében, a lezajlott intézményi akkreditációk tapasztalatai alapján, indokolatlan minden egyes doktori program akkreditációja. Elegendő, ha a Magyar Akkreditációs Bizottság az akkreditált tudományág alapján a doktori iskolát akkreditálja, és ezen belül a programok hirdetése az egyetemi autonómia hatáskörébe kerül. Az integrálódó új felsőoktatási intézmények szakmai autonómiáját erősíti a szakirányú továbbképzési szakok, valamint az akkreditált iskolai rendszerű felsőfokú szakképzések indításának intézményi hatáskörébe kerülése (13. §, 18. §, 22-24. §).

-----STARTING---POINT---VEGE---