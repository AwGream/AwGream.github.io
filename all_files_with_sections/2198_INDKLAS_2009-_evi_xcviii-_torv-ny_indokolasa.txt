2009. évi XCVIII. törvény indokolása

a felnőttképzésről szóló 2001. évi CI. törvénynek az élethosszig tartó tanulás feltételeinek biztosítása érdekében történő módosításáról

-----STARTING---POINT---ALTALANOS--- 

Az élethosszig tartó tanulás európai uniós alapelveinek figyelembevételével szükséges a felnőttképzés szabályainak módosítása, tekintettel arra, hogy a lisszaboni célok teljesülését a törvény eszközeivel is erősíteni kell.

A törvény kereti között szükséges rögzíteni, hogy a célok megvalósításának alapját képező digitális írásbeliség és kiemelten a digitális írástudás megszerzése minden közpénzből támogatott felnőttképzés része kell, hogy legyen, függetlenül attól, hogy milyen általános, nyelvi vagy szakmai képzés valósul meg a felnőttképzésről szóló 2001. évi CI. törvény (a továbbiakban: Fktv.) keretei között.

A digitális írástudás megszerzése egyfelől lehetőséget biztosít az ügyfélbarát on-line ügyfélszolgálati rendszerek a korábbinál szélesebb körű használatára és alkalmazására, (ügyfélkapu, on-line rendelés, vásárlás stb.) másfelől megnyitja a lehetőséget arra, hogy az egyén akár munkája mellett is folyamatosan képezze magát, szert tegyen azokra a kompetenciákra, amelyek megszerzését a lisszaboni célkitűzések is rögzítik. Hozzájárul az esélyegyenlőség javításához azzal, hogy minél szélesebb rétegek számára teszi elérhetővé azokat az lehetőségeket, amelyek az „írástudók” életét egyszerűsítik, megkönnyítik

-----STARTING---POINT---RESZLETES---

Az 1. §-hoz

A módosítással összhangban a felhatalmazó rendelkezések kibővítését tartalmasa az érintett törvényszakasz.

A 2. §-hoz

Az Fktv. jelenleg hatályos verziója a szakképzési intézmények számára biztosítja a kedvezményes, illetve egyszerűsített akkreditációs eljárást abban az esetben, amennyiben egy intézmény felnőttképzési helyszínként kíván tevékenykedni.

Az ÚMFT egyes konstrukcióiban ugyanakkor támogatásra talált az az egyébként egyre inkább jelentkező igény, hogy a közoktatási intézmények is megjelenhessenek felnőttképzési helyszínként annak érdekében, hogy a felnőttképzésben való részvételhez való hozzáférés minél szélesebb körben biztosítható legyen.

Mindezért indokolt a szakképzési intézmények számára biztosított kedvezmény kiterjesztése valamennyi felnőttképzést folytató közoktatási intézményre.

A 3. §-hoz

Az Fktv. 20. §-át követően az újabb szakasz beillesztése az élethosszig tartó tanulás feltételeinek biztosítására szolgál. Elsősorban a digitális írástudás mint általános követelmény megfogalmazása jelenik meg az új szakaszban. Olyan felnőttképzésre van szükség, amely a lehető legszélesebb kört bevonva felkészíti a képzésben részt vevőt a jelen kor legelemibb kihívására, alapvető digitális technológiájának alkalmazására.

A digitális írástudás megszerzése a társadalom minden egyes tagja számára fontos. Alapvetően hozzájárul az esélyegyenlőség javításához azáltal, hogy minél szélesebb rétegek számára teszi elérhetővé azokat az lehetőségeket, amelyek az „írástudók” életét egyszerűsítik, megkönnyítik, támogatják. A hátrányos társadalmi helyzet az ún. digitális szakadék elmélyüléséhez vezet. A munkaerőpiaci aktivitás, valamint a társadalmi életesélyek kiegyenlítése érdekében a hátrányos helyzetű személyek kiemelt támogatása különösen indokolt, hiszen miközben számukra (is) kulcsfontosságú a digitális írástudás megszerzése; erőforrásaik, lehetőségeik jelentősen korlátozottak.

A 4. §-hoz

A törvény az adatvédelmi jogszabályoknak megfelelően meghatározza a felnőttképzésben résztvevők személyes adatai kezelésének előírásait, így az adatkezelés célját, feltételeit, a kezelt adatok körét, megismerhetőségét, az adatkezelés időtartamát és az adatkezelőt. Az elektronikus nyilvántartás részletes szabályait a miniszter szabályozza rendeletében, erre vonatkozóan is tartalmaz a törvény megfelelő rendelkezéseket. A felnőttképzésben résztvevők elektronikus nyilvántartására vonatkozó új szabályozási egység az élethosszig tartó tanulás folyamatának egyéni szinten történő nyomonkövethetőségén, átláthatóságán túl lehetőséget biztosít a szükséges pályakorrekciós pontok megtalálására, végül, de nem utolsó sorban, fontos eszköze a képzéstámogatási rendszer többes finanszírozásból fakadó anomáliái elkerülésének.

-----STARTING---POINT---VEGE---

Az 5. §-hoz

Hatályba léptető rendelkezések.

Az uniós társfinanszírozású programok hatékony végrehajtásának alapfeltétele az adott fejlesztési terület intézményi- és szabályozási rendszerének a forrásfelhasználás optimalizációját lehetővé tevő ütemezett formálása. A módosító jogszabály hatályba léptetésének lépcsőzetes időzítése lehetőséget biztosít a felnőttképzési rendszer intézményeinek az új feltételekhez történő alkalmazkodásra.