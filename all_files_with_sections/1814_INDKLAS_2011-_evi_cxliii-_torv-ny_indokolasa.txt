2011. évi CXLIII. törvény indokolása

a kínzás és más kegyetlen, embertelen vagy megalázó bánásmód vagy büntetés elleni egyezmény fakultatív jegyzőkönyvének kihirdetéséről

-----STARTING---POINT---ALTALANOS---

Általános indokolás

Magyarországgal szemben az utóbbi években számos hazai és nemzetközi emberi jogi fórumon megfogalmazódott az Egyesült Nemzetek Szervezete kínzás és más kegyetlen, embertelen vagy megalázó bánásmód vagy büntetés elleni egyezményének fakultatív jegyzőkönyvéhez (a továbbiakban: Jegyzőkönyv) való csatlakozásra vonatkozó ajánlás. A Jegyzőkönyvnek jelenleg hatvan állam a részese és az Európai Unió tagállamainak túlnyomó többsége is már ratifikálta vagy aláírta a Jegyzőkönyvet. Legutóbb az Egyesült Nemzetek Szervezete Emberi Jogi Tanács Egyetemes Időszakos Felülvizsgálat (UPR) Munkacsoportjának 11. ülésén tett számos állam Magyarország felé a Jegyzőkönyvhöz való csatlakozásra irányuló ajánlást. Az ajánlásokat Magyarország elfogadta, és Magyarország nemzetközi emberi jogi hitelességének megőrzése szempontjából szükséges a Jegyzőkönyv kötelező hatályának elismerése.

A Jegyzőkönyv célja a szabadságuktól megfosztott személyek jogvédelmének megerősítése a kínzással és más kegyetlen, embertelen vagy megalázó bánásmóddal szemben. Ennek egyik eszköze a kínzás és más kegyetlen, embertelen vagy megalázó bánásmód elleni 1984. évi egyezmény szerinti kínzás elleni bizottságon belül a kínzás és más kegyetlen, embertelen vagy megalázó bánásmód vagy büntetés megelőzési albizottságának (a továbbiakban: Megelőzési Albizottság) a létrehozása. A nemzetközi szinten működő Megelőzési Albizottság mellett a Jegyzőkönyv arról is rendelkezik, hogy minden részes államnak nemzeti szinten is létre kell hoznia, ki kell jelölnie, vagy fenn kell tartania egy ún. nemzeti megelőző mechanizmust a kínzás és más kegyetlen, embertelen vagy megalázó bánásmód vagy büntetés megakadályozása érdekében.

A törvény célja annak biztosítása, hogy Magyarország csatlakozhasson a Jegyzőkönyvhöz. A törvény szerint az Országgyűlés ennek érdekében megadja a kötelező hatály elismeréséhez szükséges felhatalmazást. A törvény tartalmazza a Jegyzőkönyv hiteles angol nyelvű szövegét és annak hivatalos magyar nyelvű fordítását, valamint rendelkezik a Jegyzőkönyv és a magyar jog összhangját megteremtő jogszabály-módosításokról. Mivel a törvény szerint Magyarországon - a hasonló feladatokkal egyébként is rendelkező - alapvető jogok biztosa látja el 2015. január 1-jétől a nemzeti megelőző mechanizmus feladatait, az ezzel összefüggésben szükséges mértékben a törvény módosítja az alapvető jogok biztosáról szóló 2011. évi CXI. törvényt (a továbbiakban: Ajbtv.).

Mindemellett az Ajbtv. az egyes nemzetközi szerződésekből fakadó feladatok ellátásáról feltételesen szóló rendelkezésének módosításával összefüggésben a törvény egyúttal egyértelművé teszi azt is, hogy az alapvető jogok biztosa tevékenysége során megkülönböztetett figyelmet fordít a 2007. évi XCII. törvénnyel kihirdetett, a fogyatékossággal élő személyek jogairól szóló egyezmény végrehajtásának segítésére, védelmére és ellenőrzésére.

-----STARTING---POINT---RESZLETES---

Részletes indokolás

Az 1. §-hoz

A törvény 1. §-a a nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza a Jegyzőkönyv kötelező hatályának elismerésére adott országgyűlési felhatalmazást.

A 2-3. §-hoz

A törvény 2. és 3. §-a a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának és (2) bekezdésének megfelelően rendelkezik a Jegyzőkönyv kihirdetéséről, és tartalmazza a Jegyzőkönyvnek az Egyesült Nemzetek Szervezete hat hivatalos nyelvén hiteles változata közül az angol nyelven hiteles szövegét és annak hivatalos magyar nyelvű fordítását.

A Jegyzőkönyv célja a szabadságuktól megfosztott személyek fogvatartási körülményeinek a javítása, e személyek védelme a kínzás és más kegyetlen, embertelen vagy megalázó büntetés vagy bánásmód ellen. A Jegyzőkönyv a fogvatartott személyek védelmének megerősítését megelőző jellegű eszközökkel kívánja biztosítani, amelyek a fogvatartási helyek rendszeres látogatásán alapulnak.

A fogvatartási helyeknek a Jegyzőkönyv szerinti meghatározása magában foglal minden olyan helyet, amely az állam joghatósága és ellenőrzése alatt áll, és ahol az embereket valamely állami hatóság utasítására, kezdeményezésére, hozzájárulásával vagy elfogadásával megfosztják vagy megfoszthatják személyes szabadságuktól. A szabadságtól való megfosztásnak minősül a Jegyzőkönyv alkalmazásában mindennemű fogva tartás, bebörtönzés, illetve elhelyezés olyan állami vagy magántulajdonú, őrizetbe vételi környezetben, amelyet az illető valamilyen bírói, közigazgatási vagy más hatóság utasítására önként nem hagyhat el. A fogvatartási hely Jegyzőkönyv szerinti fogalma ennek megfelelően kiterjed a szabadságelvonással járó büntetést, illetve intézkedést, valamint szabadságelvonással járó büntetőeljárási kényszerintézkedést végrehajtó, valamint foganatosító intézetekre (fegyház, börtön, fogház, javítóintézet, pszichiátriai intézet, rendőrségi fogda, katonai fogda), az idegenrendészeti eljárásban elrendelt őrizet helyére (őrzött szállás), valamint a veszélyeztető magatartást tanúsító pszichiátriai beteg - nem büntetőeljárásban elrendelt - kötelező intézeti gyógykezelésének helyére (pszichiátriai intézet).

A Jegyzőkönyvben meghatározott feladatok végrehajtása, a fogvatartási helyek rendszeres látogatása, a szabadságuktól megfosztott személyek fogvatartási körülményeinek a vizsgálata, a kínzás és más kegyetlen, embertelen vagy megalázó büntetés vagy bánásmód elleni fellépés érdekében a Jegyzőkönyv 2. cikke felállítja a Kínzás Elleni Bizottságon belül a Kínzás és Más Kegyetlen, Embertelen vagy Megalázó Bánásmód vagy Büntetés Megelőzési Albizottságát (a továbbiakban: Megelőzési Albizottság). Ugyanezen célok érdekében továbbá a Jegyzőkönyv 3. cikke rendelkezik arról is, hogy minden részes államnak belföldi szinten is létre kell hoznia, ki kell jelölnie, vagy fenn kell tartania egy vagy több látogató testületet, egy ún. nemzeti megelőző mechanizmust.

A Jegyzőkönyv II. része a Megelőzési Albizottság jogállásáról, összetételéről, tagjai választásának szabályairól és eljárásrendjéről rendelkezik, a Jegyzőkönyv III. része pedig az Albizottság feladatait és jogosítványait rögzíti.

A Megelőzési Albizottság mandátuma a Jegyzőkönyv 11. cikke szerint magában foglalja a fogvatartási helyekre történő rendszeres látogatások szervezését, ajánlások megfogalmazását a részes államok felé, szükség esetére tanácsadást a részes államok részére a nemzeti megelőző mechanizmus létrehozatalát és megerősítését érintően, a nemzeti megelőző mechanizmusokkal való kapcsolattartást, és más nemzetközi, regionális és nemzeti szervezetekkel való együttműködést.

A Jegyzőkönyv 12. cikke értelmében a részes államok vállalják, hogy a Megelőzési Albizottság feladatainak ellátása érdekében lehetővé teszik, hogy a Megelőzési Albizottság tagjai bejussanak a fogvatartási helyekre, biztosítják számukra a teljes körű tájékoztatást, ösztönzik a Megelőző Albizottság és a nemzeti megelőző mechanizmus közötti kapcsolattartást, és megvizsgálják a Megelőző Albizottság ajánlásait.

A Jegyzőkönyv 14. cikke szerint továbbá a részes államok vállalják, hogy korlátlan hozzáférést biztosítanak minden, a szabadságuktól megfosztott, a 4. cikk szerinti fogvatartási helyeken őrzött személyek számáról, a fogvatartási helyek számáról és földrajzi helyéről, illetve a fogvatartottakkal való bánásmódról, és fogva tartásuk körülményeiről szóló információhoz. Emellett a részes államoknak fő szabály szerint korlátlan hozzáférést kell biztosítaniuk minden fogvatartási helyhez, azok létesítményeihez és helyiségeihez, lehetővé kell tenniük a szabadságuktól megfosztott személyek és a Megelőzési Albizottság tagjai közötti, tanúk nélküli személyes találkozót, illetve minden más olyan személy meghallgatását, aki a Megelőzési Albizottság véleménye szerint érdemi információval szolgálhat a fogvatartottakkal való bánásmódról.

A Jegyzőkönyv 15. cikke szerint semmilyen hatóság és tisztviselő nem rendelhet el, nem alkalmazhat, nem engedélyezhet, és nem tűrhet el semmilyen személy vagy szervezet elleni szankciót, ha az illető a Megelőzési Albizottsággal vagy annak küldötteivel akár valós, akár hamis információkat közölt, és az adott személyt vagy szervezetet semmiféle más jellegű hátrány sem érheti.

A Jegyzőkönyv 13. cikke értelmében a Megelőzési Albizottság az érintett részes állammal előzetesen egyeztetve szervezi meg a fogvatartási helyek látogatásait.

A Jegyzőkönyv IV. része a nemzeti megelőző mechanizmusokról szól, amelyek számára a részes államoknak a Megelőzési Albizottságéhoz hasonló jogosultságokat kell biztosítaniuk a fogvatartottakkal való bánásmód vizsgálata tekintetében (hozzáférés a fogvatartási helyekhez, információkhoz, fogvatartottak négyszemközti meghallgatása). A Megelőzési Albizottsággal ellentétben a nemzeti megelőző mechanizmusnak nincs előzetes egyeztetési kötelezettsége a részes államok felé a fogvatartási helyek látogatását érintő programjáról.

A Jegyzőkönyv szerint a részes államoknak biztosítaniuk kell a nemzeti megelőző mechanizmus, illetve a mechanizmus személyzetének függetlenségét, valamint biztosítaniuk kell azt is, hogy e mechanizmus szakértői rendelkezzenek a szükséges képességekkel és szakmai tudással. Törekedniük kell továbbá a nemek egyensúlyára és arra, hogy az ország etnikai és kisebbségi csoportjai megfelelőn legyenek képviselve a szakértők között. A nemzeti megelőző mechanizmus működését az állami költségvetésből kell finanszírozni.

A Jegyzőkönyv 17. cikke értelmében a nemzeti megelőző mechanizmust legkésőbb egy évvel a jegyzőkönyv - adott részes állam tekintetében történő - hatálybalépését követően kell a részes államnak létrehoznia, illetve kijelölnie, de a Jegyzőkönyv 24. cikke értelmében a Jegyzőkönyv kötelező hatályának elismerésekor lehet olyan nyilatkozatot tenni, amellyel a részes állam e kötelezettség teljesítését - legfeljebb három évvel, illetve a Kínzás Elleni Bizottság döntése alapján még további két évvel - elhalaszthatja. A halasztás lehetősége a Megelőzési Albizottság hatáskörének elismerésével kapcsolatban is fennáll.

A 4. §-hoz

A törvény a kínzás és más kegyetlen, embertelen vagy megalázó büntetések vagy bánásmódok elleni nemzetközi egyezmény fakultatív jegyzőkönyvéhez való csatlakozás előkészítéséhez szükséges jogalkotási feladatok ütemezéséről szóló 1176/2011. (V. 31.) Korm. határozatban foglalt kormánydöntés alapján azt tartalmazza, hogy Magyarország éljen a Jegyzőkönyv 24. cikkében biztosított, a nemzeti megelőző mechanizmus létrehozatalára és működtetésére vonatkozó halasztás lehetőségével. A nyilatkozat szerint Magyarország a Jegyzőkönyv IV. részéből fakadó kötelezettségeinek teljesítését - az alapvető jogok biztosának a nemzeti megelőző mechanizmus ellátásából adódó többletfeladatai teljesítéséhez szükséges finanszírozási források megteremtése érdekében - három évvel halasztja el. A nyilatkozat szövegét a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés d) pontjára tekintettel tartalmazza a törvény.

Az 5. §-hoz

A törvény a nemzetközi szerződésekkel kapcsolatos eljárásról szóló 2005. évi L. törvény 10. §-ának megfelelő módon rendelkezik a hatálybalépésről és a végrehajtásért felelős szervek megjelöléséről.

Az Ajbtv.-nek a nemzeti megelőző mechanizmussal összefüggő módosításai a törvény értelmében, a Jegyzőkönyvhöz teendő nyilatkozattal összhangban 2015. január 1-jén lépnek hatályba.

A 6. §-hoz

Az Ajbtv. kihirdetett szövegének 1. § (1) bekezdésében foglalt, az alapvető jogok biztosának a nemzetközi szerződésből eredő kötelezettségek teljesítése érdekében ellátandó feladataira feltételesen tett utalást a törvény módosítja, és általános jelleggel csupán arra utal, hogy az Alaptörvényben meghatározott feladat- és hatáskörökön kívül az Ajbtv. egyéb feladat- és hatásköröket is megállapít. Az Ajbtv. 2012. január 1-jén ezzel az új szöveggel lép hatályba. A nemzetközi szerződésekkel kapcsolatos feladatokra tett feltételes utalást szükségtelenné teszi a Jegyzőkönyv szerinti feladatokra tett konkrét utalás, illetve az, hogy a törvény szerint az Ajbtv. konkrétan hivatkozna egy másik nemzetközi szerződést, a fogyatékkal élő személyek jogairól szóló egyezményt érintő tevékenységre is. A fogyatékkal élő személyek jogairól szóló egyezmény 33. cikk (2) bekezdése rendelkezik az egyezmény végrehajtását segítő, védő, ellenőrző mechanizmusok működéséről. A törvény erre tekintettel írja elő, hogy az alapvető jogok biztosa a tevékenysége során kiemelt figyelmet fordít az egyezmény végrehajtásának segítésére, védelmére, ellenőrzésére. E tekintetben az alapvető jogok biztosának az általános feladat- és hatáskörei nem változnak, az egyezményre az általános tevékenységének ellátása során, annak keretein belül kell figyelemmel lennie.

A 7. §-hoz

A törvény értelmében az Ajbtv. 2012. január 1-jén e technikai jellegű pontosításokkal lép hatályba.

A 8. §-hoz

A törvény az Ajbtv. 2. §-ának kiegészítésével - a Jegyzőkönyv kötelező hatályának elismerésére tekintettel - a Jegyzőkönyv szerinti nemzeti megelőző mechanizmus feladatainak ellátását az alapvető jogok biztosához telepíti. A nemzeti megelőző mechanizmus feladatainak ellátása az Alaptörvény 30. cikk (1) és (2) bekezdésében meghatározott feladat- és hatáskörök mellett annyiban jelent más feladatot, amennyiben a Jegyzőkönyv szerinti fogvatartási helyeket az alapvető jogok biztosának nem csak az eljárása kezdeményezése esetén, illetve valamely tudomására jutott visszásság esetén kell vizsgálnia, hanem beadvány és felmerült visszásság hiányában is rendszeresen látogatást kell tennie ezeken a helyszíneken.

A 9. §-hoz

A törvény szerint az Ajbtv. egy új fejezettel egészül ki. E fejezet az alapvető jogok biztosa eljárásának általános szabályaihoz képest rögzíti azokat az eltéréseket, amelyeket a nemzeti megelőző mechanizmus feladatainak teljesítése körében kell alkalmazni. A törvény nem tartalmaz a nemzeti megelőző mechanizmusként való eljárásra vonatkozóan teljesen új eljárási szabályokat, hanem abból kiindulva, hogy az alapvető jogok biztosának hatásköre és eljárása már az általános szabályok szerint is jelentős részben megfelel a Jegyzőkönyv követelményeinek, csupán a legszükségesebb körben rögzíti az eltéréseket. Az Ajbtv.-t az eltéréssel nem érintett részei tekintetében változatlanul alkalmazni kell.

A törvény az általános szabályoktól eltérően lehetőséget és egyben kötelezettséget is teremt az alapvető jogok biztosának arra, hogy beadvány és felmerült visszásság hiányában is rendszeresen vizsgálja a Jegyzőkönyv 4. cikke szerinti fogvatartási helyeken a szabadságuktól megfosztott személyekkel való bánásmódot. Mindemellett természetesen továbbra sem kizárt, hogy az általános szabályok szerint a fogvatartással kapcsolatban adott esetben konkrét beadvány is érkezik az alapvető jogok biztosához, és a biztos a beadványban jelzett visszásság kapcsán folytat vizsgálatot a fogvatartási helyen. Mindez azt is jelenti, hogy a III/A. fejezetben foglalt eltérések valamennyi olyan esetre irányadóak, amikor az alapvető jogok biztosa a Jegyzőkönyv szerinti fogvatartási helyen a szabadságuktól megfosztott személyekkel való bánásmódot vizsgálja, függetlenül attól, hogy milyen megfontolásból - a rendszeres vizsgálati kötelezettségre vagy egy egyedi beadványra tekintettel - folytat vizsgálatot.

A Jegyzőkönyv szerinti nemzeti megelőző mechanizmus feladatainak ellátására vonatkozó rendelkezésből értelemszerűen következik, hogy az alapvető jogok biztosa e feladat ellátása keretében a Jegyzőkönyv 4. cikkében foglalt definíció szerinti fogvatartási helyeken folytat vizsgálatot. A fogvatartási helyeket illetően a törvény külön meghatározást ezért nem tartalmaz. A Jegyzőkönyv szerinti lehetséges fogvatartási helyek az Ajbtv. 18. § (1) bekezdése szerinti „hatóság” fogalmába, a 18. § (1) bekezdés e), f), h) vagy l) pontjába beletartoznak. A Jegyzőkönyv 4. cikkének megfelelő fogvatartás állami feladat, amely az állam ellenőrzése alatt történik. Ebből következően a fogvatartást végző szervek, intézetek legalább az Ajbtv. 18. § (1) bekezdés l) pontja és 18. § (2) bekezdése szerinti közszolgáltatást végző szerv (állami vagy önkormányzati feladatot ellátó, illetve e feladat ellátásában közreműködő szerv) kategóriájába mindenképpen beletartoznak, még akkor is, ha nem vagy nem teljes egészében állnak állami tulajdonban.

Az Ajbtv. - törvény szerinti - 39/B. § (2) bekezdése egyértelművé teszi, hogy a Jegyzőkönyv 20. cikk a) és b) pontja szerinti információkat a nemzeti megelőző mechanizmus feladatainak teljesítése körében akkor is kérheti az alapvető jogok biztosa, ha azok nem kötődnek a vizsgált hatóság által lefolytatott vagy lefolytatni elmulasztott konkrét eljáráshoz.

Az Ajbtv. - törvény szerinti - 39/B. § (3) bekezdése a fogvatartási helyeken történő helyszíni ellenőrzés során az alapvető jogok biztosát megillető jogosítványokat a Jegyzőkönyv 20. cikkével összhangban határozza meg. Az általánoshoz képest speciális szabály a szabadságuktól megfosztott személyek négyszemközti meghallgatására vonatkozó lehetőség, illetve a fogvatartást végző szerv helyiségeibe való belépés és az eljárása szempontjából releváns iratokba való betekintés korlátozás nélküli jellege. Ezzel és a Jegyzőkönyvvel összhangban értelmezve az Ajbtv. 22. § (3) bekezdését, a vizsgált hatóság helyiségeibe való belépést szabályozó jogszabály a fogvatartási helyeken történő helyszíni ellenőrzés korlátozás nélküli lefolytatását érdemben nem akadályozhatja, a fogvatartottakkal való bánásmódot érintő iratokba való korlátozás nélküli betekintésre vonatkozó speciális szabály pedig eltérést jelent az Ajbtv. 23. §-ában megfogalmazott korlátozási lehetőségtől.

Az Ajbtv. - törvény szerinti - 39/C. § bekezdése a Jegyzőkönyv 23. cikke szerinti éves jelentésnek a Hivatal honlapján történő közzétételére vonatkozó kötelezettséget rögzíti. Az éves jelentés közzétételének kötelezettsége a Jegyzőkönyvből következik, és az nem függhet attól, hogy arról - mint az éves beszámoló részéről - a 40. § (4) bekezdésének megfelelően az Országgyűlés hozott-e határozatot. Az éves jelentésre vonatkozó kifejezett, a Jegyzőkönyvből következő szabály mellett az Ajbtv. 28. §-a szerinti jelentéskészítési kötelezettség is változatlanul fennáll.

Tekintettel arra, hogy a Jegyzőkönyv logikája szerint a nemzeti megelőző mechanizmus nem egy egyszemélyi intézmény, a nemzeti megelőző mechanizmus megfelelő működéséhez az is szükséges, hogy e feladatok körében az alapvető jogok biztosa mellett más, e feladatellátásban résztvevő személyek is rendelkezzenek bizonyos, az általános szabályok szerint csak az alapvető jogok biztosát megillető eljárási jogosítványokkal. Az Ajbtv. - törvény szerinti - 39/D. §-a rendelkezik arról, hogy a nemzeti megelőző mechanizmus feladatainak teljesítése körében az alapvető jogok biztosa személyesen és a nemzeti megelőző mechanizmus feladatainak teljesítésére általa felhatalmazott munkatársai útján is eljárhat, illetve meghatározza azokat a jogosítványokat, amelyek a felhatalmazott munkatársakat is megilletik. Indokolt, hogy a felhatalmazott munkatársak elsődlegesen a Hivatal köztisztviselői legyenek, a törvény megfogalmazása ugyanakkor nem zárja ki azt sem, hogy e munkatársak adott esetben más jogviszonyban álljanak a Hivatallal.

A Jegyzőkönyv 18. cikkéből fakadó követelményeknek megfelelően rendelkezik a törvény arról is, hogy a nemzeti megelőző mechanizmus feladatainak teljesítésére felhatalmazott munkatársaknak milyen feltételeknek kell megfelelniük, illetve a kiválasztásuk során milyen szempontokra kell figyelemmel lenni.

Az Ajbtv. - törvény szerinti - 39/E. §-a a Jegyzőkönyv 21. cikkének megfelelően, és az Ajbtv. 18. § (8) bekezdésében is használt terminológiával összhangban kifejezetten rögzíti, hogy az alapvető jogok biztosa részére és a nemzeti megelőző mechanizmus feladatainak teljesítésére általa felhatalmazott munkatársa részére történő információközlés miatt senkit sem érhet hátrány.

A 10. §-hoz

A törvény az Ajbtv. 40. §-ának módosításával azt biztosítja, hogy nemzeti megelőző mechanizmus keretében végzett tevékenységről szóló jelentést külön fejezetben az alapvető jogok biztosának éves beszámolója is tartalmazza.

A 11. §-hoz

A törvény 2012. január 2-án hatályba lépő dereguláló rendelkezést tartalmaz az Ajbtv. eltérő szöveggel történő hatálybalépésére vonatkozó 6. és 7. §-okat érintően.