2011. évi CXLI. törvény indokolása

a Nemzeti Adó- és Vámhivatalról szóló 2010. évi CXXII. törvény és egyes kapcsolódó törvények módosításáról

-----STARTING---POINT---ALTALANOS--- 

A Nemzeti Adó- és Vámhivatal (a továbbiakban: NAV) 2011. január 1-jével történő megalakulása óta eltelt majd háromnegyed év során a gyakorlati problémák felmerülése - különösen a személyi állományra vonatkozó rendelkezéseket illetően -, illetve az időközben lezajlott jogszabály-módosításokkal való összhang megteremtése szükségessé tette a Nemzeti Adó- és Vámhivatalról szóló 2010. évi CXXII. törvény (a továbbiakban: NAV tv.) és ehhez kapcsolódóan egyes más törvények kisebb mértékű módosítását.

A törvény nem érinti a NAV tv. alapvető jelentőségű rendelkezéseit, így lényegét tekintve nem változnak a NAV szervezetére, felügyeleti-irányítási rendszerére, a NAV feladat- és hatáskörére, az adatkezelésre vonatkozó alapvető rendelkezések.

Az év során költségtakarékossági okokból és hatékonyságnövelés céljából összevonásra került a két informatikai feladatokat ellátó intézet (Integrált Informatikai és Telekommunikációs Intézet, Informatikai Intézet), a hatályos NAV tv. ugyanakkor még több helyen utal a két intézetre, így a törvény elvégzi ezeket a pontosításokat, hogy a NAV tv. a tényleges állapotot tükrözze. A pénzügyőrök által alkalmazható intézkedéseket és kényszerítő eszközöket illetően a törvény - a Rendőrségről szóló 1994. évi XXXIV. törvényhez (a továbbiakban: Rtv.) közelítve - él némi kiegészítéssel, részben az alkalmazható intézkedések, kényszerítő eszközök körét, nagyobb részben pedig az egyes garanciális jellegű szabályokat érintően. A titkos információgyűjtésre vonatkozó rendelkezések tekintetében a törvény hozzáigazítja a NAV tv. vonatkozó részeit az Rtv., valamint a büntetőeljárásról szóló 1998. évi XIX. törvény (a továbbiakban: Be.) 2011. január 1-jétől hatályos rendelkezéseihez.

A törvény nagyobb részt a NAV személyi állományára vonatkozó rendelkezések vonatkozásában tartalmaz módosításokat. Ennek indoka, hogy a NAV megalakulásakor egy nagyon sajátos személyi összetételű szervezet jött létre, több mint 17 ezer fős civil kormánytisztviselői és több mint 5 ezer fős hivatásos állománnyal. A jelentős kérdéseket illetően (különösen az illetmény és illetményjellegű juttatások tekintetében) a NAV tv. már 2011. január 1-jével is számos ponton közelítette a kormánytisztviselői és hivatásos állományra vonatkozó szabályozást, a közös szervezetben eltöltött idő és a közös munka azonban további közelítést, a jogértelmezési kérdések pedig néhány pontosítást, kiegészítést, technikai jellegű módosítást sürgetnek. A kormánytisztviselők jogállásáról szóló 2010. évi LVIII. törvény (a továbbiakban: Ktjv.), illetve háttérjogszabálya a köztisztviselők jogállásáról szóló 1992. évi XXIII. törvény (a továbbiakban: Ktv.), valamint a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) egyes területeket hasonlóan, apró részleteiben ugyanakkor mégis különböző rendelkezésekkel szabályoz. A törvény így tovább közelíti a két jogviszonyra irányadó szabályokat, és közös rendelkezést vezet be a pályázati rendszerre, a besorolásra, az idegennyelv-tudási pótlékra, a szakmai címre, az összeférhetetlenségre, és az egyes fogalmak egységes értelmezésére.

A jogalkalmazás megkönnyítése, valamint az egységes szabályozás kialakítása érdekében a törvény a Hszt. XXIII. Fejezetében szereplő, kizárólag a NAV hivatásos állományára vonatkozó speciális szabályokat beemeli a NAV tv.-be. Emiatt a törvény megfelelő tagolása érdekében szükséges egy új alcím „Eltérés a Hszt.-től” NAV tv.-be iktatása és ezzel párhuzamosan, a NAV tv. logikai egységének biztosítása érdekében az „Eltérés a Ktv.-től, Ktjv.-től” alcímmel is kiegészítésre kerül a törvény.

Számos módosítás adódik abból a speciális helyzetből, ami azzal állt elő 2011. január 1-jével, hogy a pénzügyőrök tekintetében bevezetésre került egy, a Hszt.-től idegen, a Ktv. logikájára felépülő illetményrendszer, és ezzel a beosztás, beosztási kategória korábbi szerepe megszűnt, a pénzügyőr illetményét nem a betöltött beosztás, hanem a besorolása, a „leszolgált” ideje határozza meg. Ezzel együtt megszűnt a magasabb- alacsonyabb beosztás értelmezhetősége és alkalmazhatósága is a NAV tekintetében, amely a Hszt. számos rendelkezésének értelmezését nehezítette meg, sok esetben pedig lehetetlenné tette. A VP korábbi beosztásai kvázi munkakörökké váltak. Az így kialakult és a gyakorlatban számos problémát felvető helyzetet rendezi a törvény.

A NAV tv. módosítása terjedelemben ugyan nagyobb volumenűnek tűnhet, ugyanakkor a hatályos jogszabályi rendelkezésekben lényegi változást nem hoz, csak a napi munkamenet megkönnyítéséhez szükséges pontosításokat, kiegészítéseket, kisebb módosításokat.

A törvény a NAV tv.-en kívüli törvények módosításával nagyrészt azt a helyzetet kezeli, ami a NAV mint kormányhivatal speciális jellegéből adódik. A Vám- és Pénzügyőrség mint a NAV egyik jogelődje rendvédelmi szerv volt, a NAV azonban fegyveres rendvédelmi feladatokat is ellátó kormányhivatal, és mint ilyen központi államigazgatási szerv, de nem rendvédelmi szerv, ugyanakkor a hivatásos állománya révén egyes kötelezettségek és jogosítványok tekintetében közelítenie kell a rendvédelmi szervekhez.

A NAV a több mint 15 és fél ezer fős, központi hivatalként működő Adó- és Pénzügyi Ellenőrzési Hivatal, valamint a 7 és fél ezer fős, rendvédelmi szervnek minősülő Vám- és Pénzügyőrség összevonásával jött létre. Ennélfogva a NAV egy nagyon speciális szervezetként alakult meg, fegyveres rendvédelmi feladatokat is ellátó kormányhivatalként. A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény (a továbbiakban: Ksztv.) 1. § (2) és (4) bekezdése alapján a NAV mint kormányhivatal központi államigazgatási szerv, de nem rendvédelmi szerv. A NAV a Hszt. 1. § (1) bekezdése értelmében a Hszt. alkalmazásában sem minősül rendvédelmi szervnek, „csak” fegyveres szervnek.

A törvény a fenti kérdéskört az alábbi elvek mentén rendezi:

Amennyiben a NAV mint szervezet a maga egységében jelenik meg valamely jogszabályban, akkor - a fentieken túl figyelemmel arra is, hogy a 23 ezer fős állományából a hivatásos állomány mindösszesen öt és félezer fő, valamint arra, hogy a civil állomány által ellátott feladatot nagyságrendje a meghatározó - helytelen a NAV-ot a rendvédelmi szervek fogalmi körébe vonni, helyesen a szervezetet a központi államigazgatási szervek között kell elhelyezni.

Abban az esetben kell a rendvédelmi szervek mellett (és nem között) a NAV-ot feltüntetni, amennyiben az adott jogszabályi rendelkezés szabályozási tárgyköre a NAV hivatásos állományára, vagy a jellemzően a hivatásos állomány által ellátott (vámhatósági, nyomozóhatósági) feladatokra irányul. Ebben az esetben is, amennyiben a szabályozási tárgykör engedi a NAV-ot a hivatásos állományra, vagy az érintett tevékenységre utalással indokolt feltüntetni.

A NAV - kizárólag az adott jogszabály alkalmazásában történő - rendvédelmi szervnek való minősítésére csak abban az esetben kerül sor, ha a rendvédelmi szervek mellett történő feltüntetése nehézkessé tenné a jogszabály szövegezését.

-----STARTING---POINT---RESZLETES---

Az 1. §-hoz

A Ktjv. 3. § (1) bekezdése meghatározza a munkáltatói jogkör gyakorlóját és lehetővé teszi a munkáltatói jogkör delegálását. A Hszt. ugyanakkor a munkáltatói jogkört nem a Ktjv. szerinti egységben kezeli, megkülönböztet ún. részmunkáltatói jogköröket, illetve kiemelt munkáltatói jogköröket is, amelyeket az általános munkáltatói jogkör-gyakorló állományilletékes parancsnoktól eltérő személyekre telepít. Ennek megfelelően a Hszt. nem rendelkezik a munkáltatói jogkör delegálhatóságáról, hiszen maga a törvény határozza meg az alacsonyabb, illetve a magasabb szinten gyakorolt munkáltatói jogköröket. A NAV tv. 10. §-a a szervezet egészére egységesen határozza meg az egyes szervek személyi állománya tekintetében a munkáltatói jogkör gyakorlóját, és így a pénzügyőrök tekintetében szakít a Hszt. szabályozásával. Mindez azonban nem jelenti azt, hogy ténylegesen minden egyes munkáltatói jogkörbe tartozó kérdésben - pl. szabadságkiadás - az igazgatónak, főigazgatónak, elnöknek kell napi szinten döntenie, ezért szükséges egységesen megteremteni a munkáltatói jogkör delegálhatóságának lehetőségét.

A 2. §-hoz

A kormánytisztviselők tekintetében a Ktv., a pénzügyőrök tekintetében pedig a Hszt. határozza meg a teljesítményértékelésre vonatkozó szabályokat. A NAV-nál ugyanakkor elengedhetetlen a jogviszonytól független, egységes elveken alapuló teljesítményértékelési rendszer működtetése, amely a szervezet sajátos feladatrendszeréből és közigazgatásban betöltött speciális szerepéből, valamint az összetett személyi állományából adódóan szükségszerűen eltér mind a közszférában, mind pedig a rendvédelmi szerveknél alkalmazott rendszerektől.

A 3. §-hoz

A Ktv. és a Hszt. is tartalmaz a pályázatra vonatkozóan rendelkezéseket, amelyek ugyanakkor több ponton is eltérést mutatnak. Figyelemmel arra, hogy a pályázati rendszer független a személyi állomány jogviszonyától, illetve arra, hogy egy szervezetnél nem lehet egységes humánpolitikai stratégia mellett kétféle szabályozás alapján működtetni a pályázati rendszert, így szükséges ennek a kérdésnek NAV tv.-ben történő szabályozása azzal, hogy csupán azokat a kérdéseket rögzíti a törvény, amelyeket garanciális okokból törvényi szinten szükséges rendezni.

A 4. §-hoz

A Hszt. 3. § (4) bekezdése a hivatásos beosztások meghatározását teszi lehetővé, amely a NAV tekintetében a fentiek alapján már nem kivitelezhető, helyette azonban a NAV-nál - miniszteri rendeletben - meghatározhatóak azok a munkakörök, amelyeket az abban ellátandó feladatok jellegére tekintettel kizárólag pénzügyőr tölthet be. Tartalmazza a törvény a Hszt.-ből már ismert garanciális szabályt is, amelynek értelmében a munkakör szolgálati jellegének megszűnése az abban a munkakörben foglalkoztatott pénzügyőr e munkakörben való további foglalkoztatását, szolgálati jogviszonyát és előmenetelét nem érinti.

Figyelemmel arra, hogy a NAV tekintetében a magasabb beosztás nem értelmezhető, így az erre alapozott előmeneteli rendszer sem. Ehelyett ugyanakkor, amellett, hogy a rendfokozathoz kapcsolódó előmenetel rendszerén nem változtat, a törvény - a kormánytisztviselők előmenetelére irányadó szabályozással összhangban - egyrészt a szolgálati idő előrehaladtával egy biztos és kiszámítható előmenetelt kínál, másrészt biztosítja a tartósan magas színvonalon teljesítő pénzügyőrök elismerését is.

Az 5. §-hoz

A törvény átveszi a Hszt. XXIII. fejezetéből - a fejezet egyidejű hatályon kívül helyezésével - azokat a rendelkezéseket, amelyek a Hszt.-től való eltérést tartalmaznak az időközben lezajlott szervezeti és humánerőforrás stratégia változáshoz igazítva. Ennek megfelelően átveszi a törvény a Hszt. 309. § (1) bekezdésének, 311. § (1) bekezdésének és 312. §-ának rendelkezését. Ez egyúttal azt is jelenti, hogy a jövőben a NAV személyi állományában pénzügyőrként kizárólag legalább középfokú végzettséggel rendelkező jelentkező vehető fel.

A 6. §-hoz

A törvény a 17/B. § beiktatásával azt a problémát hidalja át, amely a Hszt. 43. § (4)-(5) bekezdésének gyakorlati alkalmazása során abból adódna, hogy a NAV tekintetében az alacsonyabb, legalább azonos, illetve magasabb beosztás mint kategóriák nem értelmezhetőek.

A 7. §-hoz

Figyelemmel arra, hogy a NAV tekintetében az alacsonyabb, legalább azonos, illetve magasabb beosztás mint kategóriák nem értelmezhetőek, a törvény a Hszt. 47. § és 48. §-aival összhangban álló, a rugalmas erőforrás gazdálkodást lehetővé tévő és a pénzügyőrök érdekeit is szem előtt tartó, a kormánytisztviselőkre irányadó szabályokhoz közelítő szabályrendszert iktat be a hivatásos jogviszony módosítását illetően.

A 8. §-hoz

A törvény átveszi a Hszt. XXIII. fejezetéből - a fejezet egyidejű hatályon kívül helyezésével - azokat a rendelkezéseket, amelyek a Hszt.-től való eltérést tartalmaznak az időközben lezajlott szervezeti és humánerőforrás stratégia változáshoz igazítva. Ennek megfelelően átveszi a törvény a Hszt. 314. §-ának rendelkezéseit, a NAV szervezeti felépítésének sajátosságaihoz igazítva a vezénylés szabályait. Azzal együtt, hogy a törvény alapján a Hszt. 49. § (3) bekezdése a NAV tekintetében nem alkalmazható, egyértelművé teszi a törvény, hogy az oktatáson való részvétel - ilyen tartalmú rendelkezés hiányában - nem minősül vezénylésnek, hanem belföldi szolgálati kiküldetésnek azzal, hogy az érintett napidíj helyett a NAV elnöke által - a kormánytisztviselőkkel azonos módon - meghatározottak szerint költségtérítésre jogosult. Ennek indoka az, hogy amennyiben az oktatáson a pénzügyőr (illetve a kormánytisztviselő) teljes ellátásban részesül, vagy - a településen kívüli - az oda- és visszautazását is a NAV szervezi, ebben az esetben nincs olyan felmerült többletköltség, amely az egyébként ebben az esetben is járó napidíj indokoltságát alátámasztaná. Ezt a helyzetet rendezi a törvény költséghatékonyan, ugyanakkor a pénzügyőr méltányos érdekeit is figyelembe véve.

A 9. §-hoz

A törvény a 17/E. § beiktatásával egyrészt meghatározott - nagyon szűk és jól körülhatárolható - esetekre a túlszolgálatért járó szabadidő, illetve díjazás lehetőségét zárja ki a költséghatékonyság érdekében, másrészt átveszi a Hszt. 320. § (5) bekezdésének rendelkezését.

A 10. §-hoz

A törvény a 17/F. § beiktatásával azt a problémát hidalja át, amely a Hszt. 125. § (3) bekezdésének és 129. § (1) bekezdésének gyakorlati alkalmazása során abból adódna, hogy a NAV tekintetében az alacsonyabb, legalább azonos, illetve magasabb beosztás mint kategóriák nem értelmezhetőek.

A 11. §-hoz

A törvény szűkíti a szolgálati panasz alkalmazási körét, és egyes - a szolgálati viszonyt alapjaiban érintő - munkáltatói intézkedésekkel szemben közvetlen bírói utat enged. Ezek ugyanis olyan munkáltatói intézkedések, amelyeket a munkáltatói jogkör gyakorlója minden esetben a legjobb tudása szerinti döntéssel kell, hogy meghozzon, így a szervezeten belüli korrekció minimális, az ügyek nagy része bíróság előtt ér véget. Így a panasz jogintézménye csak a jogvita - és így a jogbizonytalanság - elhúzódásához vezet, amely többletteher mind a munkáltató, mind pedig a pénzügyőr oldalán. Ezzel a módosítással a törvény közelíti a pénzügyőrök tekintetében irányadó jogorvoslati rendszert a NAV kormánytisztviselői tekintetében irányadó szabályozáshoz.

A 12. §-hoz

A törvény a 17/H. § (1) bekezdés beiktatásával azt a problémát hidalja át, amely a Hszt. 56. § (1) bekezdésének gyakorlati alkalmazása során abból adódna, hogy a NAV tekintetében az alacsonyabb, legalább azonos, illetve magasabb beosztás mint kategóriák nem értelmezhetőek.

A törvény a 17/H. § (3) bekezdés beiktatásával a vezetői beosztásba történő kinevezés visszavonásának pénzügyi következményeit a kormánytisztviselőkre irányadó szabályokhoz igazítja.

A törvény a 17/H. §-ba átveszi továbbá - a szükséges módosításokkal - a Hszt. 315. §-át, 320. § (1) és (3) bekezdését, valamint a 325. § (1) és (3) bekezdését.

Jelenleg a munkaszüneti napok körüli munkarendről a vám- és pénzügyőrségnél szóló 38/2001. (X. 29.) PM rendelet szabályozza a pénzügyőrök tekintetében a munkaszüneti napok körüli munkarendet, amely rendelet tartalmilag megegyezik a 17/H. § (7) bekezdésével. A törvény így megszünteti az indokolatlan többszintű szabályozást a kérdésben.

Figyelemmel arra, hogy a NAV tekintetében a pótszabadság mértékének megállapítása I. és II. kategória esetén egységesen a besorolástól függ, így a Hszt. 326. § (1) bekezdésének pótszabadság mértékének megállapítása szempontjából történő alkalmazása nem lehetséges.

A 13. §-hoz

A törvény pontosítja a módosítások nyomán a Ktv. és a Ktjv. rendelkezéseiből a NAV tekintetében nem alkalmazható szabályok körét.

A 14. §-hoz

A Ktv. 7. § (3) bekezdése lehetővé teszi, hogy jogszabály a közszolgálati jogviszony létesítését a Ktv.-ben meghatározottakon túl pszichológiai alkalmassághoz kösse. Ennek megfelelően mondja ki a törvény, hogy a NAV-nál kormánytisztviselői jogviszony azzal a személlyel létesíthető, aki a Ktv.-ben meghatározott feltételeken túl megfelel a kijelölt miniszter által rendeletben meghatározott pszichikai alkalmassági követelményeknek. A törvény ehhez kapcsolódóan meghatározza a szükséges adatvédelmi rendelkezéseket is.

A 15-16. §-hoz

A NAV megalakulásával a pénzügyőrök tekintetében egy, a kormánytisztviselőkre irányadó illetményrendszer került bevezetésre, amelynek alapja a besorolás. A besorolás tekintetében a Ktv. számos kiegészítő rendelkezést tartalmaz, amelyek alkalmazása a pénzügyőrök tekintetében is indokolt és szükséges, ezért a törvény ezen rendelkezéseket - megfelelő módosítással és kiegészítéssel - átülteti a NAV tv.-be.

A 17. §-hoz

A NAV több mint 23 ezres személyi létszáma a megszokottnál tagoltabb vezetői struktúrát igényel, és még ezzel a differenciált vezetői állománnyal sem biztosítható megfelelően a kellő strukturáltság. Hiszen jelenleg van olyan igazgató, aki egy 1200 fős szervezet vezet és van olyan, aki egy alig 100 fős igazgatóságot, ugyanígy van olyan főigazgató, aki több mint 4900 fős régiót, és van, aki alig több mint 300 fős régiót igazgat. Ilyen szélsőséges viszonylatban szükséges egy, a szakmai munka értékelésétől független differenciálási lehetőség. A törvény így a vezető munkakörök, beosztások tekintetében vezeti be az ún. szorzószám-tartományt, amelynek alsó- és felső mértéke között kerül kijelölésre az adott vezetői pozícióhoz megfelelő illetményszorzó, amely majd az alapilletmény, illetve a beosztási illetmény megállapításához alapul szolgál. Az, hogy az illetményszorzó megállapításához a NAV elnökének előzetes jóváhagyása szükséges, biztosítja azt, hogy a szervezet egésze tekintetében a vezetői pozíciók megítélése egységes elvek mentén valósuljon meg. Ezzel a megoldással az egyes vezetők szakmai munkája az illetményeltérítés révén megfelelően értékelésre kerülhet, és nem e körben kell azokat a tényezőket értékelni, amelyeket ezentúl az illetményszorzó megállapítása során kell figyelembe venni. Az alig 100 fős igazgatóságot vezető igazgató is vezetheti ugyanis ugyanolyan magas szakmai színvonalon az igazgatóságát, mint az 1200 fős igazgatóságot vezető igazgató.

A törvény azt is egyértelműen rögzíti, hogy a NAV tv.-nek a törvényben rögzített 22. §-a alapján megállapított alapilletmény, illetve beosztási illetmény - az illetményszorzó tényleges mértékétől függetlenül - 100%-os illetménynek minősül. Ez biztosítja ugyanis a korábban említettek szerint a szakmai munka színvonalának megfelelő értékelését.

A 18. §-hoz

A törvény egyértelművé teszi, hogy a NAV kormányrendeletben megjelölt országos illetékességű középfokú és alsó fokú adóztatási szerveinél nem csak az illetménykiegészítés, hanem a vezetői pótlék mértéke is központi szervekre irányadó mérték szerint kerül megállapításra. Ellenkező esetben ugyanis a szabályozási céllal ellentétes, indokolatlan eltérések mutatkoznának az illetmények megállapítására vonatkozó szabályok körében.

A 19. §-hoz

A törvény pontosítja és kiegészíti az illetményeltérítésre vonatkozó szabályokat a gyakorlatban felmerült problémák rendezése érdekében, egységesítve a vonatkozó szabályozást a teljes személyi állomány tekintetében. Korábban ugyanis a Ktjv. és a Hszt. vonatkozó rendelkezéseinek alkalmazása adott esetben eltérő eredményre vezethettek az egyes jogviszonyok tekintetében.

A 20. §-hoz

A törvény pontosítja és kiegészíti a személyi illetményre vonatkozó szabályokat a gyakorlatban felmerült problémák rendezése érdekében. Egyértelművé válik ezáltal, hogy a személyi illetmény megállapítására egy összegben kerül sor, vagyis illetménykiegészítés, illetve különböző pótlékok megállapításának személyi illetményben részesülő kormánytisztviselők, illetve pénzügyőrök tekintetében nincs mód. Rögzíti továbbá azt is, hogy a személyi illetmény visszavonásig érvényes, visszavonása esetén az érintett illetményének megállapítására az általános szabályok szerint kerül sor.

A 21. §-hoz

A törvény egységes szabályozást vezet be az idegennyelv-tudási pótlékra vonatkozóan is a teljes személyi állomány tekintetében. A Ktv. és a Hszt. vonatkozó rendelkezései ugyanis - bár nagyon hasonlóak - kisebb eltéréseket mutatnak a kérdés szabályozását illetően, amely eltérések ugyanakkor nem köthetők az eltérő jogviszonyok jellegéhez és sajátosságaihoz, így az eltérések fenntartása nem indokolt.

A 22. §-hoz

A törvény a NAV tv. 29. §-ának kiegészítésével átülteti a Hszt. - tervezettel hatályon kívül helyezett - XXIII. fejezetéből a 322. § (1)-(2) bekezdést a megfelelő pontosításokkal. A 29. § (7) bekezdésének beiktatásával a törvény a tárgykörben jelenleg meglévő indokolatlanul többszintű szabályozást szünteti meg. A kormánytisztviselők tekintetében ugyanis a három hónapnál rövidebb időtartamú külföldi szolgálat esetén a kormánytisztviselőt megillető napidíjat az ideiglenes külföldi kiküldetés napidíjának összegéről és kifizetéséről szóló 204/2009. (IX. 18.) Korm. rendelet szabályozza. A pénzügyőrök tekintetében ugyanezt a kérdést - hasonló tartalommal - a 7/2011. (II. 15.) NGM rendelet rendezi. Figyelemmel arra, hogy a kérdés szabályozásának tartalma független az érintett jogviszonyának jellegétől, így az eltérő szabályozás fenntartása indokolatlan.

A 23. §-hoz

A Ktv., a Ktjv. és a Hszt. alapján jelenleg a kormánytisztviselőknek, illetve a pénzügyőröknek adományozható kitüntető címek helyett a törvény egy közös kitüntető cím adományozásának lehetőségét kívánja megteremteni, erősítve ezzel a NAV személyi állományánál a közös szervezethez tartozás érzését, ami a közös munka sikerének egyik záloga.

A 24-28. §-hoz

Az összeférhetetlenség tekintetében a törvény a Ktv. és a Hszt. vonatkozó rendelkezéseit, valamint a NAV tekintetében alacsonyabb szinten rendezett összeférhetetlenségi szabályokat egységesíti a személyi állomány egésze tekintetében. A hatályos törvényi szintű szabályoknál néhány ponton szigorúbb összeférhetetlenségi szabályok bevezetését a NAV speciális feladatköre indokolja. Ezen szigorúbb szabályok az adóztatási szerv tekintetében korábban is érvényben voltak, a szervezet egészére való kiterjesztés pedig elengedhetetlen, hiszen ezen szabályok nem függnek a jogviszony jellegétől, ezeket a NAV közigazgatásban betöltött szerepe és az ellátott feladatok kiemelt súlya indokolják.

A 29. §-hoz

A Hszt., a Ktv. és más, a személyi állomány jogviszonyát szabályozó jogszabályok egyes fogalmakat nagyon elérő tartalommal alkalmaznak, ami a vegyes személyi állományú NAV tekintetében értelmezési zavarokhoz vezethet. Ennek a problémának a feloldása, illetve elkerülése érdekében iktat be a törvény egy értelmező rendelkezéseket tartalmazó szakaszt.

A 30-32. §-hoz

A törvény a pénzügyőrök által alkalmazható intézkedésekre és kényszerítő eszközökre vonatkozó rendelkezéseket - a NAV tv. vonatkozó rendelkezései struktúrájának jogalkalmazást segítő javítása érdekében - módosítja és az Rtv. hasonló rendelkezéseivel összhangban a garanciális elemeket tekintve kiegészíti.

A pénzügyőrök által alkalmazható intézkedésekre vonatkozó rendelkezések tekintetében néhány, a jogalkalmazást segítő pontosítást tartalmaz a törvény, továbbá két intézkedéssel kiegészíti az igénybe vehető intézkedések körét. A halaszthatatlan nyomozati cselekményként lefoglalás foganatosításának lehetővé tételével törvényi szinten kerül szabályozásra a jelenleg a pénzügyminiszter irányítása alá tartozó nyomozó hatóságok nyomozásának részletes szabályairól és a nyomozási cselekmények jegyzőkönyv helyett más módon való rögzítésének szabályairól szóló 17/2003. (VII. 1.) PM-IM együttes rendelet 110. §-ában szabályozott lehetőség. Az ön- és közveszély okozására alkalmas tárgy vagy tárgyi bizonyíték előtalálása érdekében a ruházat átvizsgálásának mint intézkedésnek a lehetővé tételét az indokolja, hogy a jogsértést elkövetők ruházatában, illetve ruházata alatt is lehetőség van áruk, vámáruk, jövedéki termék, de akár kábítószer elrejtésére is. A NAV tapasztalatai szerint a külső határátkelők területén, illetve belterületen is számtalan esetben kíséreltek meg ruházat alá rejtve jövedéki terméket - elsősorban cigarettát - becsempészni. Az ellenőrzött személyekkel szemben semmilyen személyi szabadságot korlátozó intézkedés foganatosítása nem volt indokolt az elrejtett cigaretta előtalálásáig. A ruházat átvizsgálás során előkerülhet továbbá egyéb tárgy - pl. szállítójármű, raktár, illetve ingatlan kulcsa vagy más irat - amely az ellenőrzött személyt egy már felderített, vagy épp az előtalált dolog kapcsán felderített jogsértéshez kötheti.

A törvény a pénzügyőrök által alkalmazható kényszerítő eszközök körét kiegészíti a megállásra kényszerítés lehetőségével. A NAV hivatásos állományú tagjai a szolgálati feladataik ellátása során az elmúlt időszakban számos esetben szembesültek azzal, hogy a járművezetők, különösen a jövedéki terméket illegálisan szállítók, a pénzügyőr testi épségét veszélyeztetve - őket elsodorva, és továbbhajtva - vonták ki magukat a jogszerű intézkedés hatálya alól. Figyelemmel arra, hogy a jelenleg hatályos törvényi szabályozás alapján a pénzügyőr nem jogosult arra, hogy az ilyen járművet kövesse, illetve megállásra kényszerítse, a rendőrhatóság értesítésének kötelezettsége jelentős időveszteséggel jár, ami nem egy esetben meghiúsítja a jogsértő személy kézre kerítését. A szolgálati feladatok eredményes ellátása indokolja a megállásra kényszerítés jogintézményének a NAV törvénybe történő beépítését. A NAV az új kényszerítő eszköz eredményes és mások biztonságát nem veszélyeztető végrehajtására a megfelelő személyi állománnyal és járművekkel rendelkezik.

A 33-34. §-hoz

A törvény a NAV tv. titkos információgyűjtésre vonatkozó rendelkezéseit összhangba hozza a Be. és az Rtv. 2010. év végi vonatkozó módosításaival. Így az Rtv. 64. § (1) bekezdés h) pontjával összhangban megteremti annak lehetőségét, hogy titkos információgyűjtés keretében a pénzügyi nyomozók hírközlési rendszerekből és egyéb adattároló eszközökből információt gyűjthessenek. Az Rtv. 69. §-ához, valamint a Be. 200. §-ához közelítve módosítja a törvény a bírói engedélyhez kötött titkos információgyűjtés eszközeit is. Indokolatlan ugyanis a pénzügyi nyomozók eszközrendszerének szűkebb körben való meghatározása, mint ami magából a Be.-ből is következne, illetve amit az Rtv. a rendőrség számára biztosít.

A 35. §-hoz

Már a NAV megalakulásakor célkitűzés volt az integráció folyamatos mélyítése, amelynek egyik jelentős állomása a közös ügyféltörzs létrehozása az adóhatósági és vámhatósági feladatok ellátásához. A közös ügyféltörzs létrehozásával csökken mind az adózók és a vámhatósággal kapcsolatba kerülő ügyfelek, mind pedig a NAV adminisztratív költsége. Ehhez azonban - más jogszabályi rendelkezések mellett - a NAV tv.-nek adatok elkülönített kezelésére vonatkozó rendelkezésének a módosítása is szükséges. Ez a rendelkezés - és maga a közös ügyféltörzs felépítése - nem jelenti az adatvédelem alacsonyabb szintjét, hiszen olyan adatokról van itt szó, amelyeket az adóztatási szerv, illetve a vámszerv az Art. és a Vtv. rendelkezései alapján egymás nyilvántartásából jelenleg is megismerhet. Az előrelépést az azonos szervezeten belüli párhuzamos nyilvántartások és a párhuzamos - az adózókat, ügyfeleket terhelő - adatszolgáltatási kötelezettségek megszüntetése jelenti.

A 36. §-hoz

A NAV egy több mint 23 ezer fős szervezet, amely személyi összetétele, az állomány nagyságrendje, az ellátott tevékenység specialitása és nemzetgazdasági jelentősége alapján nagyon sajátos helyzetben van. Egy ilyen szervezetnél a biztonsági kérdések, az intézményvédelem is az átlagosnál nagyobb jelentőséggel bírnak. Számos olyan feladatot lát el a NAV biztonsági feladatokat ellátó szervezeti egysége, amely megfelelő adatkezelési jogosultság nélkül eredménnyel nem teljesíthető. Példaként említhető a saját dolgozó ellen érkező panaszbeadványok kezelése, ahol a beadványból magából még nem dönthető el, hogy a kérdés a Nemzeti Védelmi Szolgálat hatáskörébe tartozik-e; vagy pl. a Védelmi Program kapcsán egyes, a NAV-ra háruló feladatok ellátása, illetve a NAV-hoz jelentkezők tekintetében az érintettek által benyújtott dokumentumok valódiságának vizsgálata stb. A törvény a NAV biztonsági feladatokat ellátó szervezeti egysége számára biztosítja - szigorúan célhoz kötötten és az adatvédelemre vonatkozó törvényi előírások megtartásával - a feladatellátáshoz szükséges adatok megismerésének lehetőségét.

A 37. §-hoz

A rendelkezések felhatalmazást adnak a NAV felügyeletét ellátó miniszternek az által rendeletben szabályozandó kérdésköröket illetően.

A 38. §-hoz

Figyelemmel arra, hogy az önellenőrzés elvégzésére általában azon év nyomtatványa szolgál, amelyre vonatkozóan az adózó az önellenőrzést elvégzi, és elévülési időn belüli valamennyi nyomtatvány - kizárólag a szervezeti átalakítás miatti - módosítása nem tekinthető költséghatékony megoldásnak, így a törvény megteremti annak lehetőségét, hogy ezen nyomtatványok elévülési időn belül akkor is alkalmazhatóak legyenek, ha azok az APEH-ra vagy a VP-re tartalmaznak utalást.

A 39-42. §-hoz

A NAV tv. személyi részében a módosítások végrehajtása átmeneti rendelkezések beépítését teszi szükségessé mind az összeférhetetlenségre, mind pedig a besorolásra és ehhez kapcsolódóan az illetmény megállapítására vonatkozó megváltozott szabályokra tekintettel. Garanciális jellegű az az átmeneti szabály, amely biztosítja, hogy a módosítások nyomán senkinek sem lehet kevesebb 2012. január 1-jével a pótlékok nélkül számított illetménye, mint 2011. december 31-én.

A 43. §-hoz

A törvény szövegcserés módosítással vezeti át a fent részletezett indokok alapján a szükséges módosításokat a NAV tv. egyes rendelkezésein, továbbá az Alaptörvény A) cikkéhez igazodva jelöli a törvényben hazánk nevét.

A 44. §-hoz

A NAV tv. 3. számú mellékletének módosítása az illetményszorzó-tartomány bevezetése, míg az új 6/A. számú melléklet a Hszt. - törvény által hatályon kívül helyezett XXIII. Fejezete - 322. § (1) bekezdésének átültetése okán vált szükségessé.

A 45. §-hoz

A törvény hatályon kívül helyezi a fent részletezett indokok alapján a NAV tv. egyes rendelkezéseit.

A 46. §-hoz

Figyelemmel arra, hogy a NAV nem rendvédelmi szerv, de állományába tartoznak hivatásos állományú tagok is, így szükséges a polgári perrendtartásról szóló 1952. évi III. törvénynek a hivatásos állományú tagokkal szemben kiszabott pénzbírság, elrendelt elővezetés végrehajtására vonatkozó speciális rendelkezésben a NAV hivatásos állományú tagjainak nevesítése.

A 47. §-hoz

A NAV létrejöttét megelőzően a sztrájkról szóló 1989. évi VII. törvény alapján a VP-nél mint rendvédelmi szervnél nem volt helye sztrájknak. Igaz ugyan, hogy a NAV nem rendvédelmi szerv, ugyanakkor a hivatásos állomány tekintetében szükséges egyes jogok és kötelezettségek tekintetében a rendvédelmi szervekre irányadó rendelkezésekkel való összhang megteremtése, így a törvény módosítja a sztrájkról szóló törvényt, amely egyértelművé teszi, hogy a NAV-nál a hivatásos állományúak nem jogosultak a sztrájkjog gyakorlására.

A 48. §-hoz

A NAV létrejöttét megelőzően az országgyűlési képviselők jogállásáról szóló 1990. évi LV. törvény alapján a VP, mint rendvédelmi szerv működésére szolgáló területre az országgyűlési képviselő csak a hatáskörrel rendelkező miniszter által szabályozott módon volt jogosult belépni. Annak ellenére, hogy a NAV nem rendvédelmi szerv, a szabályozási cél a NAV vámszerveinek, illetve nyomozóhatóságainak működésére szolgáló területek tekintetében továbbra is fennáll, így szükséges az országgyűlési képviselők jogállásáról szóló törvény módosítása.

A 49. §-hoz

A NAV létrejöttét megelőzően a helyi önkormányzatokról szóló 1990. évi LXV. törvény alapján a VP. mint rendvédelmi szerv hivatásos állományú tagja polgármester nem lehetett. Igaz ugyan, hogy a NAV nem rendvédelmi szerv, de a Hszt. 59. § (1) bekezdés c) pontja alapján a hivatásos állományú tagjának szolgálati jogviszonya a törvény erejével szűnik meg polgármesterré történő megválasztásával, így - az eredeti szabályozási céllal összhangban - a NAV hivatásos állománya tekintetében a tiltás fenntartása továbbra is indokolt.

Az 50-51. §-hoz

A VP Vám- és Pénzügyőri Iskola mint a NAV humánerőforrás-fejlesztési feladatokat ellátó intézetének kvázi jogelődje tekintetében a 43/2008. (XII. 31.) PM rendelet 2. §-a akként rendelkezik, hogy a Vám- és Pénzügyőri Iskola minden régióban jogosult a pénzügyminiszter hatáskörébe utalt valamennyi szakképesítés szakmai vizsgáinak szervezésére. Ennek a rendelkezésnek a fenntartása a NAV humánerőforrás-fejlesztési feladatokat ellátó intézete tekintetében szükséges, azonban az intézet nem a miniszter, hanem a NAV irányítása alá, a NAV pedig a kijelölt miniszter felügyelete alá tartozik.

A NAV nem rendvédelmi szerv, ugyanakkor a szakképzésről szóló 1993. évi LXXVI. törvény 4/A. § (8) bekezdése és az 55. § (4) bekezdése alkalmazása során - a hivatásos állomány és képzése tekintetében - szükséges a rendvédelmi szervek mellet a NAV szerepeltetése is.

Az 52. §-hoz

A NAV nem rendvédelmi szerv, ugyanakkor a hivatásos állománya tekintetében egyes rendelkezések körében szükséges a rendvédelmi szervek mellett a NAV - illetve hivatásos állományának - szerepeltetése. A munkavédelemről szóló 1993. évi XCIII. törvény módosított rendelkezései tekintetében az eredeti szabályozási cél indokolja a törvény szerinti módosítást, és a NAV hivatásos állományú tagjai tekintetében a rendvédelmi szervekkel azonos szabályozás kialakítását.

Az 53. §-hoz

Igaz ugyan, hogy a NAV - ellentétben a jogelőd VP-vel - nem rendvédelmi szerv, ugyanakkor a Hszt. 59. § (1) bekezdés c) pontja alapján a törvény erejénél fogva szűnik meg a hivatásos állomány tagjának a szolgálati viszonya polgármesterré történt megválasztás miatt. Ennek megfelelően a polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló 1994. évi LXIV. törvény jelen módosításával - vagyis a NAV rendvédelmi szervek mellett történő feltüntetésével - biztosítani kell a hivatásos állományba történő visszavétel lehetőségét.

Az 54. §-hoz

A Ksztv. szerint a NAV kormányhivatal, s mint ilyen, központi államigazgatási szerv. A Hszt. szerint a Nemzeti Adó- és Vámhivatal nem rendvédelmi szerv, viszont fegyveres szerv. Ugyanakkor a NAV létrejötte előtt a VP rendvédelmi szervnek minősült, vagyis indokolt egyértelműsíteni, hogy a címerhasználati jogosultság és a zászló, illetve lobogó kitűzésére vonatkozó előírás a NAV egészére vonatkozik, ami a módosítással egyértelművé válik.

Az országgyűlési biztost érintő módosítást az alapvető jogok biztosáról szóló 2011. évi CXI. törvény indokolja.

Az 55-56. §-hoz

A NAV - ellentétben a jogelőd VP-vel - nem rendvédelmi szerv. A NAV megalakulását megelőzően ugyanakkor a nemzetbiztonsági szolgálatokról szóló törvény értelmében a VP mint rendvédelmi szerv fedőintézményként, okmánya fedőokmányként csak az országos vezetőjének tájékoztatásával volt alkalmazható. E kérdést illetően - az eredeti szabályozási célt szem előtt tartva - a NAV-nak a rendvédelmi szervek mellett történő feltüntetésével a korábbi szabályozást tartalmilag indokolt fenntartani.

A nemzetbiztonsági szolgálatokról szóló törvény 69. §-ának (4a) bekezdéssel történő kiegészítésének indoka, hogy a NAV - ellentétben a rendvédelmi szervekkel - nem valamely miniszter irányítása, hanem a kijelölt miniszter felügyelete alá tartozik, így a törvény 69. § (4) bekezdés c) pontja nem alkalmazható. A törvény így rendezi azt a jogszabályi bizonytalanságot, amely a tábornokok és a tábornoki rendfokozattal rendszeresített beosztásokba kinevezettek tekintetében az ellenőrzés kezdeményezője vonatkozásában fennállt.

A törvény elvégzi továbbá a NAV megalakulásával - és ezzel a VP megszűnésével - összefüggésben szükségessé vált módosításokat is.

Az 57. §-hoz

A törvény a NAV tv.-be építi - a szükséges módosításokkal és kiegészítésekkel - a Hszt. XXIII. Fejezetéből a NAV hivatásos állományára vonatkozó speciális, a Hszt. főszabályaitól való eltéréseket szabályozó rendelkezéseket, így a hivatkozott fejezet hatályon kívül helyezésre kerül.

Az 58-64. §-hoz

A NAV - ellentétben a jogelőd VP-vel - nem rendvédelmi szerv, hanem kormányhivatal és mint, ilyen központi államigazgatási szerv, egyes - vámhatósági, illetve nyomozóhatósági - tevékenysége, illetve a hivatásos állománya révén ugyanakkor egyes jogszabályi rendelkezések tekintetében a rendvédelmi szervek mellett a NAV, annak vámszerve, nyomozóhatósága, illetve hivatásos állományának feltüntetése is indokolt.

A 65-75. §-hoz

A NAV - ellentétben a jogelőd VP-vel - nem rendvédelmi szerv, hanem kormányhivatal és mint, ilyen központi államigazgatási szerv, ezért a rendvédelmi szervek köréből a vám- és pénzügyőrségre utalást a törvény több jogszabály tekintetében is hatályon kívül helyezi. Egyes - vámhatósági, illetve nyomozóhatósági - tevékenysége, illetve a hivatásos állománya révén ugyanakkor egyes jogszabályi rendelkezések tekintetében a rendvédelmi szervek mellett a NAV, annak vámszerve, nyomozóhatósága, illetve hivatásos állományának feltüntetése is indokolt.

A 76. §-hoz

A törvény elvégzi a NAV megalakulásával összefüggésben szükségessé vált módosításokat.

-----STARTING---POINT---VEGE---

A 77. §-hoz

A § a hatályba léptető rendelkezéseket tartalmazza.

A 78. §-hoz

A § az Alaptörvényhez kapcsolódó sarkalatossági klauzulát tartalmazza.

A 79. §-hoz

A rendelkezés elvégzi a módosító törvény technikai deregulációját.