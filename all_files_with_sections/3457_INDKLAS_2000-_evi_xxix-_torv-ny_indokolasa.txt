2000. évi XXIX. törvény indokolása

a Magyar Köztársaság és Mongólia között a baráti kapcsolatokról és az együttműködésről szóló, Budapesten, 1998. január 28-án aláírt Szerződés kihirdetéséről

Indokolás

A Magyar Köztársaság és Mongólia között a baráti kapcsolatokról és az együttműködésről szóló Szerződés Budapesten, 1998. január 28-án került aláírásra.

Az Országgyűlés a 79/1998. (XII.16.) OGY határozatával erősítette meg a Szerződést, amely a megerősítő okiratok kicserélése napján, azaz 1999. november 10-én lépett hatályba. A Szerződés 12. Cikke alapján a Magyar Népköztársaság és a Mongol Népköztársaság között 1984. június 1-én, Ulánbátorban aláírt barátsági és együttműködési Szerződés érvényét veszti.

A nemzetközi szerződésekkel kapcsolatos eljárásról szóló 1982. évi 27. tvr. 13. §-ának (1) bekezdése alapján az Országgyűlés által megerősített szerződéseket törvénnyel kell kihirdetni.

A törvény a kihirdetését követő 8. napon lép hatályba, rendelkezéseit azonban a Szerződés hatályba lépése napjától, 1999. november 10-től kell alkalmazni. A törvény hatálybalépésével a 1984. évi 31. törvényerejű rendelet a Magyar Népköztársaság és a Mongol Népköztársaság között 1984. június 1-én, Ulánbátorban aláírt barátsági és együttműködési szerződés kihirdetéséről hatályát veszti.