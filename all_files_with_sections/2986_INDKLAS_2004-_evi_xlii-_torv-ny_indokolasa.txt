2004. évi XLII. törvény indokolása

a helyi önkormányzatok 2004. évi új címzett támogatásáról és az egyes címzett támogatással folyamatban lévő beruházások eredeti döntéseinek módosításáról, valamint a helyi önkormányzatok címzett és céltámogatási rendszeréről szóló 1992. évi LXXXIX. törvény módosításáról

-----STARTING---POINT---ALTALANOS--- 

A) A helyi önkormányzatok 2004. évi címzett támogatása:

A helyi önkormányzatok címzett és céltámogatási rendszeréről szóló 1992. évi LXXXIX. törvény (a továbbiakban: Cct.) alapján a címzett támogatás döntési mechanizmusa kétfordulós.

Ennek megfelelően az első szakaszban a Kormány az 1094/2003. (IX. 9.) Korm. határozatban előzetesen állást foglalt azokról az önkormányzatok által 2003. április 25-ig benyújtott, szakmailag és pénzügyileg megalapozott, költségtakarékos, a szakminisztériumok által is javasolt beruházási koncepciókról, amelyek 2004. évi címzett támogatását javasolni szándékozik az Országgyűlésnek.

A Kormány állásfoglalását követően a támogatásra javasolt beruházásoknál az önkormányzatok elkészíttették az építési/vízjogi létesítési engedélyhez előírt terveket, megkérték a hatóságtól az építésre jogosító engedélyt, és szakmai-pénzügyi egyeztetéseket folytattak az érintett minisztériumokkal. Ezen dokumentumok alapján az önkormányzatok 2003. december 15-ig benyújtották a 2004. évi címzett támogatási igénybejelentésüket.

A Magyar Köztársaság 2004. évi költségvetéséről és az államháztartás három éves kereteiről szóló 2003. évi CXVI. törvény (a továbbiakban: költségvetési törvény) a címzett és céltámogatásokra 64,255 milliárd forint előirányzatot hagyott jóvá. Ezen belül - a folyamatban lévő beruházások ez évi támogatási igényét is figyelembe véve - a 2004. évi új címzett támogatásokra 6 milliárd forint használható fel.

A helyi önkormányzatok által benyújtott 2004. évi új címzett támogatási igények feldolgozásakor és a támogatási javaslat kidolgozása során általános szempontok voltak a következők:

- a beruházás a központi források hatékony felhasználásával valósuljon meg, a költségtakarékosság követelményeinek megfelelően,

- a közösen ellátott feladatok, a területi szolgáltatásokat végző intézmények előnyben részesüljenek,

- az igénybenyújtó önkormányzat anyagi erőihez mérten saját forrást is felhasználjon a beruházás megvalósításához,

- mindegyik megyében legalább 1-2 beruházás részesüljön támogatásban.

B) A szociális feladatokat ellátó nem állami fenntartók 2004. évi címzett támogatása:

Az Egészségügyi, Szociális és Családügyi Minisztérium (a továbbiakban: ESzCsM) 2004. évi költségvetési forrásai nem nyújtanak fedezetet a nem állami fenntartók új szociális beruházásainak címzett támogatására. Várhatóan a 2005. évben nyílik lehetőség e fenntartók beruházásainak indítására.

C) A címzett támogatással folyamatban lévő beruházások -  jogszabályi változásból eredő -  eredeti döntéseinek módosítása:

A Cct. 3. §-ának (8) bekezdése értelmében jogszabályi változásból eredően, a címzett támogatásban részesült beruházással ellátandó feladat jelentős módosulása miatt a folyamatban lévő fejlesztéssel kapcsolatos eredeti döntés módosításáról az Országgyűlés egyedi mérlegelés alapján dönt.

A benyújtott 7 igényből - melyek közül nem mindegyik jár többlettámogatási igénnyel - 5 beruházás esetében javasolható a kérelem támogatása.

D) A Cct. módosítása:

A Cct. szövegében több olyan rendelkezés is található, mely a címzett és céltámogatások, valamint az uniós források társfinanszírozásáról rendelkezik. 2004. évtől az ún. Előcsatlakozási Alapok (ISPA, Phare, SAPARD) megszűnnek és felváltják azokat a Strukturális Alapok, a Kohéziós Alapok, az Átmeneti Támogatás stb. A költségvetés tervezése során, illetve az ISPA társfinanszírozása esetén bebizonyosodott, hogy a jövőben a címzett és céltámogatási rendszert nem szükséges társfinanszírozó forrásként figyelembe venni, ezért 2004. évtől kizárólag a hazai fejlesztések finanszírozását fogja szolgálni. (Ezzel összhangban a 2004. évi költségvetési törvényben más minisztériumok fejezetébe kerültek betervezésre az egyes Operatív Programok és a Kohéziós Alap (ISPA) társfinanszírozását szolgáló előirányzatok.)

E társfinanszírozásra vonatkozó döntést a Cct.-n is következetesen át kell vezetni annak érdekében, hogy egyértelművé váljék: az uniós támogatási kérelmet benyújtó önkormányzatok ugyanarra a beruházásukra címzett és céltámogatásból nem részesülhetnek társfinanszírozási forrásokban.

-----STARTING---POINT---RESZLETES---

Az 1. §-hoz

A törvény 1. számú melléklete tartalmazza a helyi önkormányzatok címzett támogatással megvalósuló beruházásaihoz 2004. évtől nyújtandó támogatás összegét ágazatonként, önkormányzatonként.

A támogatásra javasolt 75 igény révén együttesen több mint 76,7 milliárd forint értékű beruházás valósulhat meg, amiből több mint 61,8 milliárd forint a címzett támogatás összege.

A 75 beruházásból 18 a vízgazdálkodási ágazatban, 11 az egészségügy, 7 a szociális ellátás, 27 a közoktatás és 12 a kulturális szolgáltatás területén eredményezheti a lakosság ellátottságának javulását.

Az egyes ágazatokban a támogatással megvalósítandó beruházások főbb jellemzői a következők:

Az egészségügyi beruházások közül indokoltnak tartjuk azon kórházak beruházását, amelyeknél azt kiemelt területi, orvos-szakmai szempontok indokolják. Továbbá javasolandók azok, melyek ez alkalommal első ízben részesülhetnek címzett támogatásban.

A szociális ágazat esetében a rendelkezésre álló támogatási keretek között azon beruházások indítása indokolt, amelyek megvalósítása a szociális törvényben meghatározott kötelező önkormányzati feladatok ellátásához szükségesek.

Az oktatási ágazatban azon beruházások megvalósítása támogatandó, amelyek halaszthatatlan rekonstrukciós munkálatok, megvalósításuk körzeti célokat szolgál, a növekvő tanulólétszám által is indokolt létesítmény-ellátottsági hiányokat pótolnak, valamint lehetővé teszik a gazdaságos létesítményüzemeltetést. Ugyancsak prioritást kaptak az oktatási ágazatban az igazolhatóan növekvő gyermeklétszámú, elsősorban a nagyvárosi agglomerációkban található települések óvodai és általános iskolai férőhely bővítései.

A kultúra területén a művészeti tevékenységeknek, alkotómunkának, a többfunkciós kulturális intézményeknek otthont nyújtó objektumok létesítésének, a törvényben meghatározott önkormányzati közművelődési és nyilvános könyvtári ellátási, valamint levéltári és múzeumi feladatok végrehajtását biztosító létesítmények építésének és rekonstrukciójának támogatása indokolt.

A vízgazdálkodási ágazat esetében a szennyvízelvezetést, -tisztítást, valamint a vízellátást szolgáló beruházásoknál és a belterületi vízrendezés esetében egyaránt csak a költségtakarékos beruházások indítása javasolt.

A címzett támogatással megvalósítandó Emőd és térsége ivóvízminőség javításának beruházása, valamint Pápa Város Önkormányzata szennyvízelvezetés-szennyvíztisztítás beruházása a Cct. 19. §-ának (5) bekezdésével nincs összhangban, mert a két beruházás részben vagy egészben az önkormányzat(ok) tulajdonában lévő gazdasági társaság ingatlanán történik.

A Cct. 19. §-ának (5) bekezdése alóli felmentést ezek az önkormányzatok azzal a feltétellel kapják meg, ha a gazdasági társaság(ok)ban az önkormányzati többségi részesedést legalább 10 évig megtartják.

A 2. §-hoz

Nem részesülnek címzett támogatásban a 2. számú mellékletben szereplő helyi önkormányzatok.

Alsónémedi Önkormányzatának a Széchenyi István Általános Iskola bővítésére, Szentgál Önkormányzatának a Lőrincze Lajos Általános Iskola épületének bővítésére, tetőtéri művészeti galéria és normál tornaterem építésére, Törökbálint Önkormányzatának a Bálint Márton Általános Iskola és Középiskola bővítésére, Kozármisleny Önkormányzatának az Önkormányzati Hivatal építésére irányuló igénybejelentését a Kormány - elsődlegesen forráshiány miatt - nem támogatja.

A 3. §-hoz

Nem részesül címzett támogatásban a 3. számú mellékletben szereplő szociális feladatot ellátó nem állami fenntartó. Az igény forrás hiányában támogatásra nem javasolható.

A 4. §-hoz

A címzett támogatással folyamatban lévő rekonstrukciók esetében a Cct. 3. §-ának (8) bekezdése alapján, a későbbi évek jogszabályi változásából eredően az eredeti döntés módosításáról az Országgyűlés dönt - ezt a 4. számú melléklet tartalmazza.

A címzett támogatással folyamatban lévő beruházások jogszabályi változásból eredő módosítására hét önkormányzat nyújtott be igényt. Ezen igények közül öt beruházás eredeti döntésének módosítását tartalmazza az Országgyűlésnek elfogadásra benyújtott javaslat. Miskolc Megyei Jogú Város Önkormányzatánál a Diósgyőri Városi Kórház rekonstrukciója esetében a műszaki tartalom megváltoztatására, a Jász-Nagykun-Szolnok Megyei Önkormányzatnál a múzeumi műtárgyraktár és Galéria kiállítóterem bővítéses rekonstrukciója esetében a tűzvédelmi előírások kielégítésére került sor. Nőtincs és térsége szennyvízközmű beruházásánál a műszaki tartalom a megfelelőbb szennyvíztisztítási technológia kiépítése miatt módosult. Ezen túlmenően két önkormányzat (mosonmagyaróvári Karolina Kórház-Rendelőintézet rekonstrukciója, kalocsai Városi Kórház rekonstrukciója) többlettámogatási kérelmének részleges elismerését tartalmazza a törvény.

Az 5-6. §-hoz

A Cct. szövegében több olyan rendelkezés is található, mely a címzett és céltámogatások, valamint az uniós források társfinanszírozásáról rendelkezik. 2004. évtől az ún. Előcsatlakozási Alapok (ISPA, Phare, SAPARD) megszűnnek és felváltják azokat a Strukturális Alapok, a Kohéziós Alapok, az Átmeneti Támogatás stb. A költségvetés tervezése során, illetve az ISPA társfinanszírozása esetén bebizonyosodott, hogy a jövőben a címzett és céltámogatási rendszert nem szükséges társfinanszírozó forrásként figyelembe venni, ezért 2004. évtől kizárólag a hazai fejlesztések finanszírozását fogja szolgálni. (Ezzel összhangban a 2004. évi költségvetési törvényben más minisztériumok fejezetébe kerültek betervezésre az egyes Operatív Programok és a Kohéziós Alap (ISPA) társfinanszírozását szolgáló előirányzatok.).

E társfinanszírozásra vonatkozó döntést a Cct.-n is következetesen át kell vezetni annak érdekében, hogy egyértelművé váljék: az uniós támogatási kérelmet benyújtó önkormányzatok ugyanarra a beruházásukra címzett és céltámogatásból nem részesülhetnek társfinanszírozási forrásokban.

-----STARTING---POINT---VEGE---

A 7. §-hoz

A törvény hatálybalépését szabályozza, mely szerint rendelkezései a kihirdetését követő 8. napon lépnek hatályba és egyidejűleg hatályát veszti a Cct. 12/A. §-a, valamint a 21/E. §-a.