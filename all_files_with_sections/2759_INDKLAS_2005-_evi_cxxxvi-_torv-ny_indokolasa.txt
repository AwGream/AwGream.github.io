2005. évi CXXXVI. törvény indokolása

a bányászatról szóló 1993. évi XLVIII. törvény módosításáról

-----STARTING---POINT---ALTALANOS--- 

A bányászatról szóló 1993. évi XLVIII. törvény (a továbbiakban: Bt.) módosításáról rendelkező 2004. évi CXXXVIII. törvény megteremtette az összhangot a szénhidrogének kutatására, feltárására és kitermelésére vonatkozó engedélyek megadásának és felhasználásának feltételeiről szóló 94/22 EK irányelvvel. Az 2004. évi CXXXVIII. törvény beiktatta a Bt.-be azokat a feltételeket és szabályokat, melyek nagyobb versenyre ösztönöznek a szénhidrogén kutatásban azáltal, hogy a kutatásra rendelkezésre álló területeket az EU hivatalos lapjában is közzé kell tenni. A 2004. évi törvénymódosítás nyomán a Bt. 22/A. §-a rendelkezik arról is, hogy a kutatási jogadományozással kapcsolatban a bányafelügyeletnek milyen szempontokat kell vizsgálni az eljárás során. Ugyanakkor nincs kellő ösztönző erő és garancia arra vonatkozóan, hogy a kutatási jogadományt elnyerők teljesítsék is a kutatási programban foglaltakat. Így előfordulhat az, hogy a kutatási jogadományt elnyerők lefoglalnak bizonyos területeket, de a program nem teljesítésének vagy a bányakártalanítási, tájrendezési, környezet megóvási kötelezettségek elmulasztásának nincsenek következményei. A törvény a nemzetközi gyakorlattal összhangban álló megfelelő pénzügyi biztosítékok megkövetelésének előírásával teremti meg a kutatási programban foglalt feladatok teljesítésének garanciáját.

A törvény a kutatási jogadomány elnyerésének feltételéül rendelt pénzügyi biztosítékok és a kutatási jog visszavonásának szabályozása mellett pontosítja a törvény néhány rendelkezését a más törvénnyel való összhang és az igazgatási költségek csökkentése és az eljárások egyszerűsítése érdekében.

-----STARTING---POINT---RESZLETES---

Az 1. §-hoz

Világossá és egyértelművé kell tenni, hogy nem minden - a bányahatóság engedélyével rendelkező - földalatti gáztárolóra alkalmazható a Bt. 3. § (1) bekezdése, hanem csak a gázellátásról szóló törvény alapján a Magyar Energia Hivatal által kiadott működési engedéllyel rendelkező vállalkozások esetében.

A módosítás értelmében a bányavállalkozó két részletben fizeti meg a bányajáradékot. Az első rész fizetése a tulajdonba vételkor történik, a második rész pedig a kitermelés során. A szabályozás következtében a bányavállalkozó által működtetett földalatti gáztároló összes alapvető eszköze - beleértve a párnagázt is - a bányavállalkozó tulajdonába kerül, nem marad fenn az a korábbi helyzet, amikor állami tulajdonú eszközt vett ingyenesen igénybe a vállalkozó tárolási tevékenységének folytatásához. A bányajáradék 12%-nak kitermeléskori megfizetése igazodik a járadékfizetés általános szabályaihoz.

A 2. §-hoz

A korlátozottan rendelkezésre álló, hasznosítható ásványi anyagok kutatása, feltárása kitermelése kizárólagos jog révén történik. A lehetőségek korlátozott volta szükségessé teszi, hogy a megszerzett jog alapján kutatást végző felróható kötelezettség szegése ne zárjon el más gazdasági szereplőket a jog megszerzésétől, ezért a verseny fenntartása érdekében biztosítani kell ezekre az esetekre a kutatási jog visszavonásának a lehetőségét, amelyre csak törvényi rendelkezés esetén van mód.

A 3. §-hoz

Alapvető követelmény, hogy a kizárólagos jog igénylője teljesítési kötelezettség vállalás mellett igazolja a kutatása programját, az ahhoz szükséges feltételek meglétét, a teljesítésre kielégítő biztosítékot nyújtson. A pénzügyi biztosíték megkövetelése megteremti a bányavállalkozók érdekeltségét abban, hogy a kutatási jogadomány elnyerése után munkaprogramjukat végrehajtsák és indokolatlanul ne foglaljanak le területet. A kutatás érinti a természeti, emberi gazdasági környezetet. A jogi szabályozás által megkövetelt feltételek, így különösen a környezet védelme, a tájrendezés, a verseny tisztaságának fenntartása stb. indokolják, hogy a kutatás abbahagyásakor, befejezésekor az ezek teljesítéséhez szükséges pénzügyi eszközök akkor is rendelkezésre álljanak, ha a kutatást végző a munkaprogramban foglalt feladatokat nem hajtotta végre, vagy az említett kötelezettségeit nem, vagy nem kielégítően képes teljesíteni. A törvény biztosítja a kutatást végzők, jogszerzés módjától független, átlátható, egyenlő elbírálását és számukra a jogorvoslatot.

A 4. §-hoz

A törvény a szakmai követelményekkel és az Alkotmánybíróság határozatával összhangban állapítja meg a döntés során minden esetben vizsgálni rendelt feltételeket. Ugyanakkor egyértelművé teszi, hogy csak a felszín megbontásával járó külfejtéses művelésű bányatelek esetében kell az ingatlantulajdonosok észrevételeit előzetesen kikérni.

Az 5. §-hoz

Az eljárásban érdekeltek számára a hatóság döntését meg kell küldeni. A szövegpontosítás egyértelművé teszi, hogy a bányatelek megállapításáról szóló határozatot csak akkor kell megküldeni az érintett ingatlantulajdonosoknak, ha a bányatelket az ingatlan nyilvántartásba is be kell jegyezni.

A termelési jog meghosszabbításának költségessé tétele a 26/A. § (5) bekezdésének hatályos szövege szerint a bányavállalkozót érdekeltté teszi abban, hogy a megkutatott területet 5 éven belül termelésbe állítsa. A módosítás - a hatályos törvény szövegpontosítása mellett - azt célozza, hogy ötnél több bányatelek termelési jogának meghosszabbítását a bányavállalkozó csak valóban indokolt esetben kérje akkor, ha az a még így megnövelt költségek mellett is gazdaságos és megfelelő kompenzációt biztosít az állami költségvetés számára is. A rendelkezés ugyanakkor minden elemében lehetővé teszi azt, hogy a bányavállalkozó mérlegelje milyen mértékű többletköltséget vállal a termelési jog meghosszabbításáért. A hatályos szabályozás tévesen értelmezett garanciális elemként tartalmazza a kitermelés megkezdése határidejének meghosszabbításáról rendelkező határozat közlési kötelezettségét azok részére, akik a bányatelek megállapításáról értesültek. A közlési kötelezettség ugyanakkor - eredeti céljával ellentétesen - jelentős jogbizonytalanságot eredményez azzal, hogy a kitermelés megkezdése határidejének meghosszabbításról rendelkező határozatot olyan alanyokkal is közölteti, akiknek ebben az ügyben ügyféli jogállása nem mutatható ki, tekintettel arra, hogy maga a bányatelek megállapítása, mint joghatás, határidő nélkül áll fenn.

A 6. §-hoz

Kétségtelen, hogy a hatályos rendelkezés nehezen értelmezhető időrendiséget ír elő a bányatelekkel lefedett ingatlanok esetében, a vonatkozó építésügyi jogszabályok rendelkezései szerinti építési és telek kialakítási tilalom elrendelésének kezdeményezésére és figyelemmel arra, hogy határidő elmulasztása jogvesztő, ezért különösen fontos, hogy a törvény e tekintetben is világos szabályokat írjon elő. Ez a szabályozás összhangban áll azzal az elvi megfontolással, melyet az Alkotmánybíróság az 1/2004. (II. 12.) AB határozatában rögzített és mely a hosszabb ideig függő jogi helyzet problémáját kifogásolta. Jelen módosítás a hatályos szabályozáshoz képest javítja a szöveg érthetőségét, de nem csökkenti a rendelkezésben foglalt garanciális szintet.

A 7. §-hoz

Koncessziós szerződés esetén a koncesszorral kötött szerződésben polgári jogi úton érvényesíthető szankciók köthetők ki arra az esetre, ha a bányavállalkozó nem a feltételekben történő megállapodás szerint jár el. A hatósági engedély alapján végzett bányászati tevékenység esetén lehetséges olyan helyzet, amikor a vállalt feltételek teljesítésének számon kérhetősége a hatósági eljárás keretében nem érvényesíthető megfelelő módon. A módosítás azt teszi lehetővé, hogy a hatósági engedély alapján működő bányavállalkozó esetén is lehetőség legyen a koncessziós szerződéssel azonos módon eljárni.

-----STARTING---POINT---VEGE---

A 8. §-hoz

Az 1. § és 5. § kivételével a többi szabály csak később léptetethető hatályba, a megfelelő felkészülési idő biztosítása érdekében és a szükséges kormányrendelet megalkotására is figyelemmel.

A 3. §-ban szereplő rendelkezést csak a szükséges, az Európai Unió Hivatalos Lapjában közzétett hirdetmény megjelentetését követően benyújtott kérelmekre lehet alkalmazni.

Tekintettel az ügyfolytonosságra, az egységes jogalkalmazási gyakorlat biztosítása érdekében elengedhetetlen annak szabályozása, hogy a valamely hatóság előtt folyamatban lévő ügyekre a módosuló rendelkezés a hatálybalépést követően vonatkozik-e, avagy nem.