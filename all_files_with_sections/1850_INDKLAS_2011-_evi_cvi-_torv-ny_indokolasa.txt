2011. évi CVI. törvény indokolása

a közfoglalkoztatásról és a közfoglalkozáshoz kapcsolódó, valamint egyéb törvények módosításáról

-----STARTING---POINT---ALTALANOS--- 

A törvény célja az aktív korú, munkaképes, azonban a munkaerőpiacról kiszorult munkavállalók foglalkoztatási lehetőségének megteremtése. Ennek érdekében szükséges megteremteni az új közfoglalkoztatási intézményrendszert.

A munkanélküliek ellátása jelenleg az álláskeresési járadék, és az álláskeresési segély tekintetében a foglalkoztatás elősegítéséről és a munkanélküliek ellátásától szóló 1991. évi IV. törvény (Flt.), a bérpótló juttatás, és a rendszeres szociális segély vonatkozásában a szociális igazgatásról és szociális ellátásokról szóló 1993. évi III. törvény (Szt.) alapján történik.

Az Szt. a bérpótló juttatás helyett hasonló tartalommal bevezeti a foglalkoztatást helyettesítő támogatási formát, amelyre valóban csak azok az aktívkorú munkaképes személyek válnak jogosulttá, akik még a közfoglalkoztatás körében sem tudnak átmenetileg munkát végezni. A foglalkoztatási rendszerben az Flt. szerint nyújtható támogatások köre, valamint a támogatások folyósításának feltételei megváltoznak annak érdekében, hogy az értékteremtő munka valódi alternatívát jelentsen a tartós munkanélküliség és a munkaerő piacra való mielőbbi visszatérés lehetősége között.

A visszatérés lehetőségének fontos eszköze, hogy a közfoglalkoztatottak a közfoglalkoztatási, továbbá a piaci igényeknek megfelelő alap-, illetve továbbképzésben részesüljenek.

A társadalmi felzárkózás szempontjából kiemelt jelentőségű, hogy a közfoglalkozatás során a munkavállalás szempontjából hátrányos és leghátrányosabb helyzetűek közfoglalkoztatásba történő bevonása prioritást élvezzen.

A törvény - annak érdekében, hogy a hogy a szociális ellátórendszerben kapható támogatások nagysága ne legyen munkavégzés ellen ösztönző hatású - meghatározza az aktív korú, megélhetéshez szükséges jövedelemmel nem rendelkező, nem foglalkoztatott személyek jogán a család által igénybe vehető, minimális jövedelmet biztosító pénzbeli ellátások - azaz a foglalkoztatást helyettesítő támogatás és a rendszeres szociális segély - együttes összegének maximumát.

A törvény részét képezi az Szt. személyes gondoskodást nyújtó szociális szolgáltatásokra, valamint a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) gyermekjóléti és gyermekvédelmi ellátásaira vonatkozó egyes szabályainak - néhány kérdésben koncepcionális, de kisebb terjedelmű - módosítása. A módosítások közül kiemelendő, hogy mindkét területen bevezetésre kerül a kapacitásszabályozás, amely új szolgáltatók, intézmények létesítése, meglévő férőhelyek bővítése, illetve ellátotti létszám növelése esetén a továbbiakban megalapozza a normatív állami hozzájárulásra való jogosultságot. Fontos továbbá, hogy a szociális ágazatban módosulnak a Társadalombiztosítási Azonosító Jel alapú nyilvántartás szabályai, illetve a gyermekjóléti, gyermekvédelmi ágazatban is megteremtődnek a TAJ alapú nyilvántartás alapjai a finanszírozás ellenőrzése céljából kialakítandó egységes és nyomon követhető információs bázis érdekében. Változás lesz a módszertani feladatok ellátásában is: egyes gyermekjóléti és gyermekvédelmi ellátások vonatkozásában a Nemzeti Család- és Szociálpolitikai Intézet fogja országos hatáskörrel ellátni ezen feladatokat.

-----STARTING---POINT---RESZLETES---

Az 1. §-hoz

A törvény tárgyi és személyi hatályának meghatározásakor a törvény abból indul ki, hogy közfoglalkoztatás közfeladatra szervezhető, és ehhez igazodóan a közfeladatot ellátó szervezetek lehetnek közfoglalkoztatók. Közfoglalkoztatott pedig csak a 16. életévét betöltött személy lehet, hiszen álláskeresőként is csak e személyek jelenhetnek meg a munkaerőpiacon.

A közfoglalkoztatás a munkaviszonytól eltérő specialitásokkal (a foglalkoztatót terhelő többletkötelezettségek, jogviszony létrehozásának és megszüntetésének sajátosságai, eltérő bér) rendelkezik, ezért önálló közfoglalkoztatási jogviszony szabályozását tartalmazza a törvény.

A vállalkozások, ha regisztrált álláskeresőt foglalkoztatnak, támogatásban részesülhetnek. Az ily módon foglalkoztatottakkal azonban az Mt. szerinti munkaviszonyt kell létesíteniük.

A 2. §-hoz

A törvény részletesen felsorolja a közfoglalkoztatási jogviszonyra a mögöttes jogszabályból, a Munka Törvénykönyvéből nem, vagy eltéréssel alkalmazandó szabályokat, elhatárolva a különbségeket, egyben megteremtve a kapcsolatot a jogviszony egyes kérdései és a közfoglalkoztatási támogatások feltételrendszere között.

A 3. §-hoz

A törvény rögzíti a munkaviszonyhoz képest többletkövetelményeket jelentő foglalkoztatói kötelezettségeket a közfoglalkoztatottak utaztatásával, elszállásolásával, ellátásával kapcsolatosan. Ezáltal lehetővé válik akár jelentős létszámú közfoglalkoztatott átcsoportosítása is az éppen szükséges egyes közmunkákra.

A 4. §-hoz

A közfoglalkoztatási jogviszony biztosítási jogviszonynak minősül, ellátásokra jogosít, utána az adó- és járulékterheket a munkaviszonyhoz hasonlóan kell megfizetni.

Az 5-14. §-hoz

A törvény e szakaszai Flt. módosítását tartalmazzák. A módosítás az álláskeresők ellátó rendszerének átalakítását célozza. Egyrészt a módosítás eredményeképpen változik az álláskeresési járadékra való jogosultsági idő, az álláskeresési járadék folyósítási időtartama, mértéke. Megszűnik az álláskeresési segély, a jövőben csak azok válnak ilyen ellátásra jogosulttá, akik az öregségi nyugdíjkorhatár betöltését megelőző öt évben váltak álláskeresővé.

Az álláskeresési segély megszűnése és a közfoglalkoztatási jogviszony önálló törvényi szintű szabályozása miatt szükséges a jogintézményeket érintő további Flt. szabályok módosítása.

A közfoglalkoztatás körében a törvény a közfoglalkoztató számára a közfoglalkoztatott munkahelyre történő szállítása, ellátása vonatkozásában további kötelezettségeket ír elő. Ezért a közfoglalkoztatás körében csak megfelelő és a jegyző által igazolt indokkal lehet a felajánlott közfoglalkoztatási munkahelyet visszautasítani. A közfoglalkoztatási lehetőség megfelelő indok nélküli visszautasítása esetén az érintett foglalkoztatást helyettesítő támogatása megszűnik.

I. Az álláskeresési ellátó rendszert érintő változások

1. Az álláskeresési járadékot érintő változások

A szabályozás megőrzi az álláskeresési járadéknak, mint ellátásnak a biztosítási jellegű vonásait. Ez azt jelenti, hogy az álláskeresési járadékra való jogosultság, valamint az álláskeresési járadék folyósítási ideje továbbra is az álláskeresővé válást megelőző, meghatározott időszakon belüli időszak alatt szerzett jogosultsági időtől függ, megmarad az álláskeresési járadék folyósítási idejének két szakasza. Változik a folyósítási idő felső határa, ami 270 napról 180 napra csökken. Négy évről öt évre nőne a számbavételi időszak és 1 nap folyósítási időhöz 5 nap jogosultsági idő helyett 10 nap jogosultsági időre lenne szükség. Ezen túlmenően a járadék összegének felső határa a kötelező legkisebb munkabér 120 százaléka helyett a kötelező legkisebb munkabérnek megfelelő összeg lesz.

Ennek a megoldásnak az előnye, hogy jobban igazodik az álláskeresési ellátó rendszer eredeti céljához, miszerint az a munkahelyüket önhibájukon kívül elvesztett munkavállalók számára biztosít ellátást addig, amíg munkát nem találnak. Miután a munkavállaló munkaerő piaci járulékot fizet, ezért jobban különböztet a munkavállalók között abból a szempontból, hogy mennyi jogosultsági idővel rendelkeznek. A minimális jogosultsági idő mértékének felemelése pedig ösztönöz arra, hogy az álláskereső maga is részt vegyen a munkahelykeresésben.

2. Álláskeresési segélyt érintő változások

A jelenlegi szabályozás az álláskeresési segélynek három formáját különbözteti meg:

a) Az álláskeresési járadékot kimerítettek álláskeresési segélye,

b) az álláskeresési járadék minimális jogosultsági idejét el nem érő jogosultsági idővel rendelkezők álláskeresési segélye,

c) az öregségi nyugdíjkorhatár megközelítő életkorúak álláskeresési segélye.

A módosítással megszűnik az álláskeresési segély a) és b) pontban megjelölt formája. Indokolt viszont fenntartani a c) pontban meghatározott formát, mert az ott megjelölt életkorban az álláskeresők nehezebben helyezkednek el a munkaerőpiacon.

A 15-16. §-hoz

A törvény ezen szakaszai a jelenlegi Foglalkoztatási és Adatbázisra épülő, de annak helyébe lépő Foglakoztatási és Közfoglalkoztatási nyilvántartás létrejöttének célját és tartalmát fogalmazzák meg. Eszerint a nyilvántartásnak arra kell képesnek lennie, hogy pontos információkat szolgáltasson az álláskeresők által igénybe vett munkaerőpiaci szolgáltatásokról, a képesítésükről, képzésben, közfoglalkoztatásban való részvételükről és a közfoglalkoztatás megszervezéséhez szükséges adatokról.

A rendelkezés meghatározza a nyilvántartás céljának elérése érdekében szükséges adattartalmakat, és az azok rögzítésére kötelezettek körét. A foglalkoztatást helyettesítő támogatásra vonatkozó adatokat a jegyző, a közfoglalkoztatási jogviszonnyal kapcsolatos, továbbá a közfoglalkoztatás ún. „közfoglalkoztatói” vagy „felajánlói” oldalára vonatkozó adatokat a munkaügyi kirendeltségek rögzítik. A jegyző ugyanakkor nem jogosult az nyilvántartás teljes tartalmának a megismerésére, csak azokat az adatokat láthatja, amelyek az ő hatáskörébe tartozó foglalkoztatást helyettesítő támogatás megítéléséről szóló döntés meghozatalához szükségesek.

Tekintettel arra, hogy a regionális képző központok fontos szerepet játszanak a közfoglalkoztatottak képzésének megszervezésében, számukra az adatbázis munkájukhoz elengedhetetlenül szükséges adataiba betekinthetnek. Betekintési jogosultságot kell biztosítani továbbá a Magyar Államkincstár számára az állami támogatás szabályos felhasználásának ellenőrzése érdekében.

A rendszer működéséhez az adatok napi szinten történő folyamatos karbantartása szükséges, ami nem működhet folyamatos adatkapcsolat nélkül. Ezt valamennyi végponton, minden jegyzőnél és munkaügyi kirendeltségnél biztosítani kell.

A közfoglalkoztatás tervezéséhez és szervezéséhez szükséges, nem személyes adatok körének megállapítására a törvény kormányrendeleti szabályozás megalkotására ad felhatalmazást.

A 17. §-hoz

Az átmeneti rendelkezések - tekintettel arra, hogy a módosítás az előzetes együttműködőkkel csökkenti a jogosulti kört - az ellátások továbbfolyósításával hosszabb felkészülési időt biztosít a jogosultak számára. Szintén átmeneti rendelkezésbe kerül a Foglalkoztatási és Szociális Adatbázisban a törvény hatálybalépésének idején meglévő adatok szolgáltatására vonatkozó szabály, valamint - tekintettel arra, hogy az Szt. kapcsolódó rendelkezései 2012. január 1-jén lépnek hatályba - az addig megállapított jogosultságokra vonatkozó adatok rögzítési kötelezettségének határideje.

18. §-hoz

Az Mt. hatályos szabályai most is lehetővé teszik a munkaerő kölcsönzést. Az aktív korú, de munkahellyel nem rendelkező személyek nagyobb számban történő elhelyezkedésének elősegítése érdekében az Mt. felhatalmazó rendelkezéseinek módosításával lehetővé válik, hogy a Kormány a közhasznú kölcsönzésre, a közhasznú kölcsönzőkkel szemben támasztott feltételekre, a kölcsönzöttek részére nyújtandó szolgáltatásaikra, valamint az általuk létesített, munkavégzésre irányuló jogviszony egyes feltételeire vonatkozó szabályokat rendeletben határozza meg.

A 19. §-hoz

A Nemzeti Rehabilitációs és Szociális Hivatal feladata egy olyan nyilvántartás vezetése, amely az ellátottak Társadalombiztosítási Azonosító Jelén alapul annak érdekében, hogy a szolgáltatások igénybevétele és finanszírozása egy országos szintű, egységes rendszerben nyomon követhető legyen. A módosítás a tevékenységadminisztrációhoz, illetve a szociális számla bevezetéséhez igazodó nyilvántartási rendszer hosszabb távú átalakításának első lépése, amely alapján a szolgáltatásokat nyújtók az Szt. 20/C. §-ában meghatározott adatokat egy központi nyilvántartási rendszerbe is bejelentik. E kötelezettség részletes feltételeit végrehajtási rendelet fogja tartalmazni.

A 20-23. §-hoz

A rendszeres szociális segélyre vonatkozó szabályozás több ponton módosul az aktív korúak ellátórendszerének átalakulása, valamint a feltételekhez kötött segélyezés bevezetése okán.

A törvényhely felhatalmazást tartalmaz a települési önkormányzatok részére, hogy -összhangban a feltételekhez kötendő segélyezés elvével - rendeletben szabályozzák a rendszeres szociális segélyben részesülő személyek részére előírandó, a lakókörnyezet rendezettségének biztosítására vonatkozó szabályokat.

A törvény az Flt. újonnan beiktatott rendelkezéseivel összhangban szabályozza azokat az eseteket, amikor a megállapított szociális ellátást meg kell szüntetni, mert az érintett nem fogadja el a számára felkínált közmunka lehetőségeket vagy nem rendelkezik a juttatás felülvizsgálata időpontját megelőző egy évben meghatározott időtartamú munkára irányuló vagy azzal egyenértékű jogviszonnyal, illetve az állami foglalkoztatási szervvel nem működik együtt a foglalkoztatásának elősegítése érdekében.

A nyugdíjkorhatár emelkedése miatt rendszeres szociális segélyre életkoránál fogva - a korábbi 55. életév betöltését előíró szabály helyett - az lesz jogosult, aki a rá irányadó nyugdíjkorhatárt öt éven belül betölti. E rendelkezéssel az 55 év feletti személyek is foglalkoztathatónak minősülnek, így nagyobb lehetőség nyílik visszavezetésükre a munkaerő-piarca.

Annak érdekében, hogy a hogy a szociális ellátórendszerben kapható támogatások nagysága ne legyen munkavégzés ellen ösztönző hatású, a rendelkezés meghatározza az aktív korú, megélhetéshez szükséges jövedelemmel nem rendelkező, nem foglalkoztatott személyek jogán a család által igénybe vehető pénzbeli ellátások (bérpótló juttatást felváltó foglalkoztatást helyettesítő támogatás és rendszeres szociális segély) együttes összegének maximumát.

A törvényszöveg kétféle maximum-összeg meghatározását tartalmazza. Egyrészt arra az esetre határoz meg maximum összeget, amikor a családban csak rendszeres szociális segélyben részesülő személy van, másrészt arra az esetre, ha a családban rendszeres szociális segélyre és foglalkoztatást helyettesítő támogatásra jogosult személy is él. Ilyenkor az egy család által igénybe vehető segélyek maximumának meghatározásánál a két ellátás együttes összegét indokolt figyelembe venni.

A 24. §-hoz

A személyes gondoskodást nyújtó új szolgáltatók, intézmények létesítése, már működő intézmények férőhelyeinek bővítése, illetve egyes szolgáltatások ellátotti létszámának növelése esetére bevezetett kapacitásszabályozás indoka a ténylegesen felmerülő szükségletekre reagáló szolgáltatás-szervezés biztosítása, az arányos területi eloszlás érvényesítése, továbbá a normatív állami támogatás felhasználásának racionalizálása.

A 25. §-hoz

A személyes gondoskodás igénybevételekor megkötött megállapodásban a módosítást követően fel kell tüntetni az igénybe vevő természetes személyazonosító adatait, melyeket eddig csak az igénybe vevőkről felvett nyilvántartás tartalmazta. A szolgáltatások pénzügyi ellenőrzése során, a megállapodások hiányos adattartalmára tekintettel azonban szükséges volt, hogy az ellenőrzést végző hatóságok a nyilvántartásokat is átnézzék ahhoz, hogy a szolgáltatást igénybe vevő személye kétséget kizáróan beazonosítható legyen. Ezt az ellenőrzést nehezítő, mind az ellenőrző szerv, mind az ellenőrzött munkaterhét növelő körülményt számolja fel a módosítás.

A 26. §-hoz

Az önkéntes fizetési lehetőség körének kiszélesítése azért indokolt, mert a tapasztalatok szerint sok hozzátartozó vállalna anyagi hozzájárulást anyagi körülményeihez mérten, és ezzel az intézmény bevételei is növekedhetnének.

A 27. §-hoz

Az utcai szociális munka normatív finanszírozása eredményeképpen a szolgálatok száma országszerte kimagaslóan megugrott. A szolgálatok pályázati úton történő támogatásával lehetőség nyílik arra, hogy csak a megfelelő szakmai színvonalon működők kapjanak támogatást. Ennél fogva a szolgáltatás kerül a középpontba, és jobban lehet a tényleges szükségletekre reagálni. Emellett eredményességre, hatékonyságra és gazdaságosságra ösztönöz. A pályázati rendszerben a jelenleginél magasabb éves támogatásban részesülhetnek a szolgáltatók, és a nyújtott szolgáltatás színvonalának megfelelően differenciálható a támogatási összeg. Másrészt kiküszöbölhető, hogy ellátatlan területek maradjanak országosan, illetve a jelenleg párhuzamosan ellátott területek racionalizálhatóak.

A 28. §-hoz

A rendelkezés megteremti a felhatalmazást az utcai szociális munka finanszírozásának rendjére vonatkozó, a kapacitásszabályozás, valamint a Társadalombiztosítási Azonosító Jel alapú nyilvántartásba történő adatszolgáltatás részletes szabályainak végrehajtási rendeleti szinten történő megalkotására.

A 29-30. §-hoz

A törvény a bérpótló juttatás átnevezéséhez kapcsolódóan, valamint a rendszeres szociális segély folyósításának a módosítás hatálybalépését követő szabályaira vonatkozóan tartalmaz átmeneti rendelkezéseket. A jegyző számára a hatályba lépést követően 90 nap áll rendelkezésre, hogy a jogosulti kör változásából és a segély összegének maximálásából eredő felülvizsgálati kötelezettségének eleget tegyen.

A 31-34. §-hoz

A törvény e rendelkezésekkel, a hatályos szabályok módosításával teremti meg a közfoglalkoztatási bér, mint jövedelem adókötelezettségét, a közfoglalkoztatottnak adható egyes juttatások (szállás, étkeztetés) adómentességét és a közfoglalkoztatási bérből történő végrehajtás lehetőségét.

A 35-36. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosításával a közfoglalkoztatási jogviszonyban álló személyek, valamint a nyugdíj előtti álláskeresési segélyben részesülők tekintetében rendezi a törvény az ellátási jogosultság kérdését.

A 37. §-hoz

Krízisellátási tevékenység a jelenlegi formában 2005 óta folyik Magyarországon. Az ötéves kísérleti program 2010-ben véget ért. A krízisellátás zavartalan működésének biztosítása érdekében feltétlenül szükséges a tevékenység jogszabályban történő szabályozása.

A hozzátartozók közötti erőszak áldozatai speciális célcsoportot képeznek, speciális ellátást igényelnek, krízis-specifikus szolgáltatás igénybevételére szorulnak. A kialakult krízishelyzet a hagyományos támogató rendszerek együttműködésével sem kezelhető azonnal helyi szinten. A krízishelyzet megszüntetését komplex, maximum 8 hetes, szükség szerinti teljes körű ellátás biztosíthatja, amely az alapvető fiziológiai szükségletek ellátásának garantálásán túl szakemberek bevonását is lehetővé teszi. A szakemberek segítségével elvégezhető a krízishelyzetet előidéző tényezők pontos és részletes feltárása, az érintettek többszintű segítése, támogatása. A kríziskezelő központok a szociális munka eszközeivel képviselik a bántalmazottak érdekeit, családgondozást végeznek, együttműködnek a jelzőrendszer tagjaival és más, a bántalmazás során érintett intézményekkel, szervezetekkel. Ez a fajta ellátás az eddigi tapasztalatok szerint egy nagyon intenzív, sok költséggel járó gondozási folyamat, ehhez külön kiemelt finanszírozás szükséges.

A félutas-kiléptető rendszer legfeljebb 5 év időtartamra lakhatást biztosít a bántalmazott számára, mely időtartam alatt az életvezetéséhez szükség szerinti segítséget vehet igénybe. A bántalmazottak három követelmény együttes fennállása esetén vehetik igénybe a szolgáltatást: biztosítással járó jogviszony keretében való foglalkoztatás, részvétel az előtakarékossági programban és részvétel a társadalmi reintegrációt segítő programban. A félutas házak léte azért kiemelkedően fontos, mert a rövid távra nyújtott krízisellátás mellett, hosszú távú megoldást nyújt a bántalmazottaknak, és segítséget ahhoz, hogy a társadalomba reintegrálódva, ne kerüljenek vissza újra a krízisellátásba.

A 38. §-hoz

A gyermekjóléti alapellátások közül a családi napközi, a házi gyermekfelügyelet, az alternatív napközbeni ellátás [Gyvt. 41. § (4) bek.], a helyettes szülő, valamint a gyermekek átmeneti otthona esetében a módszertani feladatok ellátása a gyakorlatban eddig nem működött megfelelően. Egyes alapellátások esetében más típusú alapellátást nyújtó szolgáltatók látták el a módszertani feladatokat, más esetben pedig nem is volt módszertani feladatok ellátására kijelölt szolgáltató. Az egységes módszertani szemlélet és a magas szakmai színvonalú feladatellátás biztosítása érdekében szükséges a Nemzeti Család- és Szociálpolitikai Intézet kijelölése országos hatáskörrel a módszertani feladatok ellátására, amely az egyes módszertani feladatokat az adott szolgáltatók, intézmények dolgozói közül kiválasztott szakértők bevonásával megfelelően képes biztosítani. A gyermekvédelmi szakellátások közül a speciális és a különleges gyermekotthoni ellátással összefüggő módszertani feladatok ellátását szakmai szempontból szintén indokolt a Nemzeti Család- és Szociálpolitikai Intézethez telepíteni.

A 39. §-hoz

A rendelkezés a szociális ágazathoz hasonlóan, az Szt.-vel megegyező adattartalommal a gyermekjóléti alapellátások és a gyermekvédelmi szakellátások vonatkozásában is bevezeti a TAJ alapú nyilvántartást. A gyermekjóléti, gyermekvédelmi ágazatban is fontos cél, hogy rendelkezésre álljon egy, a szolgáltatások igénybevétele és finanszírozása szempontjából releváns, naprakész, országosan egységes információs bázis.

A 40. §-hoz

Az Szt. módosításához hasonló tartalommal és indokkal a gyermekjóléti, gyermekvédelmi ágazatban is bevezetésre kerül a kapacitásszabályozás új szolgáltatók, intézmények létesítése, és már működő intézmények férőhelyeinek bővítése esetére.

A 41. §-hoz

Az átmeneti rendelkezés értelmében, a törvényben szereplő módon a családok átmeneti otthona 2012. január 1-jétől működtethet krízisközpontot.

A 42. §-hoz

A rendelkezés megteremti a felhatalmazást a kapacitásszabályozás és a krízisközpont finanszírozásának rendjére vonatkozó, valamint a Társadalombiztosítási Azonosító Jel alapú nyilvántartásba történő adatszolgáltatás részletes szabályainak végrehajtási rendeleti szinten történő megalkotására.

A 43-45. §-hoz

A közfoglalkoztatási feltételek megteremtése érdekében a törvény módosítja a Nemzeti Földalapról szóló 2010. évi LXXXVII. törvényt, ezzel lehetővé téve, hogy az önkormányzatok közfoglalkoztatási célra minél nagyobb állami földterülettel rendelkezzenek. A törvény az állami tulajdon védelme érdekében csak a termőföld ingyenes vagyonkezelésbe adását teszi lehetővé.

A 46. §-hoz

A közfoglalkoztatási rendszer hatékony működtetése érdekében a törvény lehetővé teszi, hogy a közfoglalkoztatásért felelős miniszter az irányítási jogosítványainak gyakorlásán felül a feladatot ellátó kormánytisztviselők felett munkáltatói jogkört gyakoroljon. A munkáltatói jogkör kiterjesztése teszi szükségessé a fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló 2010. évi CXXVI. törvény módosítását. A hatályos szabályozás a kormányhivatal szakigazgatási szerve kormánytisztviselői és munkavállalói feletti munkáltatói jogokat a szakigazgatási szerv vezetőjéhez telepíti, melynél a hivatalvezető egyetértési joga érvényesül.

A módosítással a közfoglalkoztatási feladatokat ellátó szakigazgatási szervek esetében a munkáltatói jogkör gyakorlása a szakmai irányítást gyakorló szerv vezetőjéhez kerül.

A 47-50. §-hoz

Az építési beruházás megvalósítása a korábbi jogszabályi környezet alapján a kiemelt jelentőségű ügyekben is mintegy 25-26 hónapot vett igénybe. A kiemelt társadalmi cél érdekében központi költségvetési forrásból finanszírozott építési beruházások esetében kiemelt közérdek húzódik ahhoz, hogy az építési beruházás megvalósítása jelentős mértékben csökkenjen. A módosítás eredményeképpen a beruházás megvalósítása 9-10 hónapra csökkenthető.

Önmagában azonban az Étv. és a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény módosítása nem biztosítja az elérni kívánt célt akkor, ha a kapcsolódó földhivatali eljárások tekintetében a Tftv. nem kerül módosításra.

Az 51. §-hoz

A többcélú intézmények megszűnése esetén - az intézmény sajátosságaira tekintettel - indokolt az alapítónak lehetőséget biztosítani arra, hogy a közalkalmazottak jogviszonyát az eddigiektől eltérő módon is megszüntethesse.

A fenti módosítás értelmében amennyiben tehát alapítói döntés alapján az intézmény szervezeti egysége, anyagi és nem anyagi erőforrásainak vagy feladat- és hatáskörének meghatározott csoportja másik Kjt. hatálya alá tartozó munkáltatónak kerül átadásra, akkor e közalkalmazottak jogviszonyára a jogutóddal történő átalakulás szabályait kell alkalmazni az átvevő munkáltató tekintetében.

Ezzel egyidejűleg az átadással nem érintett feladatokat ellátó közalkalmazottak jogviszonyára - a munkáltató megszűnésének napján - a jogutód nélküli megszűnés szabályait kell alkalmazni. Az átvevő munkáltató e közalkalmazottak tekintetében nem válik munkajogi jogutóddá.

Az 52. §-hoz

A hatályos szabályozás az ingatlan kisajátítását - a megfelelő garanciális intézményrendszer mellett - akkor teszi lehetővé, ha azt a törvényben részletesen sorolt közérdekű célok támasztják alá. A magyar jogrendszerben eddig elmaradt a kisajátítási célból közérdekűnek minősülő célok és a más magyar jogszabályok szerint közérdekűnek vagy kiemeltnek minősülő célok harmonizációja. A hatályos szabályok mellett a kohéziós, regionális munkahely-teremtési célokat is szolgáló zöldmezős beruházások - mivel a hatályos kisajátítási jogcímek e beruházásokra gyakran nem alkalmazhatók - megvalósulása ingatlanspekulációs okokból meghiúsulhat.

Kialakult gyakorlata van egyes beruházások kiemelt jelentőségűnek minősítésére. A nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény 1. § f) pontja a legalább 90 millió forint teljes költségigényű és legalább 15 új munkahely megteremtését biztosító beruházást kiemelésre érdemesnek minősíti. A módosítás a fenti törvény fogalomhasználatát átveszi, de - a kisajátítás jogintézményének eltérő súlyára tekintettel - arányos, indokolt mértékű magasabb küszöbértéket alkalmaz.

Lényeges megjegyezni, hogy az új - kisajátításra jogcímet biztosító - közérdekű cél továbbra sem biztosít korlát nélküli felhatalmazást a kisajátítás gyakorlására, mivel a kisajátításról szóló törvényben található garanciák továbbra is alkalmazandók maradnak.

-----STARTING---POINT---VEGE---

Az 53-59. §-hoz

Hatályba léptető rendelkezéseket, átmeneti rendelkezéseket és jogalkotási felhatalmazást tartalmaz, valamint a bérpótló juttatás helyébe lépő foglakoztatást helyettesítő támogatás miatt szükséges törvénymódosításokat tartalmazza.