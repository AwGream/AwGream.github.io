2007. évi CLXXV. törvény indokolása

az egyes közlekedési tárgyú törvények módosításáról

-----STARTING---POINT---ALTALANOS--- 

A törvény a közúti közlekedésről szóló 1988. évi I. törvény (a továbbiakban: Kkt.), a víziközlekedésről szóló 2000. évi XLII. törvény (a továbbiakban: Vkt.), a légiközlekedésről szóló 1995. évi XCVII. törvény (a továbbiakban: Lt.), a légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény (a továbbiakban: Kbvt.), valamint a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény (a továbbiakban: Aptv.) módosítására vonatkozó rendelkezéseket tartalmaz.

I. A Kkt.  módosításának főbb elemei:

1. A törvény kiemelt célja a közlekedés biztonságának javítása. A miniszterelnök az Országgyűlés 2007. évi őszi ülésszakának nyitónapján meghirdette a „Nulla tolerancia a közlekedésbiztonságban” programját. Beszédében ezzel kapcsolatosan kiemelte:

„Nem tűrhetjük, hogy évente több mint 1200 ember hal meg és 30 ezer ember sérül Magyarországon közlekedési balesetben. Eközben 100 ezer gyorshajtás miatti feljelentésnek a jelenlegi szabályozási keretek között nem lehet érvényt szerezni.

A közúti ámokfutókkal, a gyorshajtókkal, az ittasan vezetőkkel és zebrán átszáguldozókkal szemben zéró toleranciát kell hirdetni. Már az idén olyan közlekedési igazgatási bírságot vezetünk be, ami a jármű tulajdonosát (üzemben tartóját) teszi felelőssé a kocsijával elkövetett szabálysértésekért. Megteremjük annak a jogi lehetőségeit, hogy az autópályákon és a díjköteles autóutakon a matricaellenőrző kamerák sebességet is mérhessenek, és lehetővé tesszük az önkormányzatok számára, hogy a leginkább balesetveszélyes helyeken ők is felállíthassanak helyi traffipaxokat, radarokat. Zéró toleranciát hirdetünk az ittas vezetőkkel szemben: a jövőben a szonda elszíneződésekor a jogosítványt már az első alkalommal, a helyszínen be kell vonni.”

Ennek megfelelően a módosítás megteremti annak lehetőségét, hogy az utakon felvételt lehessen készíteni a közlekedési szabályok megsértőiről. A díjfizetés ellenében használható útszakaszokon a díjfizetést ellenőrző elektronikus rendszer igénybevételével lehet felvételeket készíteni. Jelen módosítás általános igénnyel tartalmazza azon közlekedési szituációkat, amelyek megsértése esetén a gépjármű üzemben tartójának a felelőssége is felmerülhet.

A törvényben meghatározásra kerülnek azon közlekedési szabálysértési csoportok, melyek esetében az üzemben tartóval szemben 30 000 Ft-tól 300 000 Ft-ig terjedő igazgatási bírság kivetésére van lehetőség. Az egyes szabálysértésekhez az említett határok között külön kormányrendelet határozza meg az alkalmazható bírság tételes összegét, a bírságolásra jogosult hatóságot és a beszedett bírság felhasználására vonatkozó szabályokat. Az igazgatási bírság alkalmazására 2008. május 1-jétől kerülhet sor, az ezt megelőző időszakban az eljáró hatóság a bírság kivetése helyett csak figyelmeztetést alkalmaz.

A Kkt.-nek az objektív felelősségi alapú közigazgatási bírság megteremtésével és a közútkezelők által fenntartott kamerák és mérőkészülékek felvételeinek felhasználásával összefüggésben kormányrendelet kiadása szükséges a bírság alapjául szolgáló szabályszegések körének meghatározása, az eljáró szerv kijelölése, a bírság összegének és felhasználásának meghatározása, a kamerákkal (mérőeszközökkel) kapcsolatos műszaki követelmények meghatározása és a közútkezelők által igénybe vett közreműködőkre vonatkozó szabályok megállapítása érdekében. Mindezen célok részben a Kkt.-t végrehajtó önálló kormányrendelet kiadásával, részben pedig az egyes szabálysértésekről szóló 218/1999. (XII. 28.) Korm. rendelet (a továbbiakban: Szabs. kr.) módosításával valósíthatóak meg.

A kormányrendeleti módosítások főbb tartalmi elemei a következők:

a) A bírsággal érintett szabályszegések körét a kormányrendelet az érintett szabálysértési tényállásokkal azonos részletezettséggel, azokkal összehangoltan fogalmazza meg. (A Szabs. kr. érintett rendelkezései úgy módosulnak, hogy abban az ügyben, ahol az üzemben tartói felelősség megállapítható, szabálysértési pénzbírság ne legyen alkalmazható.)

b) A törvényi (30 000-300 000 forintig terjedő) bírságmértéken belül az egyes szabályszegésekhez, illetve ahol ez lehetséges (pl. gyorshajtás esetén) a szabályszegéseken belül az azok súlyossága szerint kialakított kategóriákhoz tételes bírságmértéket rendel.

c) A közigazgatási bírság kiszabására irányuló eljárás lefolytatására a Kormány a Rendőrségnek a szabályszegés helye szerint illetékes szerveit jelöli ki. (Nincs törvényi akadálya, hogy e kijelölés később úgy módosuljon, hogy egyes szabályszegések esetében más államigazgatási szerv, így például a jegyző járjon el, ám a párhuzamos kijelölésre nincs mód.)

d) A befolyó bírság meghatározott részét közlekedésbiztonsági célokra kell fordítani, amely részben az eljáró hatóság, illetve - akár pályázati formában - a mérőeszközöket üzemeltető közútkezelő ilyen célú kiadásait is szolgálhatja, azonban az eljáró hatóság nem tehető közvetlenül érdekeltté a bírságolásban.

e) A felhasználható mérőeszközök esetében a mérés (minthogy a méréshez jogszabály jogkövetkezményt fűz) eleve csak hitelesített eszközzel történhet, ugyanezt azonban a kizárólag képrögzítésre alkalmas berendezések esetében is meg kell követelni. Emellett az eszközök műszaki követelményei kapcsán olyan jogi szabályozás kialakítása szükséges, amely biztosítja a közútkezelő vagy a közlekedési hatóság és a bírságot kiszabó szerv között a közvetlen kommunikációt, meghatározza az egyes esetekben átadandó adatkört, egyben lehetővé teszi a bírságot kiszabó határozatok teljes mértékben automatizált előkészítését - mint távlati célt - is.

f) A felvételek készítése során igénybe vett közreműködők esetében szigorú, a jogellenes befolyásolást kizáró személyi követelményeket és pénzügyi garanciákat kell rögzíteni.

Az objektív felelősségre vonatkozó törvényi rendelkezések 2008. január 1-jén hatályba lépnek, ugyanakkor a Kkt.-nak a törvény 5. és 6. §-a által megállapított rendelkezései alapján bírságot csak a 2008. május 1-jét követően elkövetett szabályszegések tekintetében lehet kiszabni. A bírság kiszabására jogosult hatóság a 2008. május 1-jét megelőzően elkövetett szabályszegések esetén az üzemben tartót tájékoztatja a szabályszegés tényéről és arról, hogy ha bírságot szabott volna ki, annak összege mekkora lenne.

A segédmotoros kerékpárok hatósági jelzéssel és engedéllyel történő ellátási kötelezettségének bevezetése alapvetően a közlekedésbiztonság javítása miatt szükséges. A hatósági jelzés és az engedély kiadása előtt a segédmotoros kerékpárok közlekedésbiztonsági ellenőrzését a közlekedési hatóság végzi el, és ennek során a műszakilag alkalmatlan járművek forgalomba helyezését megakadályozhatja. A közúti ellenőrzés során lehetőség nyílik a segédmotoros kerékpárokkal elkövetett közlekedési szabálysértések megfelelő szankcionálására, továbbá a vezetési jogosultság megfelelő ellenőrzésére, a segédmotoros kerékpárok által okozott közúti közlekedési balesetek számának csökkentésére.

2. Az elektronikus díjfizetési rendszerre való áttéréshez szükséges törvényi szintű szabályok megalkotása, az alábbiak szerint: A nehéz tehergépjárművekre egyes infrastruktúrák használatáért kivetett díjakról szóló 1999/62/EK európai parlamenti és tanácsi irányelv (a továbbiakban: Irányelv) (1999. június 17.) különbséget tesz autópályadíj és használati díj között.

Az Irányelv 2. cikk b) pontja szerint az ’autópályadíj’ a 7. cikk (2) bekezdésében említett infrastruktúrák két pontja közötti távolság jármű általi megtételéért meghatározott összeg megfizetése; a fizetendő összeg a megtett távolság és a jármű kategóriája alapján kerül meghatározásra.

Az Irányelv 2. cikk c) pontja szerint a ’használati díj’ egy meghatározott összeg megfizetése, amely jogosultságot biztosít egy jármű számára a 7. cikk (2) bekezdésében említett infrastruktúrák meghatározott időtartam alatti használatához.

Az Irányelv 7. cikk (2) bekezdése szerint autópályadíj és használati díj csak autópályák vagy az autópályákhoz hasonló jellemzőkkel rendelkező többsávos utak, illetve hidak, alagutak és hegyi átjárók használóira vethető ki.

2009. január 1-jétől - a 7500 kg össztömeget meghaladó járművek tekintetében - bevezetésre kerül az elektronikus díjfizetési rendszer (ED). Ezen járművek tehát az irányelv terminológiája szerinti autópályadíjnak megfelelő díjat fognak fizetni. A 7500 kg össztömeget meg nem haladó járművek továbbra is a díjköteles útszakaszok meghatározott időtartamban való használatára jogosító - az irányelv terminológiája szerinti - használati díjat kötelesek fizetni.

Az elektronikus díjfizetési rendszer megvalósítása érdekében szükséges módosítás, hogy a közútkezelők által úthasználati díj és pótdíj szedésével, valamint a használati díj megfizetésének ellenőrzésével megbízott gazdálkodó szervezetek csak abban az esetben láthatják el ezen feladatukat, ha ez jogszabályban is rögzítésre kerül. Rugalmasabb és a változásokra könnyebben, gyorsabban reagáló szabályozást jelent, ha a jogszabályi rögzítettség helyett a fent körülírt megbízás érvényességi kelléke a közlekedésért felelős miniszteri ellenjegyzés.

A valós gyakorlatnak megfelelő szabályozás megteremtése érdekében kerül rögzítésre, hogy a díjköteles utak vagyonkezelői vagy az általuk megbízott szervezet szedhet az út használatáért díjat.

Fentieken túlmenően az utak vagyonkezelőinek hozzájárulásához lesz kötve a közúthálózat fejlesztésére irányuló cselekmények megvalósítása, amelyek eddig közútkezelői hozzájárulást igényeltek. Ennek oka az, hogy a gyakorlati tapasztalatok igazolták, hogy az állam nevében a tulajdonosi jogokat gyakorló vagyonkezelő kompetensebb az útvagyont érintő kérdések átlátásában, a problémák meghatározásában és a szükséges nyilatkozatok megtételében. Ebbe a körbe tartozik az utak átminősítése pl. országos közútból helyi közúttá. Ez egy klasszikusan az útvagyont érintő kérdés, hiszen a helyi közúttá minősített közút az állam vagyonából kikerülve a helyi önkormányzat tulajdonába kerül. Szintén ebbe a körbe tartozó kérdés pl. az útcsatlakozás létesítése. Amennyiben a meglévő úthoz egy új utat csatlakoztatnak, abban az esetben helyesebb, ha a vagyonkezelő adhat hozzájárulást.

Szükséges az elektronikus díjfizetési rendszer üzemeltetésére, a díjak és pótdíjak beszedésére, a díjak megfizetésének ellenőrzésére vonatkozó szabályok miniszteri rendeleti szintű megállapítása. A szükséges felhatalmazó rendelkezés a törvény részét képezi.

3. A gyakorlati jogalkalmazói tevékenység során felmerült tapasztalatok, problémák, jogértelmezési nehézségek kezelése, feloldása az alábbiak szerint:

A hatályos rendelkezések nem kellő pontossággal határozzák meg a hatóságok ellenőrzési jogosultságát, a nemzetközi forgalomban közlekedő járművek ellenőrzése tekintetében jogértelmezési vitákat generáló rendelkezések szerepelnek. Erre tekintettel a Kkt. 20. §-ának (11) bekezdésében pontosítani szükséges az egyes hatóságok ellenőrzési jogosultságát a belföldi és nemzetközi forgalom tekintetében.

Az elmúlt években hazánkban is, mint ahogy a közép-európai országokban ez általánosan jellemző, jelentős mértékben megnőtt a segédmotoros kerékpárok száma és az ezekkel létrehozott kedvtelési és - tömegközlekedési eszközök használatát kiváltó - egyéb közlekedési (hivatásforgalmi) teljesítmények nagysága is.

A segédmotoros kerékpárok forgalmának megnövekedése, a közúti közlekedésben képviselt személyszállítási teljesítményeik részarányának emelkedése felveti e közúti járművek nemzeti nyilvántartásba vételével (hatósági engedély és hatósági jelzés kiadása) kapcsolatos jelenlegi szabályozás felülvizsgálatának szükségességét. E járműkör esetében a hatályos törvényi szabályozás nemzeti bejegyzést, nyilvántartásba vételt, forgalmi engedéllyel és rendszámtáblával történő ellátást nem ír elő.

A hatósági nyilvántartásba vétel és jelzésekkel történő ellátás hiánya jelentősen megnehezíti e járművek és vezetőik közúton történő ellenőrzését, gátolja e járműkör nemzetközi forgalmát, megnehezíti a járműlopásokkal kapcsolatosan szükséges rendőrségi nyomozási eljárások lefolytatását, nehezen kezelhetővé teszi a járművekre vonatkozó biztosításokkal kapcsolatos szerződéskötések és kártérítések lebonyolítását is.

Az intézkedés bevezetéséhez szükségessé válik a Kkt. 25. §-ában a nyilvántartásba vételi kötelezettség, a hatósági engedéllyel és jelzéssel történő ellátás, továbbá az időszakos vizsgálatok tekintetében a segédmotoros kerékpárokat mentesítő rendelkezések hatályon kívül helyezése, illetőleg módosítása. A segédmotoros kerékpárok rendszámmal és hatósági engedéllyel történő ellátása minimálisan egy év felkészülési időt igényel, így ezen intézkedéseket 2009. január 1-jétől lesz lehetőség alkalmazni, és 2010. év végéig az eljárások a teljes állományra vonatkozóan elvégezhetőek.

Pontosítani kellett továbbá, hogy a már tulajdonban lévő utak mellett az építés után a főváros tulajdonába kerülő utak építésének, korszerűsítésének, forgalomba helyezésének és megszüntetésének engedélyezése is a közlekedési hatóság hatáskörébe tartozik.

Számviteli és könyvviteli problémák megoldása érdekében kerül kimondásra, hogy az ideiglenesen vagy véglegesen forgalomba helyezett út befejezett beruházásnak minősül, amelyet az építtető Nemzeti Infrastruktúra Fejlesztő Zrt. a Kincstári Vagyoni Igazgatóság egyidejű értesítése mellett átad a Közlekedésfejlesztési Koordinációs Központnak, amely a vagyonkezelője lesz az elkészült útnak.

Megváltozik a hatályos szabályozás a tekintetben is, amely szerint kerékpárutak kizárólag helyi önkormányzatok tulajdonában állhatnak. Ennek oka, hogy az állam jelentős forrásokat fordít kerékpárutak építésére, viszont igazságtalan helyzetet eredményez, hogy azok tulajdonjogát az állam - a hatályos törvényi rendelkezés alapján - nem szerezheti meg.

A pótdíj beszedésére vonatkozó csekély módosítást jelent, hogy ha a helyszíni megállításos ellenőrzés során az útdíjat nem fizető az ellenőrzésről készült jegyzőkönyvet aláírja és átveszi, akkor nem kell fizetési felszólítást postára adni, hiszen az autós így megfelelően értesül arról, hogy megfelelő határidőn belüli pótdíjfizetési kötelezettsége áll fenn, amelynek nem teljesítése további hátrányos jogkövetkezményt von maga után.

Konkrét jogalkalmazói tapasztalatok igazolják, hogy elengedhetetlen annak törvényi rögzítése, hogy az útkezelői kötelezettséget a vonatkozó szakmai részletszabályokat tartalmazó miniszteri rendeletek szerint eljárva kell teljesíteni. Emellett fontos annak megakadályozása, hogy az utak mentén nem az utasforgalomból származó szemét kerüljön elhelyezésre, hiszen a tapasztalatok azt mutatják, hogy egyre inkább jellemző a háztartási és ipari hulladék elhelyezése az utak mentén kihelyezett tárolókba.

Szintén a közlekedési hatóság hatáskörének pontosabb meghatározását szolgálja annak rögzítése, hogy amennyiben a közút nem közlekedési célú igénybe vételére irányuló kérelmet nem a közlekedési hatóság bírálja el (valamilyen hatósági engedélyhez kötött építmény elhelyezése esetén), abban az esetben a közlekedési hatóságot szakhatóságként kell bevonni az eljárásba azért, hogy a megfelelő szakismerettel rendelkezés okán szakhatóságként hozzájárulás adásáról vagy annak megtagadásáról dönthessen.

Szükséges volt annak jogszabályi kimondása, hogy jogellenes útcsatlakozás létesítése esetén a közút kezelője is kérheti a - hivatalból is eljáró - hatóságot az útcsatlakozás elbontásra való kötelezésre.

Közút melletti létesítmény megvalósításának szabályaira vonatkozó pontosítás annak kiegészítése, hogy a hatóság mit tehet a meg nem adott, vagy sérelmezett közútkezelői hozzájárulás esetén, illetve akkor, ha a megvalósításra irányuló kérelem kapcsán a közútkezelő nem nyilatkozik.

A közlekedési hatóság egyes eljárásai során a személy- és vagyonvédelem biztosítása, az egyes munkafolyamatok, vizsgáztatások és egyéb eljárási cselekmények ellenőrzése és dokumentálása, az esetleges korrupció megelőzése, illetve a munkafegyelem biztosítása érdekében szükséges a közvetlen megfigyelés lehetőségének biztosítása.

A magánút törvényi definíciójának pontosítása a korrekt szabályozás érdekében elengedhetetlen.

4. A közúti és közlekedési igazgatási tevékenységhez szükséges kormányrendeletek vagy miniszteri rendeletek megalkotását lehetővé tévő felhatalmazó rendelkezések megalkotása vagy azok pontosítása az alábbiak szerint:

a) A veszélyes áruk közúti szállításának ellenőrzésére vonatkozó egységes eljárásról szóló 1/2002. (I. 11.) Korm. rendelet felülvizsgálatakor megállapításra került, hogy e rendelet és a veszélyes áru szállítási biztonsági tanácsadó kinevezéséről és képesítéséről 2/2002. (I. 11.) Korm. rendelet közúti szállításokkal kapcsolatos rendelkezéseinek megalkotáshoz szükséges törvényi felhatalmazó rendelkezés rögzítése szükséges. Emellett a Kkt. 48. § (3) bekezdése a) pont 5. alpontja nem megfelelő pontossággal határozza meg a 20. § (4) bekezdésében említett, az egyes rendelkezések megsértése esetén kiszabható bírságok összegéről szóló külön jogszabály megjelentetésére vonatkozó rendelkezés tartalmát. Ebből következően a Kkt. 48. § (3) bekezdése a) pont 5. alpontjából törölni kell a bírság megfizetésére vonatkozó rendelkezésre utalást és ezt külön alpontban kell meghatározni.

b) Jogalkotási felhatalmazást kell adni:

- a közúti járművekkel kapcsolatos jóváhagyásokra, típusbizonyítványokra, műszaki vizsgálatokra vonatkozó adatok kezelésére és nyilvántartására vonatkozó rendelkezések megsértése esetén kiszabható bírságok összegére és az ellenőrzés részletes szabályainak kialakítására,

- a közigazgatási bírsággal sújtandó közlekedési szabályszegések miatt eljáró hatóság vagy hatóságok kijelölésére,

- a közigazgatási bírsággal sújtandó közlekedési szabályszegések körére, az e tevékenységekre vonatkozó rendelkezések megsértése esetén kiszabható bírságok összegére, valamint a beszedett bírság felhasználására,

- a honvédelemért felelős, valamint a rendvédelmi szerveket irányító miniszternek, hogy - a közlekedésért felelős miniszterrel egyetértésben - a Magyar Honvédség, a nemzetbiztonsági szolgálatok és a rendvédelmi szervek személyi állományára, járműveire és magánútjaira eltérő rendelkezéseket állapítsanak meg.

c) 2004 áprilisában Strasbourgban az Európai Parlament és az Európai Unió Tanácsa elfogadta a transzeurópai közúthálózat alagútjaira vonatkozó biztonsági minimumkövetelményekről szóló 2004/54/EK irányelvet. A szabályozás célja a transzeurópai közúthálózat alagútjaiban a minimumkövetelményeket kielégítő vagy azt meghaladó biztonsági szint biztosítása az emberi életet, a környezetet és az alagút berendezéseit veszélyeztető rendkívüli események megelőzésével, továbbá balesetek esetén a személy- és vagyonvédelem magas fokú garantálásával.

Az átültetési kötelezettség megvalósítása eredményeként hatályba lépett a transzeurópai közúthálózatnak a Magyar Köztársaság területén lévő alagútjaira vonatkozó biztonsági minimumkövetelményekről szóló 18/2007. (II. 20.) Korm. rendelet. Ennek rendelkezésein túlmenően azonban miniszteri rendeleti szinten szükséges megállapítani az adott szabályozási tárgyra vonatkozó részletszabályokat. A szükséges felhatalmazó rendelkezés a törvény részét képezi.

5. Az Európai Uniós tagságunkból eredő jogharmonizációs kötelezettségek teljesítése, az alábbiak szerint:

Az Európai Parlament és a Tanács 2006. március 15-ei 561/2006/EK rendelettel új, egységes szerkezetű szabályozásba foglalta a közúti szállítást végző gépkocsivezetőkre vonatkozó szociális előírásokat. A rendelet 3. cikk a) pontjában foglaltak szerint a rendelet hatálya nem terjed ki a menetrend szerinti személyszállítási szolgáltatást végző járművekre, ha a kérdéses menetrend szerinti szolgáltatás 50 km-t meg nem haladó útszakaszon történik. E mellet a 561/2006/EK rendelet 15. cikke  szerint a tagállamoknak biztosítaniuk kell, hogy a 3. cikk a) pontjában szereplő járművek vezetőire a nemzeti szabályozás vonatkozzon, amely megfelelő védelmet nyújt a megengedett vezetési idők és kötelező szünetek, illetve pihenőidők tekintetében. E kötelezettség teljesítése érdekében szükséges a törvény rendelkezéseinek kiegészítése.

II. A Vkt. módosításának fontosabb elemei:

A változó nemzetközi, uniós és hazai gazdasági, hajózásbiztonsági és a hatósági tevékenységgel szemben érvényesülő elvárások teszik szükségessé a Vkt. egyes rendelkezéseinek módosítását.

A törvényben foglalt módosítás célja: a nyilvántartásba vételre kötelezett úszólétesítmények körének pontosítása és a nyilvántartásba vétellel összefüggésben meghatározott egyes kritériumok módosítása, valamint a személyzet nélküli úszólétesítmények lobogóviselési kötelezettségének megszüntetése, korábbi módosítás során keletkezett szerkesztési hiba kiküszöbölése, továbbá egyes értelmezéseknek a hajózásbiztonság fokozását segítő módosítása, illetve a hatósági tevékenység értelmezhetőbbé tétele. A módosítások a jelzett változások megfelelő kezelését biztosítják.

III. A Lt. módosítására az alábbi témakörökben kerül sor:

A törvény több helyen tartalmaz az Lt. pontosítására vonatkozó és a jogértelmezést segítő rendelkezéseket. Tekintettel arra, hogy folyamatban van a légiközlekedési stratégia elkészítése, amely alapján kerülhet sor az új légiközlekedésről szóló törvény koncepciójának kidolgozására, jelen módosítás koncepcionális elemeket nem tartalmaz.

Az Lt. 3/C. §-ban meghatározott, a közigazgatási hatósági eljárás és szolgáltatás általános szabályairól szóló törvény előírásaitól az Lt. több helyen eltérő szabályokat tartalmaz egyes határozatokra vonatkozóan - úgy mint légialkalmassági határozat, üzemben tartási határozat, légiforgalmi biztonsági határozat és védelmi határozat -, amelyekkel kapcsolatban szükséges rendelkezni az eljárás szabályairól, a határozat minimális tartalmi követelményeiről és a határozat közzétételének szabályairól.

A törvény a légiközlekedési bírságra vonatkozóan több új rendelkezést is tartalmaz. 2007. január 1-jétől a légiközlekedési hatóság az egységes közlekedési hatóság részévé vált. Az intézményfejlesztés kapcsán előtérbe került a hatóság megerősítése, kinyilatkoztatott cél lett az ellenőrzések fokozása. A hatékony ellenőrzéshez mindenképpen szükséges a kellő mértékű szankció kiszabásának lehetősége. A törvény rögzíti a bírság kiszabásakor irányadó mérlegelési szempontokat, egyúttal módosítja a bírság legalacsonyabb és legmagasabb összegét.

A törvény a légiközlekedési igazgatási tevékenységhez szükséges miniszteri rendeletek megalkotását lehetővé tévő felhatalmazó rendelkezések megalkotására vagy azok pontosítására vonatkozó előírásokat is tartalmaz.

Az európai uniós tagságunkból eredő jogharmonizációs kötelezettségek teljesítése érdekében az alábbi módosításokat tartalmazza a törvény.

Az Lt.-ben a lajstromozásra vonatkozó szabályok közül jogharmonizációt valósít meg azon rendelkezés, amely szerint a légijármű külföldről történő behozatala esetén az illetékes magyar vámhivatal vámkezelést igazoló okmányával kell rendelkezni a lajstromozást kérőnek. A törvény értelmében az EGT területéről történő behozatal esetén, tekintettel arra, hogy vámkezelés nem történik, ezen feltétel törlésre került, illetve a vonatkozó vámjogszabályok szerint az EGT területén kívülről történő behozatal esetén nem kizárólag a magyar vámhatóság vámkezelését lehet elfogadni.

Szintén jogharmonizációs kötelezettség annak a megteremtése, hogy a légiközlekedési bírság ne kizárólag a hazai jogszabályok megszegése, hanem - a légiközlekedésben jellemzően jelentős számú - EK rendeletek megsértése esetén is kiszabható legyen. Mint azt több EK rendelet előírja, megsértése esetén szankciót kell alkalmazni, melynek hatékonynak, arányosnak és visszatartó erejűnek kell lennie. Ilyen rendelet például a légijárműveken utazó fogyatékkal élő, illetve csökkent mozgásképességű személyek jogairól szóló, 2006. július 5-i 1107/2006/EK európai parlamenti és tanácsi rendelet, amelyet teljes egészében 2008. július 26-tól, egyes rendelkezéseit 2007. július 26-tól kell alkalmazni, és amely szintén előírja a hatékony, arányos és visszatartó erejű szankció alkalmazásának kötelezettségét. Ezen előírások tették szükségessé a bírság legmagasabb összegének megváltoztatását, hogy a bírság összege - a többi tagállamhoz viszonyítva is - arányos lehessen.

IV. A Kbvt. 2006. január 1-jén lépett hatályba. A törvényt a vasúti és a víziközlekedési ágak területén bekövetkezett közlekedési balesetek és egyéb közlekedési események tekintetében 2006. március 1. napjától kell alkalmazni.

A törvény a Kbvt. módosítására vonatkozó rendelkezéseket is tartalmaz. A törvény módosítását az alábbi okok indokolják:

- a Közlekedésbiztonsági Szervezet működése során szerzett tapasztalatok érvényesítése a szakmai vizsgálat hatékonysága érdekében,

- egyes alacsonyabb szintű jogszabályban előírt kötelezettségek egységesítése, törvényi szintre emelése.

V. Az Aptv. módosítására az alábbi okból kerül sor:

A közúti közlekedésről szóló 1988. évi I. törvény (Kkt.) módosítása során az országos közutak építésére és a vagyonkezelőnek történő átadásra, a forrásokkal és eszközökkel történő elszámolásra vonatkozóan új szabályozás lép hatályba. A gyorsforgalmi utak részét képezik az országos közúthálózatnak.

A Magyar Köztársaság gyorsforgalmi közúthálózatáról szóló 2003. évi CXXVIII. törvény (Aptv.) és az állami vagyonról szóló 2007. évi CVI. törvény (Vagyontörvény) ugyanazon szabályozási tárgyra nézve eltérő rendelkezéseket tartalmaz, mint a Kkt. 2008. január 1-jén hatályba lépő szövege. Erre tekintettel a jogbiztonság követelményének érvényre juttatása érdekében indokolt az Aptv. és a Vagyontörvény megfelelő szabályainak hatályon kívül helyezése.

-----STARTING---POINT---RESZLETES---

Az 1. §-hoz

A használati díj és az útdíj terminológiájának bevezetése okán szükséges pontosítás.

A 2. §-hoz

A Kkt. 18. §-ának (2) bekezdésében meghatározott tanfolyami képzésekhez kapcsolódó vizsgáztatásban közreműködő személyek, adott vizsgatárgy tekintetében ellenőrzik a vizsgázók felkészültségét és ezzel kapcsolatosan alakítanak ki közreműködői szakmai véleményt. A vizsgáztatási tevékenységet végző, magas szakmai felkészültséggel rendelkező személyek esetében a közszolgálati jogviszony megkövetelése nem indokolt. A vizsgáztatáshoz kapcsoló közigazgatási döntés a Kkt. 18. § (3) bekezdésében meghatározott eljárással valósul meg.

A 3. §-hoz

Az Európai Parlament és a Tanács 2006. március 15-ei 561/2006/EK rendelettel új, egységes szerkezetű szabályozásba foglalta a közúti szállítást végző gépkocsivezetőkre vonatkozó szociális előírásokat. A rendelet 3. cikk a) pontjában foglaltak szerint, a rendelet hatálya nem terjed ki a menetrend szerinti személyszállítási szolgáltatást végző járművekre, ha a kérdéses menetrend szerinti szolgáltatás 50 km-t meg nem haladó útszakaszon történik. Emellett a 561/2006/EK rendelet 15. cikke szerint, a tagállamoknak biztosítaniuk kell, hogy a 3. cikk a) pontjában szereplő járművek vezetőire a nemzeti szabályozás vonatkozzon, mely megfelelő védelmet nyújt a megengedett vezetési idők és kötelező szünetek, illetve pihenőidők tekintetében. E kötelezettség teljesítése érdekében szükséges a törvény 18/K. §-sal történő kiegészítése.

A 4. §-hoz

A Kkt. 20. §-ának (4) bekezdésében foglalt hatályos rendelkezések kiegészítése indokolt annak meghatározásával, hogy amennyiben egy jogsértésért többen (pl. a veszélyes áru feladója és a gépkocsivezető is) felelősek, akkor a bírságot az adott jogsértésért meghatározott bírság-mérték keretei között a felelősség arányában megosztva kell kiszabni. E rendelkezéssel egyértelművé válik a jogszabályi rendelkezések megsértőinek önálló felelőssége és a velük szemben kiszabandó bírság - együttes és megosztott - mértéke is.

A hatályos rendelkezések nem kellő pontossággal határozzák meg a hatóságok ellenőrzési jogosultságát, a nemzetközi forgalomban közlekedő járművek ellenőrzése tekintetében jogértelmezési vitákat generáló rendelkezések szerepelnek. Erre tekintettel a Kkt. 20. § (11) bekezdésében pontosítani szükséges az egyes hatóságok ellenőrzési jogosultságát a belföldi és nemzetközi forgalom tekintetében.

A bírságok alkalmazása esetében az eljáró hatóságoknak gondot okoz, ha valamely jogszabályi kötelezettség elmulasztásáért többen is felelőssé tehetőek (pl. a gépkocsivezető, a jármű üzemben tartója, a küldemény feladója). A törvényi szabályozásban egyértelművé kell tenni, hogy ezen esetekben a kivethető bírság összegét - a felelősség arányában - meg kell osztani.

A bírság alkalmazásához kapcsolódó jármű visszatartási lehetőséget is indokolt pontosítani. Ezt az intézkedést az eljáró hatóság saját döntése alapján se alkalmazhassa, amennyiben az ellenőrző hatóság számára igazolt a kötelezett fizetési készsége vagy a rakomány tulajdonságai miatt aránytalan kárt okozna a jármű visszatartása.

Az 5-6. §-hoz és 22. §-hoz

A miniszterelnök a Parlament 2007. őszi ülésszakának szeptember 10-ei ülésnapján mondott beszédében meghirdette a „Nulla tolerancia a közlekedésbiztonságban” programját. Kifejtette: tűrhetetlen, hogy évente több mint 1200 ember hal meg és 30 ezer ember sérül meg közlekedési balesetekben, miközben több mint 100 ezer gyorshajtás miatti feljelentésnek és egyéb közlekedési szabálysértéseknek nem lehet érvényt szerezni a jelenlegi szabályozási keretek között. Ezért szükséges egy olyan igazgatási bírságolási rendszer jogszabályi bevezetése, mely alapján a gépjármű üzemben tartója objektív alapú felelősséget visel az általa üzemeltett gépjárművel elkövetett közlekedési szabályszegésekért. Az igazgatási bírsággal sújtható közlekedési szabályszegés csoportokat törvényben indokolt meghatározni a kivethető igazgatási bírság összege alsó és felső határának meghatározásával. Az egyes közlekedési szabálysértések esetében alkalmazható igazgatási bírságok összegét - ezek közlekedésbiztonságot veszélyeztető mértékétől függően - külön kormányrendeletben kell részletezetten meghatározni, továbbá e rendeletben kell meghatározni a beszedett bírságok felhasználására vonatkozó részletes szabályokat és az eljáró hatóságot is.

A rendelkezés rögzíti, hogy ha dokumentálhatóan más használatába adta az üzemben tartó a gépjárművet, akkor a közigazgatási bírságot a gépjárművet használó személlyel szemben kell kiszabni. Egyértelművé teszi ugyanakkor azt is, hogy a közigazgatási bírság kiszabása a szabályszegés elkövetőjével szemben lefolytatandó, vétkességi alapú szabálysértési eljárást nem zárja ki, ugyanakkor kettős bírság alkalmazására nincs lehetőség.

A közigazgatási bírság kivetését türelmi idő megállapításával 2008. május 1-jével kell lehetővé tenni, az ezt megelőző időszakban az eljáró hatóság csak figyelmeztetést alkalmazhat.

A 7. §-hoz

Az Európai Parlament és a Tanács 2007. június 20-i 715/2007/EK rendelete az EU belső piaca működésének javítása érdekében a gépjárművek légszennyezés kibocsátásaira vonatkozó közös műszaki követelményeket határoz meg, valamint biztosítani kívánja, hogy a független piaci szereplők ugyanúgy hozzáférjenek a járműjavítási és -karbantartási információkhoz, mint a hivatalos forgalmazók és szervizek. A 715/2007/EK rendelet 13. cikkében meghatározott területeken a tagállamoknak meg kell alkotniuk a rendelet rendelkezéseinek megsértése esetén a járműgyártókkal szemben alkalmazandó szankciókra vonatkozó szabályokat. E kötelezettség teljesítése érdekében szükséges a Kkt. új 22/A. §-sal történő kiegészítése. Az egyes rendelkezések megsértése esetében kiszabható bírságok összegét 100 000 - 1 000 000 Ft-ig terjedő összegben indokolt meghatározni. Az alkalmazható bírságok összegét és a közlekedési hatóság ellenőrzési tevékenységét külön kormányrendeletben indokolt meghatározni.

A 8. §-hoz

A közúti járművek időszakos vizsgálatával kapcsolatos rendelkezések részbeni módosításával lehetővé kell tenni, hogy az időszakos vizsgálat keretei között, a miniszter rendeletében meghatározott személyi és tárgyi feltételekkel rendelkező szervezetek (kijelölt vizsgáló állomások) is ellenőrizhessék a járművek megadott körének műszaki állapotát. A műszaki állapotot ellenőrző magas szakmai felkészültségű vizsgabiztosok esetében a közszolgálati jogállás megkövetelése nem indokolt, mivel az időszakos vizsgálati eljárás további adat és okmány ellenőrzési feladatot is tartalmaz, amelyeket az eljáró hatóság erre kijelölt munkatársai végeznek. Az időszakos vizsgálattal kapcsolatos döntést az eljáró közlekedési hatóság hozza meg és informatikai rendszere útján értesíti erről a közlekedési igazgatási hatóságot.

A vizsgabiztosok jogállásának rendezése lehetővé teszi, hogy a Nemzeti Közlekedési Hatósággal közszolgálati jogviszonyban nem álló személyek foglalkoztatása útján történjen meg a járművek vizsgáztatása, ezzel jelentősen alacsonyabb köztisztviselői létszámmal, hatékonyabban ellátva a közlekedés biztonsága szempontjából fontos feladatot.

A 9-10. §-hoz

A hazánkban jelenleg hatósági engedély és jelzés és nemzeti bejegyzés nélkül használható segédmotoros kerékpárok esetében, elsősorban ellenőrzési és közlekedésbiztonsági, továbbá vagyonvédelmi és nemzetközi forgalomban való részvétel miatt szükségessé válik e járműkör hatósági engedéllyel és jelzéssel történő ellátásának megszervezése. Az ehhez szükséges törvényi rendelkezések meghatározása mellett szükségessé válik még számos egyéb nemzeti jogszabály ennek megfelelő módon történő átalakítása is. Az érintett segédmotoros kerékpárok állományáról jelenleg pontos információkkal - nyilvántartási rendszer hiányában - nem rendelkezünk, de ezek száma 300-600 ezerre tehető. A hatósági engedélyek és jelzések kiadásához szükséges egyéb szabályozások kialakítása, a műszaki vizsgálatok lefolytatása és az okmányok kiadása minimálisan 1 éves felkészülési időtartamot vesz igénybe.

A hatósági nyilvántartásba vétel és jelzésekkel történő ellátás hiánya jelentősen megnehezíti e járművek és vezetőik közúton történő közlekedésbiztonsági ellenőrzését, gátolja e járműkör nemzetközi forgalmát, megnehezíti a járműlopásokkal kapcsolatosan szükséges rendőrségi nyomozási eljárások lefolytatását, nehezen kezelhetővé teszi a járművekre vonatkozó biztosításokkal kapcsolatos szerződéskötések és kártérítések lebonyolítását is.

Az intézkedés bevezetéséhez szükségessé válik a Kkt. 25. §-ában a nyilvántartásba vételi kötelezettség, a hatósági engedéllyel és jelzéssel történő ellátás, továbbá az időszakos vizsgálatok tekintetében a segédmotoros kerékpárokat mentesítő rendelkezések hatályon kívül helyezése, illetőleg módosítása.

A segédmotoros kerékpárok hatósági engedéllyel és jelzéssel történő ellátásának megszervezése a Kkt. módosításán kívül egyéb jogszabályok módosítását is szükségessé teszi, ezek a következők:

- a közúti közlekedési nyilvántartásról szóló 1999. évi LXXXIV. törvény,

- a közúti járművek műszaki megvizsgálásáról szóló 5/1990. (IV. 12.) KÖHÉM rendelet,

- a közúti közlekedési igazgatási feladatokról, a közúti közlekedési okmányok kiadásáról és visszavonásáról szóló 35/2000. (XI. 30.) BM rendelet.

Felmerülhet még a gépjárművek felelősségbiztosításával és a regisztrációs adó megfizetésével kapcsolatos hatályos rendelkezések felülvizsgálatának szükségessége is.

A szükséges jogszabály módosítások elvégzésére és hatályba léptetésükre minimálisan egy éves előkészítő időszak szükséges. Ezzel párhuzamosan történhet meg a hatósági engedéllyel és jelzéssel történő ellátásban közreműködő hatósági szervezetek felkészítése is a mintegy 300-600 ezer segédmotoros kerékpár esetében lefolytatandó eljárásra. Ennek megfelelően 2009. év elejétől kezdődően nyílik lehetőség a segédmotoros kerékpárok közlekedési hatóság által történő, forgalomba helyezést megelőző vizsgálatának elvégzésére és ennek eredménye alapján a hatósági engedély és jelzés kiadására. Az említett eljárások lefolytatásához az eljáró hatóságok részéről hatósági díjak megállapítása is szükséges. Előzetesen felmérve ennek összege járművenként mintegy 15-20 ezer Ft hatósági eljárási díjat és okmány kiadási díjat jelent. Az így elképzelt felkészülési ütemezés alapján 2011. év elejétől teljes körűen megvalósítható a forgalomban tartott segédmotoros kerékpárok esetében a hatósági engedéllyel és jelzéssel történő ellátás.

A hatósági engedéllyel és jelzéssel ellátott segédmotoros kerékpárok lényegében nemzeti nyilvántartásba kerülnek, mely alapján:

- jelentős mértékben javul a lopások felderítésére a rendőrhatóság által végzett nyomozati munka eredményessége,

- rendeződik e járművek nemzetközi forgalomban történő közlekedésének lehetősége,

- a jelenlegi helyzethez képest egyértelműbben ellenőrizhető e járművek műszaki biztonsága, továbbá az e járműveket vezető személyek megfelelő vezetői engedéllyel történő rendelkezése,

- e járművek esetében a különböző típusú biztosítási szerződések megkötése is könnyebben elvégezhető.

Az intézkedés-csomag a lakosság igen széles körét érinti, így az előkészítéssel és lebonyolítással kapcsolatos egyes lépésekről, az érintett állampolgárokat terhelő intézkedési kötelezettségekről időben és részletesen ad tájékoztatást a Kormány.

A 11. §-hoz

A törvény rögzíti, hogy az országos közutak építtetője a Nemzeti Infrastruktúra Fejlesztő Zrt. (NIF), amely felelős az országos közúthálózat-feljesztési és építtetői feladatainak ellátásáért. A számviteli és könyvviteli problémák megoldása érdekében kerülnek rögzítésre a Magyar Állam és a NIF Zrt. közötti elszámolási szabályok. Eszerint a NIF Zrt. a beruházás megvalósítása során a Magyar Állam javára és nevében jár el, a kész utakat és egyéb eszközöket pedig - értékesítésnek nem minősülő módon - átadja a Magyar Nemzeti Vagyonkezelő Zrt. részére. Emellett a §-ban apró korrekciókkal ismételten rögzítésre kerülnek a hatályos rendelkezések. Ennek oka a pontosítás. A hatályos rendelkezéstől eltérően az út megszüntetését követően a megszüntetett utat nem az út kezelője, hanem a tulajdonosi jogokat gyakorló vagyonkezelő köteles elbontani. E változtatás oka, hogy az útvagyont érintő kérdésben a vagyon csökkenésével járó kötelezettség végrehajtását indokolt a vagyonkezelőhöz telepíteni.

A 12. §-hoz

A törvényben foglaltak hatálybalépését követően az építési engedélyezési eljárásban a közút kezelője helyett annak vagyonkezelője bír ügyféli jogállással. Ennek oka, hogy útvagyont érintő kérdésben a nagyobb szakmai rálátás és felkészültség okán elengedhetetlen, hogy a vagyonkezelőt illesse meg az ügyféli jogállás.

A 13. §-hoz

A rendelkezés hatálybalépésével rögzítésre kerül, hogy a NIF Zrt. a megépített országos közút ideiglenes és végleges forgalomba helyezése közötti időszakban az általa felhasznált további forrásokkal és létrehozott további eszközökkel kapcsolatban hogyan köteles elszámolni.

A 14. §-hoz

Pontosító rendelkezés, amely azt hivatott deklarálni, hogy a jövőben kerékpárutak nemcsak a helyi önkormányzatok, hanem az állam tulajdonában is állhatnak. Ennek oka, hogy az állam jelentős forrásokat fordít kerékpárutak építésére, viszont igazságtalan helyzetet eredményez, hogy azok tulajdonjogát az állam - a hatályos törvényi rendelkezés alapján - nem szerezheti meg. Emellett lehetővé válik, hogy az országos közutakat egy lépésben lehessen magánúttá, valamint magánutakat országos közúttá minősíteni. Az átminősítés a jövőben nem az út kezelője, hanem annak vagyonkezelője kérelmére történhet, hiszen ez a tulajdonosi joggyakorlás körébe tartozó, útvagyont érintő kérdés.

A 15. §-hoz

A módosítás lehetővé kívánja tenni, hogy az útkezelői feladatokat az eddigi gyakorlattól eltérően a külön jogszabály szerinti versenyeztetési eljárás nyertese is elláthassa. Ezen konstrukció törvényi alapjainak lefektetése várhatóan nagy mértékű hatékonyság növekedést eredményez majd a közút kezelés terén. A hatályos szabályozáshoz képest további változást jelent, hogy a jövőben nem kizárólag közhasznú társasági formában működő társaság láthatja majd el az útkezelői feladatokat.

A fentieken túlmenően a „Nulla tolerancia a közlekedésbiztonságban” program megvalósítását szolgálja annak rögzítése is, hogy a közutak kezelői, illetve az út használatáért díjszedésre, vagy a díjfizetés ellenőrzésére jogosultak felvételeket készíthetnek a kezelésükben lévő utakon közlekedő járművekről és azok hatósági jelzéséről.

A 16. §-hoz

A módosítás a hazai közúti áruszállításban tevékenységet végző - elsősorban - kisvállalkozások teherviselő képességének szem előtt tartásával úgy határozza meg a használatarányos díjfizetési rendszer alá tartozó alanyi kört, hogy az annak hatálya alá tartozó gépjármű megengedett legnagyobb össztömegének el kell érnie legalább a 7,5 tonnát. Tehát a 7,5 tonna megengedett legnagyobb össztömegű gépjárműveknek lesz kötelező 2009. január 1-jétől a használatarányos díjfizetés, míg a 3,5 tonna és 7,5 tonna közötti gépjárművek továbbra is az időarányos díjfizetési rendszer keretében használati díjat lesznek kötelesek fizetni.

A pótdíj beszedésre vonatkozó csekély módosítást jelent, hogy ha a helyszíni megállításos ellenőrzés során az útdíjat nem fizető az ellenőrzésről készült jegyzőkönyvet aláírja és átveszi, akkor nem kell fizetési felszólítást postára adni, hiszen az autós így megfelelően értesül arról, hogy megfelelő határidőn belüli pótdíjfizetési kötelezettsége áll fenn, amelynek nem teljesítése további hátrányos jogkövetkezményt von maga után. A hatályos szabályzáshoz képest tehát a változás annyiban összegezhető, hogy nem a pótdíj helyszíni meg nem fizetésének ténye, hanem a pótdíj meg nem fizetése esetén az ellenőrzési jegyzőkönyv aláírása és átvétele bír jelentőséggel.

A 17. §-hoz

Továbbra is fontos díjpolitikai elv, hogy az úthasználati díjjal érintett utak körét, illetve az úthasználati díjak és pótdíjak mértékét a közlekedésért felelős miniszter a Kormány által jóváhagyott elvek alapján szabályozhatja. Az 1999/62/EK Irányelv (ún. Eurovignette irányelv) értelmében a kétszeres díjfizetés és a hátrányos megkülönböztetés tilalma kerül kimondásra.

A 18. §-hoz

Konkrét jogalkalmazói tapasztalatok igazolják, hogy elengedhetetlen annak törvényi rögzítése, hogy az útkezelői kötelezettséget a vonatkozó szakmai részletszabályokat tartalmazó miniszteri rendeletek szerint eljárva kell teljesíteni. A közút kezelője ugyanis a kezelői kötelezettség megszegésével okozott kárért a polgári kárfelelősség általános szabályai szerint felel. Kizárja azonban a kárfelelősséghez szükséges jogellenességet annak bizonyítása, hogy a kezelő kezelői tevékenységét a vonatkozó jogszabályok szerint eljárva teljesítette.

Emellett fontos annak megakadályozása, hogy az utak mentén nem az utasforgalomból származó szemét kerüljön elhelyezésre, hiszen a tapasztalatok azt mutatják, hogy egyre inkább jellemző a háztartási és ipari hulladék elhelyezése az utak mentén kihelyezett tárolókba, amely cselekmények azonban nem minősülnek szabálysértésnek és hátrányos jogkövetkezmény egyéb hivatkozással sem alkalmazható.

A 19. §-hoz

Szintén a közlekedési hatóság hatáskörének pontosabb meghatározását szolgálja annak rögzítése, hogy amennyiben a közút nem közlekedési célú igénybe vételére irányuló kérelmet nem a közlekedési hatóság bírálja el (valamilyen hatósági engedélyhez kötött építmény elhelyezése esetén), abban az esetben a közlekedési hatóságot szakhatóságként kell bevonni az eljárásba azért, hogy a megfelelő szakismerettel rendelkezés okán szakhatóságként hozzájárulás adásáról vagy annak megtagadásáról dönthessen.

A 20. §-hoz

Szükséges volt annak jogszabályi rögzítése, hogy jogellenes útcsatlakozás létesítése esetén a közút kezelője is kérheti a - hivatalból is eljáró - hatóságot az útcsatlakozás elbontásra való kötelezésre.

A 21. §-hoz

Közút melletti létesítmény megvalósításának szabályaira vonatkozó pontosítás annak kiegészítése, hogy a hatóság mit tehet a meg nem adott, vagy sérelmezett közútkezelői hozzájárulás esetén, illetve akkor, ha a megvalósításra irányuló kérelem kapcsán a közútkezelő nem nyilatkozik. A rendelkezés koncepciója az, hogy az útcsatlakozás létesítése iránti kérelmet az útkezelő bírálja. Az elbírálás esetén a kezelő hallgat, a hozzájárulást megadja, a hozzájárulást feltételek meghatározásával adja meg vagy a kérelmet elutasítja. Ezek alapján szükséges volt logikai szempontok alapján pontosítani, hogy ha a kérelmező bármit is sérelmez, akkor a hatóság milyen jogosultságokkal rendelkezik annak esetleges orvoslására.

A 22. §-hoz

A használati díj terminológiájának bevezetése okán szükséges pontosítás.

A 23. §-hoz

A közlekedési hatóság egyes eljárásai során a személy- és vagyonvédelem biztosítása, az egyes munkafolyamatok, vizsgáztatások és egyéb eljárási cselekmények ellenőrzése és dokumentálása, az esetleges korrupció megelőzése, illetve a munkafegyelem biztosítása érdekében szükséges, hogy a hatóság a vizsgáztatásról, vizsgálatról és ellenőrzésről - adatrögzítés nélkül - elektronikus berendezéssel közvetlen kép- és hangmegfigyelést végezhessen. A közlekedési hatóságnak ugyanakkor lehetővé kell tennie, hogy - a vizsgázó erre irányuló kérése esetén - a vizsga letétele e megfigyelés nélkül is megtörténhessen.

A közlekedési hatóság feladat- és hatáskörének teljesítése során államtitkot, illetve szolgálati titkot képező adattal vagy adatokkal is kapcsolatba kerül, illetve kerülhet. Ennek alapján a közlekedési hatóság vezetője részére indokolttá válik az államtitok, illetve szolgálati titok minősítésének biztosítása a légi közlekedési hatóság vezetője részére biztosított jogkörhöz hasonlóan.

A 24. §-hoz

A valós helyzetre és más jogszabályi rendelkezésekre is figyelemmel (pl. ingatlan-nyilvántartási törvény) szükséges a magánút, az út tartozéka és a kerékpárút törvényi definíciójának pontosítása.

A 25. §-hoz

A törvény jogalkotási felhatalmazást tartalmazó rendelkezéseit pontosítani vagy kiegészíteni szükséges.

A veszélyes áruk közúti szállításának ellenőrzésére vonatkozó egységes eljárásról szóló 1/2002. (I. 11.) Korm. rendelet felülvizsgálatakor megállapításra került, hogy e rendelet és a veszélyes áru szállítási biztonsági tanácsadó kinevezéséről és képesítéséről szóló 2/2002. (I. 11.) Korm. rendelet közúti szállításokkal kapcsolatos rendelkezéseinek megalkotáshoz szükséges törvényi felhatalmazó rendelkezés rögzítése szükséges.

Emellett a 48. § (3) bekezdése a) pont 5. alpontja nem megfelelő pontossággal határozza meg a 20. § (4) bekezdésében említett, az egyes rendelkezések megsértése esetén kiszabható bírságok összegéről szóló külön jogszabály megjelentetésére vonatkozó rendelkezés tartalmát. Ebből következően az a) pont 5. alpontjából törölni kell a bírság megfizetésére vonatkozó rendelkezésre utalást és ezt külön alpontban kell meghatározni.

Jogalkotási felhatalmazást kell adni:

- az ún. kamionstoppal kapcsolatos szabályok megalkotására,

- a közúti járművekkel kapcsolatos jóváhagyásokra, típusbizonyítványokra, műszaki vizsgálatokra vonatkozó adatok kezelésére és nyilvántartására vonatkozó rendelkezések megsértése esetén kiszabható bírságok összegére és az ellenőrzés részletes szabályainak kialakítására,

- a közlekedésrendészeti hatóság vagy hatóságok kijelölésére,

- a közigazgatási bírsággal sújtandó közlekedési szabályszegések körére, az e tevékenységekre vonatkozó rendelkezések megsértése esetén kiszabható bírságok összegére, valamint a beszedett bírság felhasználására,

- a honvédelemért felelős, valamint a rendvédelmi szerveket irányító miniszternek, hogy - a közlekedésért felelős miniszterrel egyetértésben - a Magyar Honvédség, a nemzetbiztonsági szolgálatok és a rendvédelmi szervek személyi állományára, járműveire és magánútjaira eltérő rendelkezéseket állapítsanak meg,

- az útdíj és használati díj terminológiájának megjelenésére tekintettel,

- a Kkt. 29. § (1) bekezdésének módosításával összefüggésben a Kormány részére; a Kkt. fenti §-ának módosítására tekintettel indokolt, hogy egységesen a Kkt. adjon az országos közutak építése tekintetében felhatalmazást az elszámolással és vagyonkezelésbe adással kapcsolatos részletszabályok rendeletben történő megállapítására (Jelenleg csupán a gyorsforgalmi utak tekintetében létezik ez a felhatalmazás az Aptv.-ben, amely ezzel természetszerűleg hatályát veszti.)

A 26. §-hoz

A jogharmonizációs célú jogalkotásról szóló 7001/2005. (IK. 8.) IM irányelv szerinti jogharmonizációs záradék feltüntetése.

A 27. §-hoz

A nyilvántartásba vételre kötelezett úszólétesítmények lajstromozási kötelezettsége kapcsán: A Vkt. hatályos rendelkezése szerint a nyilvántartásba vételre kötelezett, több mint 50%-ban magyar tulajdonban lévő úszólétesítményt a magyar lajstromban kell nyilvántartani. A több mint 50%-ban magyar tulajdonban lévő úszólétesítménynek a magyar lajstromban való nyilvántartására vonatkozó előírás azonban sem a gazdálkodó szervezetek, sem pedig a hatóság részéről nem tekinthető megfelelőnek, ezért a rendelkezés módosítása - a Magyar Köztársaság európai uniós tagságából fakadó előnyökre alapozottan - esedékessé vált. A gazdálkodó szervezetek szempontjából a Vkt. hatályos rendelkezése egyebek mellett korlátozza őket abban, hogy az európai uniós egységes belső piacon szabadon válasszák meg tevékenységük központjának helyszínét. A szigorú törvényi előírás a hatósági szervezet számára sem előnyös, hiszen a magas szinten szakosodó hajózási tevékenységek a hatóság részéről intenzív és költségigényes intézményi és eszközfejlesztést igényelnek, amelynek a hazai piac korlátozott mérete és a társaságok viszonylagosan kis száma miatt a hatóság nem lehet képes megfelelni. Ugyanakkor a kiterjedt európai uniós piacon - a nagyobb tagállamokban - a hatósági szervezet a nagy piac által biztosított kedvezőbb feltételeknek köszönhetően fejlett szolgáltatásokkal áll az ügyfelek rendelkezésére és az uniós jogi aktusokban széleskörűen szabályozott módon gond nélkül képes fogadni a nyilvántartásba vételre jelentkező hajókat. A vonatkozó rendelkezések módosítása révén a nemzetközi egyezményeknek megfelelő, magas szintű hatósági felügyelet biztosítható, amely hajózás biztonságának fokozását és a környezetvédelmi követelmények teljesítését segíti.

A 28. §-hoz

A hajók és úszómunkagépek lobogóviselési kötelezettsége kapcsán: A Vkt. II. fejezete foglalkozik az úszólétesítmények állami hovatartozásával és a lobogóviseléssel. A Vkt. 16. § (2) bekezdése írja elő a lobogóviselést. A jogszabályhely alapján a nemzeti lobogót a nagyhajó és úszómunkagép farrészén vagy a kormányállás mögötti lobogórúdon kell elhelyezni. A jogszabály a nagyhajókra vonatkozóan általános hatállyal határozza meg a lobogóviselést, nem tesz különbséget az állandó személyzettel rendelkező, valamint a személyzet nélküli nagyhajók között.

Az elvégzett nemzetközi összehasonlítás eredményeként megállapítható, hogy a nemzetközi viszonylatban a személyzettel nem rendelkező hajók számára a lobogóviselés kötelezettségét nem írják elő, jóllehet nem is tiltják.

A törvényi szabályozásnak a gyakorlatban való végrehajthatósága, a jogszabálykövető magatartás elősegítése érdekében a törvény a Vkt. 16. §-ában foglalt rendelkezés olyan módosítását irányozza elő, hogy az a személyzettel ellátott hajókra és úszómunkagépekre vonatkozzon.

A 29-30. §-hoz

A hajózási tevékenység engedélyhez kötöttségéről a Vkt. 51. §-ának hatályos szövege csak közvetve, az engedély kiadásának feltételein keresztül rendelkezik. A módosítás az engedélyhez kötöttséget egyértelműen állapítja meg.

A Vkt. 52. §-ának (1) bekezdése nem tükrözi a tőke szabad mozgásának elvét, ezért a módosítás azt a korábban a Vkt. 51. §-ának (1) bekezdésében foglalt rendelkezéssel helyettesíti.

A 31. §-hoz

A Vkt. egyes értelmező rendelkezéseinek módosítása kapcsán:

A 87. § 3. pontja helyébe lépő rendelkezés kapcsán:

A csónak használatát az állampolgárok számára könnyen elérhetővé és vonzóvá teszi az, hogy aki a jogszabályi rendelkezések szerint csónakot épít magának, az mentesül a nyilvántartásba vételi kötelezettség, ezzel együtt a műszaki vizsga alól.

A csónak kialakítására, működtetésére, illetve használatára egyszerű szabályok vonatkoznak. A hajózási hatóság és a vízirendészeti rendőrhatósági szervek tapasztalata az, hogy a csónaképítés iránt érdeklődő és a szabályokat találékonyan alkalmazó állampolgárok a jogszabályalkotó szándékától eltérő, a vízen tartózkodás biztonságát veszélyeztető és hajózásbiztonsági szempontból elfogadhatatlan építési megoldásokat valósítanak meg.

A csónakra vonatkozó jogszabályi rendelkezésnek egyértelműen és szabatosan kell meghatároznia a csónak egyszerű, de biztonságos kialakítására vonatkozó ismérveket. A csónak kialakítására vonatkozó fő ismérvek kellően értelmezhető behatárolása útján a csónak szerkezeti felépítésének módosítását meg kell akadályozni. A csónak és egyúttal a csónakban tartózkodó személyek biztonságát legsúlyosabban a csónakra eszkábált felépítmények veszélyeztetik, hiszen a rossz méretezés és a rossz anyagválasztás miatt a házilagosan és hatósági ellenőrzés nélkül kivitelezett csónakok stabilitása - különösen viharos szelek idején - nem megfelelő. Fontos, hogy az egyszerűnek és biztonságosnak minősülő csónak ne váljon a szakszerűtlenül kivitelezett házilagos barkácsolás áldozatává, ezért a csónak kialakítását meghatározó törvényi rendelkezést úgy szükséges módosítani, hogy a csónak ne legyen úgy kishajóvá alakítható, hogy a hatóság látókörébe ne kerüljön. A rendelkezés értelmében a csónak nem rendelkezik felépítménnyel, illetve a felépítményes vízijármű nem minősíthető csónakként, azaz hatósági jóváhagyás szükséges a használatához. A hatósági felügyelet alá vont vízijárművek biztonsága a jogszabályban meghatározott ellenőrzési és jóváhagyási eljárás keretében biztosítható.

A tengeri és a belvízi kishajók megkülönböztetése a 87. § 21. és 27. pontja helyébe lépő rendelkezés révén:

A tengeri kedvtelési célú kishajót használó magyar állampolgárok száma ütemesen növekszik, és közülük ezernél is többen vannak olyanok, akik a saját tulajdonukat képező tengeri kedvtelési célú kishajójukat kizárólag tengeren, de magyar lobogó alatt használják. A magyar nyilvántartásban szereplő tengeri kedvtelési célú kishajók száma indokolttá teszi, hogy a tengeri hajók köbözésére, valamint felszerelésére és más hajózásbiztonsági jellemzőire vonatkozó nemzetközi szabályozás rendelkezései szerint a belvízi kedvtelési célú kishajóktól külső hosszúságuk miatt különböző tengeri kedvtelési célú kishajókat a magyar szabályozás is kellően elkülönítse.

Törvényi szinten elegendő az értelmező rendelkezések között szereplő meghatározás megfelelő módosítását végrehajtani, amely a más jogszabályok rendelkezéseinek körültekintő alkalmazását biztosítja. A módosítás értelmében az a belvízi hajó, amelynek a hajótesten mért hossza a 20 métert nem éri el, valamint az a tengeri hajó, amelynek a hajótesten mért hossza a 24 métert nem éri el kishajónak minősül, amelyre a hajókra általában vonatkozó rendelkezésektől eltérő rendelkezések alkalmazandók.

A jelzett okból végrehajtott módosítással összefüggésben, a 27. pontban szereplő rendelkezést is módosítani szükséges.

A 32. §-hoz

A hatályos Lt. 3/C. §-a rendelkezik a légialkalmassági, az üzemben tartási, a léginavigációs és a légiközlekedés védelmi határozatokról, valamint a határozatokkal kapcsolatos speciális eljárási szabályokról. A határozatokkal kapcsolatban az alábbi változtatások szükségesek.

Az (1) bekezdésben meghatározott módosítás egyértelművé teszi, hogy légialkalmassági határozat esetében az ügyfél jogai a légijármű tulajdonosa és bérlője mellett az üzemben tartót is megilletik.

A (2) bekezdésben rögzített üzemben tartási határozat esetében is kizárólag az ügyféli jogállás megállapítására irányul a módosítás, mely értelmében a hatályos szabályozás szerinti, a tulajdonost és az üzemben tartót megillető ügyféli jogállás rögzítése mellett a légijármű bérlője is ügyfélként léphet fel a légiközlekedési hatóság eljárása során.

A (3) bekezdésben szabályozott légiforgalmi biztonsági határozat az Európai Légiforgalmi Szolgáltatási Hálózat átjárhatóságáról szóló, 2004. március 10-i 552/2004/EK európai parlamenti és tanácsi rendelettel összhangban léginavigációs biztonsági határozat megnevezésre módosul.

Az eljárási szabályok között új elemként tartalmazza a törvény azt, hogy milyen esetekben indulhat meg az eljárás, és hogy a közigazgatási hatósági eljárásról szóló törvényben foglaltakon túl mit kell tartalmaznia minimálisan a határozatoknak.

Az (5) bekezdés értelmében a határozatok kiadására az engedélyes bejelentése alapján, továbbá abban az esetben kerülhet sor, amennyiben a légiközlekedési hatóság eljárása során hivatalból észleli annak szükségességét. Természetesen előfordulhat az, hogy a bejelentés nem az engedélyestől érkezik, ebben az esetben a hatóság dönti el, hogy szükséges-e az eljárás megindítása, és az eljárást hivatalból megindítja. Az ilyen bejelentés alapján indult eljárás nem kérelemre indult eljárásnak minősül, így a bejelentőnek nincsenek ügyféli jogai, mint ahogyan azt a közigazgatási hatósági eljárás és szolgáltatás általános szabályairól szóló törvény is előírja.

Nincs változás a jogorvoslati eljárás szabályozásával kapcsolatban, azonban a nemzeti légiközlekedés védelmi határozatokat a jövőben nem kell közzétenni tekintettel az azokban foglalt korlátozott hozzáférésű információkra.

A 33. §-hoz

A hatályos szabályozás alapján a magyar légtér igénybe vételéhez szakszolgálati engedély szükséges. A lajstromozásra nem kötelezett légijárművek vezetéséhez azonban nem szükséges szakszolgálati engedély, ezért a törvény ezen kiegészítést is tartalmazza.

A 34. §-hoz

A hatályos szabályozásban szereplő telephely kifejezés helyett az üzemeltetési bázis kifejezés használata indokolt, tekintettel arra, hogy ez van összhangban az Európai Parlament és Tanács a polgári légiközlekedés területén a műszaki előírások és a közigazgatási eljárások összehangolásáról szóló 3922/91/EGK tanácsi rendelet módosításáról szóló 1899/2006/EK rendeletben (EU-OPS) használt kifejezéssel. A telephely szóhasználat pontosításra szorul a gazdasági társaságokra vonatkozó jogszabályokban foglalt, eltérő jelentéssel bíró telephely kifejezés miatt is, hiszen itt nem azt kívánjuk szabályozni, hogy a légijármű üzemben tartójának a cégnyilvántartásban kell egy repülőteret telephelyként szerepeltetnie, hanem azt, hogy az üzemben tartónak legyen egy ún. bázis repülőtere. Az Lt. 19. § (2) bekezdésében foglaltak értelmében a természetes személy tulajdonában lévő, kizárólag magáncélra használt polgári légijármű üzemben tartása üzemben tartási engedély - és így üzemben tartó - nélkül történik. A törvény értelmében ebben az esetben a tulajdonosnak kell üzemeltetési bázissal rendelkeznie annak érdekében, hogy a légijármű fellelhető legyen a légiközlekedési hatóság számára.

A 35. §-hoz

A hatályos Lt. a légijármű lajstromba vételével kapcsolatban különbséget tesz a magyar állampolgárok, magyar jogi személyek és jogi személyiséggel nem rendelkező gazdasági társaságok tulajdonában (üzemeltetésében) lévő légijárművek és a külföldi állampolgárok között, továbbá a vámkezeléssel kapcsolatos eljárás során keletkezett okiratok esetében minden esetben (EGT-n belüli behozatal esetén is) a magyar vámhatóság vámkezelését igazoló okmány benyújtását követeli meg. A szabályozás nem tesz különbséget a légijármű tulajdonosának honossága szerint, tekintettel arra, hogy a hatósági felügyelet ellátása ettől független. A törvény 3. §-ában szereplő üzemeltetési bázisnak a természetes személy tulajdonát képező, kizárólag magáncélra használt polgári légijárművek esetében is kötelező megadásával ugyanakkor a hatósági felügyelet biztosítottá válik.

A fentieken túl a törvény szerint kizárólag az Európai Gazdasági Térségen kívülről történő behozatal esetén követelmény a vámkezelés igazolása, melyet immár nem kizárólag a magyar vámhatósággal lehet elvégeztetni.

A 36. §-hoz

Ezen módosító szakasz kizárólag pontosítást tartalmaz, tekintettel arra, hogy a hatályos szövegben nem egyértelmű, hogy a tulajdonos hozzájárulása a légijárműnek a lajstromból való, vagy a bejegyzett jog lajstromból való törléséhez szükséges. A Genfben, 1948. június 19-én elfogadott, a repülőgépekhez fűződő jogok nemzetközi elismeréséről szóló Egyezmény kihirdetéséről szóló 5/1994. (I. 18.) Korm. rendelet értelmében lehetőség van ugyanis arra, hogy a bejegyzett jog törlése nélkül a légijármű magyar lajstromból más lajstromba kerüljön úgy, hogy a külföldi lajstromba vételnél a már bejegyzett jogot átjegyzik.

A 37. §-hoz

A gyakorlati tapasztalatok indokolják a jelenlegi 52/A. § módosítását, tekintettel arra, hogy nehézségekbe ütközik a légvédelmi repülések elrendelése és végrehajtása alatt eltelt idő alatt a légtér teljes szabaddá tétele a légiforgalom biztonságának veszélyeztetése nélkül. Ezért a törvény értelmében légvédelmi célú valós repülések esetén a légvédelmi irányító felelős a légijárművek elkülönítéséért, míg a légiforgalmi irányító elősegíti a légvédelmi irányító által meghatározott légi cél eléréséhez szükséges útvonal igénybevételét, valamint szabaddá teszi a légi cél körzetét.

A 38. §-hoz

A módosítás a katonai légiforgalmi szolgálatok feladatainak meghatározását tartalmazza.

A 39. §-hoz

Jogharmonizációs kötelezettségünknek teszünk eleget azzal, amikor a hazai jogszabályok mellett az Európai Unió szervei által kibocsátott kötelező erejű normák megsértőivel szemben is lehetővé tesszük a bírságolás lehetőségét, különös tekintettel arra, hogy a légiközlekedés területén jelentős számú közvetlenül alkalmazandó EK rendelet van hatályban. A törvény tartalmazza a bírság legalacsonyabb és legmagasabb összegét. Az összegek megállapításánál figyelemmel voltunk arra, hogy immár az EK rendeletek megsértése esetén is a nemzeti légiközlekedési hatóság szabja ki a bírságot, mely összegének hatékonynak, arányosnak és visszatartó erejűnek kell lennie. A bírság legmagasabb összegének megállapításánál figyelemmel voltunk továbbá a hatályos, egyéb tárgykörű bírságok jogszabályban rögzített maximális összegére is. A fogyasztóvédelem területén például nincsen meghatározva a kiszabható bírság legmagasabb összege, a tűzvédelmi bírság maximuma azonban szintén három millió forint, a munkavédelmi bírság legmagasabb összege tíz millió forint. A közúti közlekedés területén 800 000 Ft-ban került rögzítésre a bírság maximuma. A légiközlekedési bírság maximális összege a fentiekhez viszonyítva került megállapításra.

A (2) bekezdésben kerülnek meghatározásra a bírság kiszabásakor irányadó mérlegelési szempontok.

A 40. §-hoz

A módosítás két új fogalmat határoz meg, a légvédelmi készenléti repülés és a légi cél meghatározását tartalmazza az 52/A. § módosításához igazodva.

A 41. §-hoz

A törvény a felhatalmazó rendelkezések pontosítását, kiegészítését tartalmazza. A hatályos szövegben ún. feladatkijelölő normaként szereplő rendelkezésekhez kapcsolódóan megalkotásra kerülnek a hiányzó felhatalmazó rendelkezések, valamint a honvédelmi miniszter felhatalmazása kiegészül az állami célú légiközlekedés tekintetében a nyilvános repülőrendezvény, továbbá az állami célú légiközlekedési szakterülethez kapcsolódó szakértői működés engedélyezésére vonatkozó rendeletekkel.

A 42. §-hoz

E szakasz az Lt. jogharmonizációs záradékát aktualizálja.

A 43. §-hoz

A módosítás a törvény hatályára vonatkozó rendelkezést egyértelművé teszi annak rögzítésével, hogy a „magyar” jelző helyett a „magyar lajstromba, illetve nyilvántartásba vett” szöveget alkalmazza.

A 44. §-hoz

A törvény egyes fogalom-meghatározásokat pontosít, illetve kiegészít a szakmai vizsgálattal összefüggésben a nemzetközi együttműködés, statisztikai adatcsere során összegyűlt tapasztalatok alapján. A törvény több olyan új definíciót tartalmaz, amelyek alkalmazását az üzemben tartói vizsgálat -törvényben szereplő - kiterjesztése indokol.

A technikai fejlődés igényli a vezető nélküli repülésre alkalmas légijármű repülése tartamának meghatározását, amely definíció beépítésével a törvény egyértelművé teszi azt is, hogy az ilyen légijárművek okozta légiközlekedési balesetek szakmai vizsgálata is a közlekedésbiztonsági szerv kompetenciájába tartozik.

A légiközlekedés területén már meghonosodott biztonsági szolgálatoknak a vasúti és a víziközlekedés területén történő kötelező bevezetése megköveteli az üzemben tartó fogalmának meghatározását.

A 45. §-hoz

A rendelkezés a pontosítás érdekében kimondja, hogy a vizsgálóbizottság nemcsak a helyszínen, hanem a vizsgálat bármely szakaszában jogosult tanúk meghallgatására. A módosítás egyértelműen rögzíti továbbá, hogy a vizsgálóbizottság a balesetek és a közlekedési események megelőzése érdekében - akár haladéktalan intézkedést javasolva - a vizsgálat bármely szakaszában tehet biztonsági ajánlást.

A 46. §-hoz

A bejelentés visszaigazolási kötelezettsége helyett - tekintettel arra, hogy a visszaigazolásra a gyakorlatban nem minden esetben van tényleges lehetőség - a nyilvántartásba vételre vonatkozó kötelezettséget rögzíti.

A módosítás rendelkezést tartalmaz arról - a jelenleg hatályos végrehajtási rendeletek e rendelkezését a törvénybe emelve - hogy amennyiben a közlekedési balesetben, eseményben több jármű érintett, azt egy esetnek kell tekinteni, az esetet a legsúlyosabb következmény szerint minősítve.

A 47. §-hoz

A törvény a helyszín biztosítására vonatkozó kötelezettség mellett elrendeli a helyszín változatlanul hagyására vonatkozó intézkedési kötelezettséget is. Ennek oka, hogy a Rendőrségről szóló 1994. évi XXXIV. törvény 43. §-a csak feljogosítja, de nem kötelezi a rendőrt arra, hogy intézkedjék az esemény helyszínének változatlanul hagyása iránt. E rendelkezés azonban nem zárja ki a személyek életének, testi épségének védelméhez szükséges vagy katasztrófahelyzet felszámolásához nélkülözhetetlen azonnali intézkedések, valamint halaszthatatlan eljárási cselekmények végrehajtását.

A törvény új elemként meghatározza a helyszín változatlanul hagyása és a nyomok megőrzése érdekében szükséges intézkedéseket. Abban az esetben azonban, ha a személyek életének és testi épségének védelme érdekében a helyszín eredeti állapotban nem tartható meg, arról a bizottságot tájékoztatni kell, illetve amennyiben lehetséges, a változtatásokról jegyzőkönyvet kell készíteni, vagy azokat képi úton kell rögzíteni.

A törvény a „katonai létesítmény” helyett a „katonai vagy rendészeti létesítmény”, „őrzött katonai szállítmány” helyett az „őrzött szállítmány” kifejezéseket alkalmazza, ezzel összhangban a szakmai vizsgálat vezetőjének a helyszín őrzésére és annak időtartamára vonatkozó egyeztetési kötelezettségét az illetékes szervek irányában állapítja meg.

A 48. §-hoz

A törvény - a hatályos végrehajtási rendeletek vonatkozó rendelkezéseinek törvényi szintre történő emelése céljából - mindhárom közlekedési ágazat tekintetében egységesen rögzíti a helyszíneléssel, a helyszíni szemlével összefüggő rendelkezéseket. Szabályozza az egyes érintettek kötelezettségeit, külön is szerepeltetve a mentés vezetőjének, illetve az érintett üzemben tartó felelős vezetőjének a kötelezettségeit is.

A törvény kimondja, hogy a vizsgálóbizottság felhasználhatja más hatóság, illetve az üzemben tartó vagy üzemeltető által készített helyszíni szemle jegyzőkönyvét is.

A rendelkezés - törvény eltérő rendelkezése hiányában - a baleset helyszínén dolgozók biztonsága és a nyomok megőrzése érdekében az érintett hatóságokkal egyeztetve feljogosítja a vizsgálóbizottság vezetőjét az eseménnyel érintett infrastruktúrán zajló forgalom, tevékenység szükséges mértékű és időtartamú korlátozására, vagy szüneteltetésére.

A törvény a vizsgálatban részt vevők biztonsága érdekében rögzíti, hogy e személyeket megfelelő védőruházattal, védőoltásokkal kell ellátni. A rendelkezés a helyszíni koordináció elősegítése céljából előírja a résztvevők azonosító jelzéssel történő ellátását. A szemle hatékonysága és eredményessége érdekében a törvény szerint a résztvevőket a helyszíni szemle lefolytatásához megfelelő technikai felszereléssel kell ellátni.

A törvény e rendelkezése rögzíti, hogy amennyiben nemzetközi szerződés alapján más állam képviselője jogosult a vizsgálatban részt venni, lehetőség szerint biztosítani kell számára a helyszín eredeti állapotban történő megtekintését. Ez a jogosultsága azonban nem késleltetheti a helyszíni szemle megkezdését és lefolytatását.

A 49. §-hoz

A törvény e rendelkezése részletesen szabályozza az adatrögzítő berendezéssel kapcsolatos jogosultságokat és kötelezettségeket.

Az egységes szabályozás alapját a hatályos végrehajtási rendeletben foglaltak szolgáltatták, amely szabályrendszer kiegészült a gyakorlati élet igénye alapján annak kimondásával is, hogy a járművekben lévő adatrögzítőket a közlekedésbiztonsági szerv a kivizsgálás eredményessége érdekében abban az esetben is lefoglalhatja, illetve elrendelheti azok adattartalmának letöltését, ha ezzel a jármű újbóli üzembeállítását késlelteti.

Az 50. §-hoz

A törvény új szerkezetben megtartva a Kbvt. hatályos rendelkezését is, kiegészíti a bizonyítékok őrzésére vonatkozó rendelkezéseket, figyelembe véve az eljárás egymást követő elemeit, szabályozási alapként felhasználva és egységesítve a hatályos végrehajtási rendeletek ezzel összefüggő tartalmát. A törvény lényeges eleme, hogy kimondja, az érintett járműnek, berendezésnek, roncsnak a vizsgálat lefolytatására alkalmas helyre történő szállítása az üzemben tartó, ennek hiányában a tulajdonos költségére történik.

A közlekedésbiztonsági szerv által átvett vagy lefoglalt járművet, berendezést vagy egyéb dolgot vissza kell adni a tulajdonos vagy az üzemben tartó részére, amennyiben arra a szakmai vizsgálat során már nincs szükség. Azokat a tárgyakat, amelyeket felszólítás ellenére sem vittek el, a közlekedésbiztonsági szerv a felelős őrzés szabályai szerint jogosult felhasználni vagy értékesíteni, tekintettel arra, hogy ezek további őrzése indokolatlan terhet jelentene a szerv számára. E rendelkezés vonatkozásában kivételt képeznek azok az állami feladatot ellátó (például honvédelmi, rendőrségi célú) járművek, illetve berendezések, amelyek jellemzően külön nyilvántartásban szerepelnek és amelyek megőrzése, illetve megóvása tekintetében azok üzemeltetőjét, üzemben tartóját külön felelősség terheli.

Az 51. §-hoz

A törvény kimondja, hogy a vizsgálóbizottság tagjaként nem járhat el a vizsgálat által érintett szerv (gazdálkodó szervezet) vezető tisztségviselőjének, tulajdonosának közeli hozzátartozója.

A törvény kiegészíti a Kbvt. hatályos rendelkezéseit, e szakaszban jelennek meg a vizsgálóbizottságra és annak tagjaira vonatkozó képesítési előírások.

Az 52. §-hoz

A törvény biztosítja közlekedési baleset és egyéb közlekedési esemény vizsgálata során az üzemben tartó, a tulajdonos, továbbá a tervező, a gyártó, javító, karbantartó képviselőjének meghatalmazott képviselőként történő részvételét a szakmai vizsgálatban.

Az 53. §-hoz

A törvény a jogalkalmazás könnyítése érdekében a hatályos törvényi szabályozás és a végrehajtási rendeletek bázisán önálló szakaszban tartalmazza a zárójelentés-tervezetre vonatkozó rendelkezéseket, követve a szakmai vizsgálat folyamatát.

Az 54. §-hoz

A törvény a zárójelentés fogalmának pontosított meghatározását foglalja magában. Ezen kívül, a hatályos szabályozással szemben, amely a biztonsági ajánlások címzettjei számára évente csak egyszer állapít meg tájékoztatási kötelezettséget, a törvény szerint a biztonsági ajánlások címzettjei a biztonsági ajánlás kézhezvételétől számított 30 napon belül írásban tájékoztatást adnak a közlekedésbiztonsági szervnek az ajánlások elfogadásáról bevezetésük határidejének megjelölésével, vagy egyet nem értésükről, indokolással ellátva.

Az 55. §-hoz

Az adatkezelésre vonatkozó hatályos rendelkezést a törvény a gyakorlati igények szerint kiegészíti. Ennek megfelelően a törvény lehetővé teszi, hogy a közlekedésbiztonsági szerv a 7. §-ban foglalt feladatának ellátása céljából kezelje a baleset, illetve esemény által érintett infrastruktúra üzemeltetésében, karbantartásában részt vevő személy adatait is. A kezelhető adatok körét az egyértelmű azonosíthatóság érdekében kiterjeszti a születési helyre, időre, az érintettnek az esemény idején betöltött szolgálati beosztására, illetőleg az eseménnyel kapcsolatba hozható telefonforgalmazásának tényére. Ez utóbbi esetben a szakmai vizsgálatot segíti az az információ, hogy a járművet, illetve az infrastruktúrát üzemeltető személyzet a közlekedési baleset vagy esemény időpontjában vagy azt megelőzően használt-e telefonkészüléket.

Az 56. §-hoz

Arra figyelemmel, hogy a közlekedésbiztonsági szerv végzi az állami légijárművel bekövetkezett balesetek és események szakmai vizsgálatát is, a közlekedésbiztonsági szerv vezetőjét szükséges feljogosítani arra, hogy az állami légijárművekkel összefüggésben, feladatkörében államtitkot, illetve szolgálati titkot képező adatot minősítsen.

Az 57. §-hoz

A módosítás törvényi szintre emeli a meghatalmazott képviselők és a tanácsadók külföldi szakmai vizsgálatban történő részvételét szabályozó rendelkezéseket. E kérdéskört jelenleg végrehajtási jogszabályok rendezik. A jogalkalmazás érdekében egységesítésük indokolt.

Az 58. §-hoz

A Kkt. módosítása során az országos közutak építésére és a vagyonkezelőnek történő átadásra, a forrásokkal és eszközökkel történő elszámolásra vonatkozóan új szabályozás lép hatályba. A közutak igazgatásáról szóló 19/1994. (V. 31.) KHVM rendelet 2. §-ának (1) bekezdésében foglaltakra tekintettel a gyorsforgalmi utak országos közútnak minősülnek, így az országos közutakra vonatkozó jogszabályi rendelkezés tárgyi hatálya kiterjed a gyorsforgalmi utakra.

Az országos közutak körében a gyorsforgalmi utakra lex specialist tartalmazó, az Aptv., emellett az állami vagyonról szóló 2007. évi CVI. törvény (a továbbiakban: Vagyontörvény) a vagyonkezelésbe adásra illetve a forrásokkal és eszközökkel való elszámolásra nézve eltérő rendelkezéseket tartalmaz, mint a Kkt. 2008. január 1-jén hatályba lépő szövege.

Erre tekintettel a jogbiztonság követelményének érvényre juttatása érdekében indokolt az Aptv. és a Vagyontörvény megfelelő szabályainak hatályon kívül helyezése.

-----STARTING---POINT---VEGE---

Az 59. §-hoz

A Vkt. egyes rendelkezéseinek módosítása a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseiben alkalmazott szóhasználatra figyelemmel:

Tekintettel a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseire, a közigazgatási hatóság döntését már nem kizárólag határozatként hozhatja meg. Indokolt ezért a Vkt. 9. § (3) bekezdésében, 11. § (3) bekezdése felvezető szövegében és (6) bekezdésének második mondatában, 18. §-ának harmadik mondatában, 24. § (5) bekezdésének harmadik és negyedik mondatában, 56. § (2) bekezdésének első mondatában, valamint (3) és (4) bekezdésében, 78. § (2) bekezdésének második mondatában, továbbá 78/A. §-ában szereplő „határozat” kifejezés „döntés” szóra cserélését.

Hatályba léptető és hatályon kívül helyező rendelkezéseket tartalmaz, továbbá úgynevezett „mozaikos” technikával számos pontosítást hajt végre az Lt. hatályos szövegében.

Az Lt. 3/C. §-a (7) bekezdésének módosítása azt a célt szolgálja, hogy a nemzeti védelmi határozatokat ne kelljen közzétenni. A védelmi határozatokban foglalt intézkedések alapja az Európai Unió Bizottságának 622/2003. rendeletének és módosításainak titkos („EU restricted”, „EU confidential”) minősítésű mellékleteiben található. Ezen mellékletek tartalma sem részben, sem egészben nem tárhatók széles nyilvánosság elé, így a rendeletekre alapuló határozatok sem. Az előzőeken túl, az államtitokról és a szolgálati titokról szóló 1995. évi LXV. törvény mellékletének (titokköri jegyzék) 89. pontja alapján „A polgári repülés (légijárművek, repülőterek, berendezések) elleni jogellenes cselekmények megelőzésére, megakadályozására és elhárítására vonatkozó tervek, intézkedési tervek, ellenőrzési jegyzőkönyvek, jelentések, valamint az említett célból a társszervekkel kötött együttműködési megállapodások” államtitoknak minősülnek. Mivel a védelmi határozat kiadását valamilyen légiközlekedés védelmi ellenőrzés során feltárt hiányosság indokolja, az esetlegesen államtitkot képező határozatok nem tehetők közzé. Tekintettel arra, hogy a védelmi határozatok nem közvetlenül az utazóközönséget érintik, hanem jellemzően egy-egy légitársaságot, illetve repülőteret, ezért a címzettek részére történő megküldés a mielőbbi és teljes körű megismerést nem akadályozza.

Az Lt. 25. §-a (1) bekezdése értelmében a vállalkozó a szolgáltatást a veszélyes áru légi úton való szállítását kivéve nem tagadhatja meg. Ugyanezen bekezdés kimondja azt is, hogy a vállalkozó szolgáltatásait a külön jogszabályban előírt feltételek teljesítése esetén bárki igénybe veheti. A bekezdés második mondatának hatályon kívül helyezése esetén az első mondatban szereplő feltétel, azaz a külön jogszabályban meghatározott feltételek teljesítése továbbra is előírás. A légi személyszállítást a 25/1999. (II. 12.) Korm. rendelet szabályozza, amely alapján a szállításra vonatkozó üzletszabályzatot a légiközlekedési hatóság hagyja jóvá. A hatóság által jóváhagyott szabályzat azonban - a veszélyes áruk szállításának megtagadásán kívül is - tartalmazhat olyan előírásokat, amely alapján a légifuvarozó a szállítást megtagadhatja. Ilyen eset lehet például az, ha az utas beszállás előtti magatartásából alapos okkal arra lehet következtetni, hogy az utas vagy poggyásza fuvarozása veszélyeztetheti a fedélzeten tartózkodó személyek életét, egészségét, vagy testi épségét. A § (2) bekezdésének módosítására a nemzetközi gyakorlatnak megfelelően került sor, miszerint a menetrendet nem kell jóváhagynia a légiközlekedési hatóságnak, az előzőekben említett szabályzatot azonban igen.

A törvény a hatálybaléptető és hatályon kívül helyező rendelkezéseken kívül úgynevezett „mozaikos” technikával számos pontosítást hajt végre a Kbvt. hatályos szövegében.

A 60. §-hoz

Az Európai Unió jogának való megfelelést tartalmazó rendelkezés.