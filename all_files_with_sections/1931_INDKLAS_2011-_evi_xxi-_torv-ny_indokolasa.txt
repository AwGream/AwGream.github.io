2011. évi XXI. törvény indokolása

a tűz elleni védekezésről, a műszaki mentésről és a tűzoltóságról szóló 1996. évi XXXI. törvény, valamint az épített környezet alakításáról és védelméről szóló 1997. évi LXXVIII. törvény módosításáról

-----STARTING---POINT---ALTALANOS--- 

A 2011. január 15-én, a West Balkán nevű szórakozóhelyen, a három fiatal halálát okozó tragikus események szükségessé tették a tűzvédelmi előírások olyan irányú módosítását, amely kötelezővé teszi a helyiségek, területek tűzvédelmi ellenőrzésének fokozását. A törvény alapján az épületben, vagy adott területen bekövetkezett meghatározott mértékű változásokat kötelező bejelenteni, így a tűzvédelmi hatóság ellenőrzést tud lefolytatni.

Ugyanebből az okból szükséges az épített környezet alakításáról és védelméről szóló törvény módosítása is, amely lehetővé teszi, hogy különböző dokumentációk benyújtásának előírásával az építésügyi hatóságok szélesebb körben vizsgálhassák az épületek építészeti-műszaki állapotát.

-----STARTING---POINT---RESZLETES---

Az 1. §-hoz

Az elmúlt időszak jogszabályváltozásai lehetőséget teremtettek arra, hogy bizonyos esetekben az ügyfél a tűzvédelmi hatóságot megkerülve kezdje meg tevékenységét, úgy hogy az alapvető tűzvédelmi előírásokat sem tartja be. A tűz elleni védekezésről, a műszaki mentésről és a tűzoltóságról szóló 1996. évi XXXI. törvény módosításával egy raktározott anyagmennyiség növekedése, egy helyiség, terület tűzveszélyességi osztályba sorolásának megváltozása során a tűzvédelmi előírások változnak, melyek teljesülését vizsgálni kell a hatóságnak. Ezzel kiküszöbölhetőek lesznek azok a nem ügyfélbarát intézkedések is, melyek az üzlet bezárását eredményezik, akkor, amikor az ügyfél már nagyobb beruházást hajtott végre az épületben.

Jelenleg a kiszabásra kerülő tűzvédelmi bírságok behajtása rendkívül nehézkes. Az eljáró hatóság a jogerős bírság összegét gyakran csak többletenergia-ráfordítással és kis hatékonysággal tudja behajtani. A fennálló problémák az eljáró hatóságot mindinkább arra késztetik, hogy a nagy munkaigényű és kis hatékonyságú szankció helyett egyéb hatósági eszközt alkalmazzon. Másrészt az ügyfelek részéről is megfigyelhető, hogy a bírság beszedésének nehézsége okán, annak esetleges kilátásba helyezése sem jelent megfelelő visszatartó erőt. A tűzvédelmi bírság köztartozásként történő behajthatósága helyreállítaná annak megfelelő súlyát.

A 2. §-hoz

Az épített környezet alakításáról és védelméről szóló 1997. évi LXXVIII. törvény felhatalmazó rendelkezése építészeti-műszaki tervek tartalmi követelményeinek meghatározására ad felhatalmazást. A módosítással az építészeti-műszaki dokumentációk, azaz nemcsak tervek, de egyéb, a törvény 32. § (11) bekezdésében meghatározott dokumentumok, így a szakhatósághoz benyújtandó dokumentáció tartalmi követelményeinek meghatározására is lehetőség nyílik.

-----STARTING---POINT---VEGE---

A 3. §-hoz

A szakasz a törvény hatályba léptetéséről rendelkezik.