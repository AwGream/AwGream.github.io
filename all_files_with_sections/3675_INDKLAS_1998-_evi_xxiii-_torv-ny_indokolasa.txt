1998. évi XXIII. törvény indokolása

a fiatalkorú munkavállalók munkajogi védelmére vonatkozó szabályok kiterjesztéséről a fiatalkorúak munkavégzésre irányuló egyéb jogviszonyok keretében történő foglalkoztatására

-----STARTING---POINT---ALTALANOS--- 

A foglalkoztatás alsó korhatárával kapcsolatos alapvető szabályokat a Nemzetközi Munkaügyi Szervezet (ILO) 138. számú Egyezménye tartalmazza, amelynek megerősítési szándékát Magyarország már 1994-ben jelezte az ILO főigazgatója felé. Az Egyezmény rendelkezéseinek alapvetően megfelelt a korábban hatályos magyar munkajogi szabályozás is, és a Munka Törvénykönyvéről szóló 1992. évi XXII. törvény 72. § (4) bekezdésének 1997. július 1-jei módosításával - a munkaviszony tekintetében - az összhang teljessé vált (lásd az 1997. évi LI. törvény 8. §-át).

Az egyezmény azonban a fiatalkorú alkalmazására és foglalkoztatására vonatkozó munkajogi védelmet kiterjeszti a fiatalkorúaknak a munkaviszonyon kívüli, munkavégzésre irányuló egyéb jogviszonyok keretei között történő foglalkoztatására is. Erre nézve korábban volt szabályozás, így az ifjúságról szóló és azóta már hatályon kívül helyezett 1971. évi IV. törvény végrehajtásáról szóló 1043/1971. (X. 2.) Korm. határozat, valamint az e határozatot módosító 72/1988. (X. 1.) MT rendelet a fiatalkorúak védelmét a munkavégzésre irányuló egyéb jogviszonyok keretei között munkát végzők esetében is biztosította. Ezeket a rendelkezéseket azonban a 85/1997. (V. 28.) Korm. rendelet hatályon kívül helyezte. A fiatalkorúak munkavégzésével összefüggő védelmi igény azonban attól függetlenül fennáll, hogy munkavégzésükre munkaviszony, vagy munkavégzésre irányuló egyéb jogviszony keretei között kerül sor.

Mivel az ILO 138. számú Egyezménye általános jelleggel szól a foglalkoztatás alsó korhatáráról, indokolt a jelzett differenciálás jogszabályban történő megjelenítése. A szabályozásnak nemzetközi munkajogi jelentősége is van, ezért szükséges a törvényi szintű rendezés. Ez a szabályanyag ugyanakkor tárgyánál fogva nem helyezhető el a Munka Törvénykönyvében, hiszen e törvény a munkajogviszony keretei között történő munkavégzést szabályozza, továbbá nem illeszkedik a Polgári törvénykönyv szabályozásába sem. Ezért szükséges az önálló törvényi szabályozás.

A fiatalkorúak munkajogi védelmének kiterjesztéséről szóló törvény mielőbbi hatályba lépése érdekében a törvény a hatályba lépést 1998. június 1-ben állapítja meg, tekintettel az iskolai szünet kezdetére. A törvény hatálybalépésével egyidejűleg szükségessé vált a munkaügyi ellenőrzésről szóló 1997. évi LXXV. törvény olyan irányú módosítása, amelynek értelmében lehetőség van a foglalkoztatási jogviszonynak nem minősülő jogviszonyok tekintetében is a fiatalkorúak alkalmazására és foglalkoztatására vonatkozó védelmi szabályok ellenőrzésére.

-----STARTING---POINT---RESZLETES---

-----STARTING---POINT---VEGE---