2020. évi XLIV. törvény végső előterjesztői indokolása

a klímavédelemről

-----STARTING---POINT---ALTALANOS---

Az emberi tevékenység okozta klímaváltozás immár nem egy bizonytalan, távoli lehetőség, hanem egy olyan folyamat, amelynek okairól illetve állomásairól széles körű konszenzus alakult ki a nemzetközi tudományban; amelynek első, kétségbevonhatatlan jelei a napi tapasztalataink közé tartoznak, és amelynek negatív hatásai a tudományos prognózisok alapján az európai országok sorában Magyarországot kiemelten sújtják, veszélyeztetve a ma élő és az utánunk következő generációk életfeltételeit.

A hatályos alaptörvény alapvető alkotmányos jogként rögzíti az egészséges környezethez való jogot, és állami feladatokat határoz meg az egészséges környezet megóvásával, illetve a testi és lelki egészség biztosításával kapcsolatban. Mindezek alapján Magyarország mindenkori kormányának és az országgyűlési többséget alkotó képviselőcsoportoknak másra átháríthatatlan felelőssége és teendője az éghajlatváltozás káros következményeinek minimalizálása, valamint a kikerülhetetlen hatásokhoz történő alkalmazkodás ösztönzése és támogatása a társadalom, az állami intézményrendszer és a gazdaság minden területén.

Az ENSZ Éghajlatváltozási Kormányközi Testületének legutóbbi jelentése szerint alig tíz évünk maradt arra, hogy a felmelegedést még a visszafordíthatatlanság határa előtt megállítsuk. Nincs tehát idő a semmittevésre, és nem mutogathatunk másokra: Magyarország lakosságát, természeti örökségét és jövőjét nekünk kell megoltalmaznunk azonnali cselekvéssel; nemzeti, európai és globális együttműködéssel.

A fentiek fényében különösen visszatetsző, hogy a kormányzó többség az elmúlt tíz évben inkább hátráltatta, semmint segítette volna a klímavédelmi erőfeszítéseket. Jelen törvényjavaslat is a kormánypártok által alaposan módosított változatban kerül szavazásra az Országgyűlés elé.

Az előterjesztői szándék szerint a törvényjavaslat kihirdette volna a klímavészhelyzetet, és kötelezte volna a kormányt egy részletes klímavédelmi törvény kidolgozására és benyújtására, valamint a kapcsolódó végrehajtási rendeletek elfogadására.

Az eredeti törvényjavaslat a 2030-as célokat tekintve a kormánypártok által módosított, végszavazásra beterjesztett változatnál jóval ambiciózusabb számokat jelölt meg: az 1990-es szinthez képest legalább 55 százalékkal csökkentett üvegházgáz-kibocsátást, legalább 30 százalékkal csökkentett energiafelhasználást, valamint legalább 35 százalékos megújuló energia-hányadot.

Az eredeti törvényjavaslatnak a szükséges intézkedések körét rögzítő tizennégy pontja közül tíz elhagyásra került a kormánypártok által módosított, végszavazásra beterjesztett változatban. Így kimaradtak azok a bekezdések, amelyek előírnák a következő közpolitikai eszközök alkalmazását:

(1) a magyarországi lignit- és szénerőművek 2025-ig való bezárásának szabályozását, tekintettel a munkaerőpiaci és szociális szempontokra;

(2) a szélenergia hasznosítását korlátozó intézkedések eltörlését;

(3) a napelemek, napelemes rendszerek és hőszivattyúk áfájának a jelenlegi 27 százalékról a kedvezményes 5 százalékra csökkentését;

(4) a hazai lakásállomány komplex energetikai korszerűsítésével - állami támogatással - az energiahatékonyság növelésének programját;

(5) a Zöld Bank létrehozását;

(6) a Zöld Közbeszerzési Rendszer felállítását;

(7) a klímavédelem ügyét támogató módosításokat az adórendszer területén, egyebek közt a szénadó, valamint a kerozinra kivetett, a közúti közlekedésben használt szintű jövedéki adó bevezetését;

(8) a klímaigazságosság szempontjait érvényesítő társadalompolitikai programokat, amelyek a klímasemleges társadalmi és gazdasági működésre való átállás során kiemelten védik és támogatják a sérülékeny társadalmi csoportokat;

(9) a klímaalkalmazkodás komplex programját, kiemelten kezelve a mezőgazdaság, az élelmiszerbiztonság, a vízgazdálkodás, a településpolitika, a lakhatás, a kritikus infrastruktúrák és a közegészségügy kérdéseit;

(10) a klímavédelem ágazatközi feladataival is megbízott környezet- és természetvédelmi illetve vízgazdálkodási minisztérium korábbi hatásköreinek és önállóságának, a környezet- és természetvédelmi hatóságok jogköreinek, valamint a jövő nemzedékek országgyűlési biztosának önállóságának és hatáskörének helyreállítását annak érdekében, hogy az államigazgatásban egyre gyakrabban megjelenő klímagyilkos üzleti- és magánérdekekkel szemben hatékonyan képviselhessék a társadalmi érdekeket.

A kormánypárti módosításokkal egyebek között bekerült a törvényjavaslat szövegébe az atomenergia-felhasználás karbonsemlegességéről szóló, tényellentétes állítás, amely határozottan szemben áll nemcsak a tényekkel, hanem az előterjesztő szándékával is.

A módosításokkal megjelent továbbá a „teremtett világ” kifejezés, amely nemcsak az előterjesztő meggyőződését, hanem a hatályos alaptörvény is sérti, mely szerint „Tudományos igazság kérdésében az állam nem jogosult dönteni”.

A törvényjavaslat kormánypártok által módosított, végszavazásra beterjesztett változata nem tükrözi a törvényjavaslat eredeti célját és az előterjesztő szándékait, de ezzel együtt is fontos lépést jelent egy valóban felelős, a fenntarthatóságot és a társadalmi igazságosságot szem előtt tartó klímapolitika kialakítása felé.

-----STARTING---POINT---RESZLETES---

-----STARTING---POINT---VEGE---