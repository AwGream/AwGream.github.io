2005. évi LXXXIX. törvény indokolása

a kulturális örökség védelméről szóló 2001. évi LXIV. törvény módosításáról

-----STARTING---POINT---ALTALANOS--- 

A kulturális örökség - mint a fenntartható fejlődés irányába mutató fejlesztések alapjaként rendelkezésre álló erőforrás - felértékelődése a kulturális örökség védelméről szóló 2001. évi LXIV. törvény (a továbbiakban: Kötv.) megalkotása óta eltelt néhány év alatt tovább erősödött.

Különös időszerűséget ad az ehhez a jelenséghez való erőteljesebb igazodás szándékának Magyarország időközben bekövetkezett teljes jogú csatlakozása az Európai Unióhoz.

A kulturális örökségvédelem egységes szabályozása és az egységes örökségvédelmi hatóság kialakítása biztosítéka a hatékony örökségvédelemnek. Az elmúlt évek jogalkalmazási tapasztalatai alapján azonban szükségessé vált a törvényi szabályok megváltoztatása a korábban kialakított koncepció mentén.

A változtatások egyik fő mozgatórugója a beruházások, fejlesztések elmúlt években tapasztalható ugrásszerű megnövekedése, különös tekintettel az autópálya építésekre. Ezen a területen szükséges volt kialakítani olyan új megoldásokat, amelyek nem akadályozzák a fejlesztéseket, ugyanakkor biztosítják a kulturális örökség megfelelő védelmét. Ennek az összhangnak a megteremtése feltétlenül indokolttá tette a változtatásokat.

Mind a műemléki, mind a régészeti örökség - mint pótolhatatlan nemzeti értékek - védelme elsőrendű közérdek, és olyan jogi szabályozást kíván, amely hosszú távra biztosítja az értékvédelem szempontjait szem előtt tartó, megfelelő törvényi előírásokat, ugyanakkor megfelel a fentiekben vázolt, újonnan jelentkező feladatoknak is.

A módosítás az örökségvédelmi hatóság feladatainak az integrált örökségvédelemmel jobban szinkronizáló meghatározásával kívánja még hatékonyabbá tenni a kulturális örökség védelmét úgy, hogy a hatósági munka mellett nagyobb súlyt helyez a Kulturális Örökségvédelmi Hivatalnak az örökségvédelmi hatósági feladatait megalapozó tudományos munkájára, illetve arra a tevékenységére, amelynek keretében a hatósági eszközökön kívüli - pro-aktív - megoldásokkal segíti a kulturális örökség védelmét.

A Kötv. melléklete időnként technikai korrekcióra szorul, ennek megfelelően a módosítás kapcsán elvégzett revíziót tükrözi a melléklet. Felmerült korábban a melléklet tartalmi módosítása, erre azonban csak a szükséges társadalmi konszenzus mellett kerülhet sor a jövőben.

Az örökségvédelmi hatósági munka során több a gyakorlat által kiérlelt módosítás került a törvénybe, ezzel is segíteni kívánjuk a gördülékenyebb örökségvédelmet. Ennek keretében került sor néhány a Kötv.-hez kapcsolódó törvény módosítására.

-----STARTING---POINT---RESZLETES---

Az 1. §-hoz

A törvény 1. §-a a Kötv. 2. § b) pontjának módosításával teremti meg a fokozottabb összhangot a Kötv. és a közokiratokról, a közlevéltárakról és a magánlevéltári anyag védelméről szóló 1995. évi LXVI. törvény viszonylatában, figyelemmel a törvény egyéb rendelkezéseire is.

A 2. §-hoz

A nemzetközi elkötelezettséget jelentő világörökségi együttműködés növekvő súlya, a kulturális örökség egészére gyakorolt vezető és példát-teremtő szerepének felerősödése indokolja a világörökségi listára felvett helyszínekkel kapcsolatos rendelkezéseknek elvi, deklaratív jelleggel történő megjelenítését a Kötv-ben. Ennek kapcsán azonban ki kell emelni, hogy a világörökségi listára felvett helyszínek a törvényben nem önálló védettségi kategóriaként jelennek meg. A világörökségi listára felvételnek ugyanis feltétele (a hazánk által is ratifikált nemzetközi szerződés szerint) az adott országon belüli - örökségvédelmi vagy természeti - jogi védelem, ekként nem a listára vétel keletkezteti a jogi védelmet.

A világörökségi helyszínek fenntartása-kezelése ugyanakkor kiemelkedő kötelezettségeket is jelent, amelyek hatékony teljesítésének a nemzetközi gyakorlatban nemcsak hogy bevált, de megkövetelt eszköze a világörökség részeként elismert helyszínre vonatkozó kezelési terv, illetve az abban foglaltak folyamatos érvényesítése, a kezelő szervezet útján.

A törvénymódosításnak hasonlóan hiánypótló eleme a nemzeti (történeti) emlékhelyeknek, mint eddig megoldatlan helyzetű örökségi kategóriának a megjelenítése. A törvény lehetőséget nyújt a nemzeti (történeti) emlékhely - mint nem anyagiasult (történeti, művészeti, stb.) kulturális értéket, örökséget adott helyszínhez rögzítő fizikailag meghatározott helyszín - szélesebb körben való elismerhetőségének. A törvényben megteremtett lehetőség sajátos és egyedi eseteként a szabályozás különleges státuszt irányoz elő a csak igen kivételes, az egész nemzet sorsa alakulásának fordulópontjaival kapcsolatos, identitásával összefüggő, illetve kegyeleti szempontból meghatározó, és ezért külön jogszabályban Nemzeti Emlékhellyé nyilvánított helyszíneknek. A törvény e vonatkozásban összhangban van hazánk eddigi egyetlen nemzeti emlékhelyére, a Millenniumi Emlékműre és a Hősök Emlékkövére vonatkozó jogi szabályozással. [2001. évi LXIII. tv. 4. § (2) bek.]

A 3. §-hoz

A törvény 3. §-a - igazodva a Kötv. módosításának egyik legfontosabb indokához - az egyéb változtatásokra is tekintettel pontosítja, illetve egészíti ki a Kötv. alkalmazásában értelmezendő rendelkezések körét.

Mindazonáltal az örökségvédelem sajátos fogalmai közül csak azok szerepelnek e definíciógyűjteményben, amelyeket e törvényben való alkalmazásuk tesz indokolttá. Egyes fogalmak ezért - így elsősorban a műemlékvédelem sajátos tárgyai körében -, amelyeknél a rájuk vonatkozó szabályozási részben egyértelmű használatukra volt lehetőség, az ismétlések elkerülése céljából nem szerepelnek ebben az értelmezéseket tartalmazó szakaszban.

A 4. §-hoz

A régészeti lelőhelyek megóvása napjainkban további, újabb feladatokat jelent, a lelőhelyek feltárása, a feltárt leletek kezelése, bemutatása, az eredmények tudományos közzététele mellett - melyeket az e célra létrehozott intézményrendszer (meghatározóan a múzeumok) lát el tradicionálisan a XIX. század óta, - ezért szükséges a régészeti örökségvédelem célját teljes körűen, törvényi szinten megfogalmazni.

Ezen új tevékenységi kör egy jelentős részét a feltáró intézményektől elkülönült hatóság/hivatal végzi a paragrafusban részletezett feladatok ellátásával, beleértve a feltárt, műemlékké nem váló régészeti emlékek megóvásának módozatait is, jelentős figyelmet fordítva a régészeti örökség megjelenítésének a fejlesztések tervezési fázisaiban is.

Az 5. §-hoz

A törvény 5. §-a - a jelenlegi szabályozás kiegészítéseként - a Kötv. 86. §-ával összhangban rögzíti a régészeti védetté nyilvánítás esetén is az állam elővásárlási jogára vonatkozó kitételt.

A 6-10. §-hoz

A törvény azt kívánja pontosítani és megerősíteni, hogy a régészeti örökség eredeti állapotában való megőrzése kívánatos, ezért indokolt a beruházásokkal, fejlesztésekkel - ide értve az ásványi vagyon kitermelését is - érintett régészeti lelőhelyek elkerülése. A mindennapi élet, a fenntartható fejlődés azonban igen gyakran teremt olyan helyzetet, hogy egy fejlesztéssel nem lehet elkerülni a régészeti lelőhelyet (vagyis el kell végezni a megelőző feltárást a tudományos ismeretek megszerzésére), ilyenkor a feltárás költségei változatlanul a beruházót terhelik.

Rendkívül fontos örökségvédelmi és nemzetgazdasági érdek fűződik azonban ahhoz, hogy a különféle fejlesztések és beruházások során a szükséges és szakmailag is indokolt mértékű beavatkozásra az eddigieknél jobban átláthatóbb és tervezhetőbb módon kerüljön sor. Ezért a törvény az érintettek számára is megnyugtató módon igyekszik összhangot teremteni a kulturális örökségvédelmi és a nemzetgazdasági szempontok között.

A törvény összefoglalja a próbafeltárás lehetséges céljait, a jelenlegi szabályozást viszont kiegészíti azzal, hogy a próbafeltárás egyik alapfeladataként a megelőző feltárás mértékének meghatározása került megjelölésre.

A nagyobb felületű, részben elfedett, vagy más okból nem teljesen ismert lelőhelyeknél hangsúlyos körülményként jelentkezik, hogy mind a beruházó, mind a feltáró intézmény pontosabb előrejelzést kapjon arról, hogy a lelőhely milyen fedettségű, rétegzettségű, a régészeti jelenségek milyen mélyen, illetve mennyire sűrűn helyezkednek el.

A törvény értelmében a próbafeltárás kötelezően a megelőző feltárás előtt elvégzendő munkafázissá válik, s az így kapott több információ eredményei alapján még eldönthető, hogy a beruházó valóban meg kívánja-e valósítani az adott területen a tervezett beruházást, számolva ezáltal a további megelőző feltárás magas költség és időigényével. Nem szorul magyarázatra, hogy a próbafeltárásnak köszönhetően a teljes beruházás mind időben, mind anyagiakban tervezhetőbbé, kiszámíthatóbbá válik. A kogens rendelkezéstől azonban a Hivatal diszkrecionális jogkörében eltérhet, hiszen ha teljesen ismert a feltárandó lelőhely régészeti fedettsége (pl. a lelőhely közvetlen környezetében már volt feltárás, illetve más írásos, képi, térképi, műszeres dokumentáció alapján) akkor nincs szükség próbafeltárásra, elvégezhető a megelőző feltárás.

A törvényben lényeges változás a korábbiakhoz képest a régészeti megfigyelés intézménye. A régészeti megfigyelés már a régészeti érintettség mértékének meghatározását követő lehetőség (szintén a megelőző feltárás keretei között), melyet a Hivatal külön jogszabályban meghatározott esetekben írhat elő. Jellemzően ilyen intézkedésre - a régészeti érintettség mértékének meghatározását követően - akkor kerülhet majd sor, ha a rendelkezésre álló adatok alapján feltételezhető, hogy az adott régészeti lelőhelyen a régészeti örökség elemei különböző okok miatt részlegesen, kevéssé vagy egyáltalán nem fordulnak elő. Ezen esetekben a régész a terepen figyelemmel kíséri a munkálatokat, és elvégzi a szükséges régészeti szakfeladatokat, az esetlegesen észlelhető régészeti jelenségek dokumentálását, ezáltal a beruházás régészeti tevékenységre fordítandó összege, illetve a régészeti beavatkozás ideje szintén számottevően csökkenthető.

Szintén új elemként kerül bevezetésre a feltárások önkéntes finanszírozásának módja, ami a régészeti lelőhelyen kívüli földmunka esetén a megelőző feltárásra vonatkozó szerződéskötés [Kötv. 22. § (3) bek.] szerinti önkéntesen vállalt lehetőség. A változtatásnak az a célja, hogy kiküszöbölhesse az esetleges mentő feltárás okozta késedelmeket. Ez a rendelkezés különösen az ország számára kiemelkedő jelentőséggel bíró infrastrukturális beruházások (pl. autópálya-beruházások) esetén jelenthet előnyt, mivel itt valószínűsíthető leginkább a mentő feltárások olyan nagyarányú mértéke, ami a beruházás nem kívánatos elhúzódását eredményezheti.

A régészeti örökség feltárt emlékei közül bizonyos elemek a régészeti ásatás során feltárásra kerülnek, a feltárás után megőrzendő nyomuk nem marad. Más esetekben maradandó anyagból épített emlékek kerülnek feltárásra.

Ezek esetében mindig szakmailag megalapozott döntést kell hozni a feltárt emlékek további sorsáról. (pl. a visszatemetésük, elfedésük, kiemelésük módjáról, a ráépíthetőség, konzerválás, bemutatás lehetőségéről, illetve végső esetben az elbontásukról) A Kötv. kiegészítése [27. § (3) bekezdés.] a feltárási folyamat ezen elemét fogalmazza meg, mely eddig ilyen módon nem került nevesítésre.

A 11. §-hoz

Az ideiglenes védelem a veszélyhelyzetbe került örökségi elemek megóvásának egyik leghatásosabb, mással nem helyettesíthető eszköze. Mivel az intézmény természeténél fogva csaknem minden esetben vitatott helyzetben kerül sor ennek az eszköznek az alkalmazására, a korábbi alkalmazási tapasztalatok alapján szükségesnek bizonyult a jogintézmény tartalmának egyértelmű meghatározása, egyszerre szolgálva ezáltal az örökségi értékek védelmét, és növelve a jogbiztonságot. A törvény ugyanakkor világossá teszi, hogy az ideiglenes védelem fennállása csak a szóban forgó műemléki érték állagának megőrzését, illetve az állagromlás megelőzését szolgáló munkálatok (azaz legfeljebb a legsürgősebb állagvédelmi és szerkezet-helyreállítási munkák) elvégzésére kötelezheti a tulajdonost, az ideiglenes védelem nem teszi lehetővé a hatóság számára a teljes körű helyreállítás kikényszerítését.

A 12. §-hoz

A törvény lehetővé teszi, hogy nagy területű, és/vagy számos rész-elemből összetett, illetve csak egyes részeiben kiemelkedő jelentőségű műemléki érték esetében egyfajta pontosan meghatározott „rész-védelem”-mel lehessen élni, amely esetekben az adott ingatlan többi része - hacsak a védetté nyilvánító rendelet eltérően nem rendelkezik - e védett rész műemléki környezeteként kezelendő. Ez a kiegészítés azonban értelemszerűen nem változtat azon a körülményen, hogy ha az ingatlan egésze védett, akkor a műemléki védelem kiterjed annak minden elemére, alkotórészére és tartozékára is.

A 13-16. §-hoz

A törvény több ponton módosítja a műemlékvédelem sajátos tárgyaira vonatkozó előírásokat is, mely alatt egyrészt az építményekhez hasonló „egyedi” védelem alá kerülő történeti kerteket, a temetőket/temetkezési helyeket érti, másrészt ide tartoznak a műemléki terület mint gyűjtőfogalom alatt szereplő nem „egyedileg” védett értékek, úgymint a történeti tájak, a műemléki jelentőségű területek, a műemléki környezetek.

A műemléki értékek egyik kevéssé ismert területén - a történeti kertekre vonatkozóan - pontosítja a hatályos szabályozást az egyértelmű alkalmazhatóság érdekében. A történeti kertek belső adottságaiból (mint például: élő alkotóelemek, nagy kiterjedés, változatos funkcionális részek), valamint sorsukból fakadó sajátosságaiból következő tényezők szabályozása az eredményes megóvásuk záloga.

A törvény kiegészített szabályozási tartalommal - amely a meglévő normaszövegnél jobban igazodik az 1999. évi XLIII. törvény fogalomhasználatához is - a temetők műemléki értékeinek teljességére (így a temető egyéb építményeire, tartozékaira, illetve elemeire) vonatkozóan rögzíti a védelem lehetőségét.

A Kötv. a műemléki jelentőségű területek kapcsán gyakorlatilag annak meghatározását tartalmazta. A törvény - annak kiegészítéseként - ugyanakkor megteremti az általános közérdekből megvalósuló értékvédelem és a helyi szabályozás összhangba hozásának lehetőségét, illetve hatékony eszközét.

A területi védelem világszerte erősödő tendenciáit figyelembe véve, a fenntartható és integrált szemléletű, az értékvédelemmel összhangba hozott fejlesztés alapjainak - hiányt pótló - kodifikálása elengedhetetlenül szükséges. Ez a megközelítés vonatkozik a „műemlékvédelem sajátos tárgyai”-ként felsorolt védelmi kategóriákra. (Kötv. 40/A. §).

A 17. §-hoz

A törvényben jelentős, koncepcionális fontosságú pontosításként ez a rendelkezés ad alapot az örökségi értékek integritásának megóvására, illetve visszaállítására.

A 18. §-hoz

A műemlék-átruházás esetén a gyakorlati tapasztalatok alapján megfogalmazott kiegészítés a jogbiztonságot és az egymásra épülő intézkedések ellentmondásmentes illeszkedését szolgálja.

A 19. §-hoz

A műemlék részleges bontására, illetve műemlék ingatlanon történő telekalakításra vonatkozó módosítások a Kötv. végrehajtása során szerzett tapasztalatok alapján indokolt pontosítások. Bevezetésük egyszerre szolgálja a valódi értékek védelmét, azok kibontakoztatását, valamint növeli a jogbiztonságot, mivel csökkenti az eltérő jogszabály-értelmezés lehetőségét. Ez a szabályozás a védelem hatásosságát nem gyengíti, ugyanakkor gyakorlati szempontból az a jelentősége, hogy a védett ingatlan, illetve építmény értékeihez bizonyítottan nem tartozó elemek, részek eltávolítását nem kell a védelem (e részekre vonatkozó hatályának) megszüntetését kezdeményező eljárásnak megelőznie.

A 20. §-hoz

A törvény egyértelműsíti, hogy a Kötv. a kulturális javak védetté nyilvánítására és kivitelére vonatkozó szabályokat fogalmazza meg, míg a Kötv. 46/A. §-a szerinti tevékenységekre külön jogszabályi rendelkezések az irányadóak.

A 21-24. §-hoz

A műkereskedelmi piacon érintettek részéről fogalmazódott meg az az igény, hogy azon műtárgyak (újra)kivitelét, amelyeket csak a közelmúltban hoztak be az országba, ne lehessen megtiltani.

Mivel a rövidebb idő óta Magyarországon lévő és magyar vonatkozással nem rendelkező műtárgyak általában még nem képezik a magyar kulturális örökség részét, így az örökségvédelem érdekei sem sérülnek.

Védetté nyilvánított gyűjtemény vagy tárgyegyüttes esetében előfordulhat, hogy a tulajdonos a tárgyak egy részét elszállítja. Eddig ez bejelentési kötelezettséget vont maga után. Összetartozó tárgyak, vagyis a gyűjtemény illetve a tárgyegyüttes egységének ilyen formán történő megbontása azonban ellentétes az örökségvédelem érdekeivel, de magával a gyűjtemény és a tárgyegyüttes fogalmával is. A törvény ezért az őrzési hely 90 napot meghaladó megváltoztatását a Hivatal engedélyéhez köti.

A törvény a Kötv. 52. § (3) bekezdésének pontosításán túlmenően a tulajdonos és a műkereskedő kötelezettségévé teszi kereskedelmi forgalomban történő értékesítés során a Kötv. szerinti bejelentést, biztosítva ezzel védetté nyilvánított kulturális javak esetén a Hivatal információszerzésének hatékonyabb lehetőségét.

A törvény erejénél fogva védett (azaz közgyűjteményi) és a védetté nyilvánított műtárgyak esetében feltétlenül indokolt, hogy az ideiglenes kiviteli engedély továbbra is csak a biztosítás időtartamára legyen kiadható, a nem védett tárgyak esetében ez azonban esetenként mérlegelendő. Ez utóbbinak gyakori példája a hosszabb-rövidebb időre (pl. diplomáciai szolgálatra, vendégszereplésre vagy oktatási céllal és tanulmányok folytatására) kiutazó személyek esete, akik a kulturális javak körébe tarozó, de nem védett személyes tárgyaikat kívánják magukkal vinni. Ilyenkor nem szükséges a biztosítást megkövetelni. A biztosítási szerződés kötelezővé tétele nem minden esetben indokolt, hiszen nincs összhangban az EU tagállamai által kimunkált új biztosítási módok bevezetésével. Az EU tagállamaiban a kulturális javak mind több ember számára történő elérhetése céljából akár a kereskedelmi biztosítás megszüntetését is tervezik, a francia és a holland múzeumok saját műtárgyaikat is biztosítás nélkül kölcsönzik már, az állami kezességvállalás (kiállítási garancia) az újonnan bevett gyakorlat. Az UNESCO által a tagállamok számára modellként közreadott kiviteli engedélyezési dokumentum sem tartalmaz biztosításra vonatkozó rubrikát, a biztosítást kifejezetten nem tekintik a kiviteli engedélyezés releváns részének.

A módosítás az ügyfelek számára a kiviteli engedélyezési eljárásban jelentős egyszerűsítést és költségmegtakarítást eredményez.

A 25-27. §-hoz

A Kötv. III. részének jelenleg hatályos 62-64. §-ai az örökségvédelmi hatóság feladatait sorolják fel. E rendelkezések azonban nem tartalmazzák teljes körűen az a KÖH feladatait, a hangsúly a hatósági tevékenységen van. A KÖH hatósági intézkedései azonban olyan speciális tudományos, kutatói szakértelmet igényelnek, amelyek nélkül a hatósági munka elképzelhetetlen, ugyanakkor a hatékony örökségvédelemben a hatósági munka mellett legalább akkora súllyal kell megjelenniük a KÖH „szolgáltatásszerű” feladatainak.

Az építésügyi igazgatás területén a KÖH az építésügyi hatósági feladatokat látja el a törvényben meghatározott körben, ezekben az esetekben építési hatósági engedélyeket ad. Ettől szükségesnek látszik markánsabban is megkülönböztetni a KÖH, mint örökségvédelmi hatóság önálló hatósági engedélyezési jogkörét.

A törvény ezért a KÖH feladatkörét a 25-27. §-ban átfogóan újrafogalmazza s a hatályos szabályozáshoz képest, pontosabban és részletesebben határozza meg.

A törvény 26. §-ának (1) bekezdése a Kötv. 63. §-a új (2) bekezdésének b) pontja szerint az örökségvédelmi hatóság engedélyéhez köti a tereprendezési munkákat, tekintettel arra, hogy ez a tevékenység megfelelő kontroll nélkül esetenként komolyan veszélyezteti a régészeti lelőhelyeket.

A törvénynek a Kötv. 63. § (4) bekezdését módosító 26. § (2) bekezdése a szakhatósági jogkört kiterjeszti a régészeti védőövezetekre, hiszen ezeken a területeken fokozottan lehet számítani a régészeti örökség előkerülésével.

A Kötv. 63. § (5)-(6) bekezdése tartalmazza azokat az örökségvédelmi feladatokat, amelyek a KÖH hatósági munkájához kapcsolódnak, de nem hatósági jellegű feladatok.

Az örökségvédelmi felügyelet, ahogy azt a törvény 3. §-ával módosítani javasolt Kötv. 7. § 12. pontjában levő fogalom is mutatja, nem hatósági értelemben vett felügyeleti tevékenység, hanem a kulturális örökség értékeinek megóvása szempontjából döntő fontossággal bíró megelőző, feltáró (szervező, segítséget nyújtó, ún. pro-aktív) tevékenységet jelenti.

A hatékony örökségvédelmet egyedül megalapozni képes tudományos tevékenységet a kulturális örökség három fő területén eltérő intézményi bázis szolgálja. Ezt tükrözi a Kötv. 63. §-ának új (6) bekezdése. A rendelkezés elsősorban a műemlékvédelemmel kapcsolatos feladatokat határozza meg, mivel a régészeti örökségnek, illetve az ingó kulturális javakkal kapcsolatos tudományos tevékenységnek hagyományos intézményi hátterét továbbra is elsősorban a múzeumi intézményrendszer biztosítja.

A törvény 27. §-ával módosított Kötv. 64. §-a elsősorban pontosításokat tartalmaz, így pl. a Kötv. hatályos 64. § a) pontjában szereplő restituciós feladatokat jelenleg a  Kulturális Javak Visszaszolgáltatásának Bizottsága látja el. Erre figyelemmel az a) pontot pontosítani szükséges, hogy a nem a Bizottság feladatkörébe tartozó visszaszolgáltatási ügyekben (jelenleg: a kulturális javak jogtalan behozatalának, kivitelének és tulajdona jogtalan átruházásának megakadályozását és megelőzését szolgáló eszközökről szóló, az Egyesült Nemzetek Nevelésügyi, Tudományos és Kulturális Szervezetének Közgyűlése által Párizsban, az 1970. évi november hó 14. napján elfogadott Egyezmény kihirdetéséről szóló 1979. évi 2. törvényerejű rendelet, a lopott vagy jogellenesen külföldre vitt kulturális javak nemzetközi visszaadásáról szóló, Rómában, 1995. év június hó 24. napján aláírt UNIDROIT Egyezmény kihirdetéséről szóló 2001. évi XXVIII. törvény és a jogellenesen kivitt kulturális javak visszaszolgáltatásáról szóló 2001. évi LXXX. törvény) a Hivatalnak el kell járnia.

A bekezdés e) pontja pedig a természetvédelmi őrszolgálat és a Hivatal együttműködésére vonatkozik, hiszen a régészeti lelőhelyek fizikai veszélyeztetettsége nem csökken, ezért módot kellett találni a lelőhelyvédelem erősítésére. A természetvédelemmel  való együttműködés során lehetőség nyílik arra, hogy a természetvédelmi őrök a régészeti lelőhelyekre is figyelemmel legyenek, és egyrészt a lelőhelyek állapotát negatívan befolyásoló tényezőkről tájékoztatást adjanak a Hivatal munkatársai részére annak érdekében, hogy megtehessék a szükséges intézkedéseket, másrészt a külön törvényben biztosított természetvédelmi őri intézkedési jogosultságok keretében haladéktalanul intézkedhessenek minden olyan esetben, amikor azt a károsítás megelőzése vagy megakadályozása szükségessé teszi. A régészeti örökség védelmével kapcsolatos feladatok ellátása többlettevékenységet jelent a Természetvédelmi Őrszolgálat számára, ezért az többletköltséget is igényel, de csak maximum 50%-át annak a költségnek, amit az önálló örökségvédelmi őrszolgálat működtetése igényelne. Emellett jelentős többletköltséggel járna egy új őrszolgálat megszervezése is. Mindezekért a már működő szervezet szükséges mértékű továbbfejlesztése, megerősítése a gazdaságos és hatékony megoldás. A többletköltség igény a végrehajtási rendeletekkel szabályozott feladatellátás és együttműködés részleteitől függ.

A 28. §-hoz

A törvénynek a Kötv. 65. §-ának (1) bekezdését módosító rendelkezése megszünteti az előzetes nyilatkozat alkalmazási eseteinek felesleges felsorolását, egyúttal világossá teszi, hogy a hatósági engedélyezési eljárástól független alkalmazás fel sem merülhet.

A 29. §-hoz

A törvény a Kötv. hatósági kötelezésekre vonatkozó 67. §-a (1)-(4) bekezdésének módosítását tartalmazza. A hatályos rendelkezések alkalmazását nemcsak a pontatlan fogalmazás, hanem néhány hiányosság is nehezítette. A hatályos rendelkezések nem adnak lehetőséget a Hivatalnak arra, hogy az örökségvédelmi szabályoktól eltérően illetve engedély nélkül folyó munkálatokat leállítsa. Azt sem teszi lehetővé a hatályos szabályozás, hogy a Hivatal a szabálytalan munkálatokat észlelve mérlegeljen, csak az eredeti állapot visszaállítását lehetett elrendelni, illetve az alapügyben engedélyt kiadó hatóság bevonásával volt mód az örökséget veszélyeztető munkálatok leállítására.

Lényeges új eleme a szabályozásnak, hogy a nem teljesített kötelezettség következményeként megjelenik az örökségvédelmi bírság is.

A 30. §-hoz

A törvénynek a Kötv. 71. §-ára vonatkozó módosítása összefügg a törvény 42. § o) pontjában szereplő módosítással. Az örökségvédelmi nyilvántartások vezetése területi rendszerben nem megoldható, centralizálása elengedhetetlen.

A Kötv. 71. §-ának hatályos f) pontja a muzeális intézmények működési engedélyeinek nyilvántartására vonatkozik. Ezeket a működési engedélyeket azonban nem a Hivatal, hanem az NKÖM adja ki, ezért erről nyilvántartást a minisztériumban kell vezetni. E rendelkezés helyett viszont az f) pontban egy, az európai uniós tagállami kötelezettségből adódó új nyilvántartási kötelezettség jelenik meg a törvényben. E rendelkezés összhangban van a Hivatalnak a Kötv. 64. § b) pontjában meghatározott feladatával.

A 31. §-hoz

A Kötv. 72. §-a új (3) bekezdését a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 80. §-a rendelkezése tette szükségessé.

A régészeti lelőhelyek nyilvántartásának vezetése csaknem mindig nagy, gyakran ismeretlen számú ügyfél értesítését teszi szükségessé. Ilyen esetben a határozat hagyományos közlése megvalósíthatatlan, ezért a Ket. 80. § (1) bekezdésében adott felhatalmazással kénytelen élni a törvény.

A 32. §-hoz

A hatályos Kötv. 74. §-ának kiegészítése egyértelművé teszi, hogy az ingatlan-nyilvántartási bejegyzések elhúzódása, a körülöttük folytatható viták nem akadályozzák a műemlékvédelemhez és a régészethez fűződő társadalmi érdekek érvényesülését. Az örökségvédelem valamennyi résztvevője számára nagy segítséget jelent az egyértelmű tájékozódásban és jogalkalmazásban.

A 33. §-hoz

A törvény a Ket. új szabályaira tekintettel módosítja a Kötv. 75. § (1) és (3) bekezdéseit. A Ket. által meghatározott körben indokolt az egyes ügyintézési határidők esetében eltérni az általános szabályoktól, mivel a kulturális örökség elemei szerteágazó összefüggéseinek feltárása - akár az ügyfelek körének lehatárolását, akár a döntések előkészítést tekintjük - az átlagosnál időigényesebb.

A Kötv. 75. § (2) bekezdésének módosítását az tette szükségessé, hogy a Hivatal „regionális” szervezeti egységei megnevezés önálló államigazgatási szervre utal, ugyanakkor a KÖH regionális irodái nem államigazgatási szervek, hanem hivatali osztályok. Az is problémát jelent, hogy a regionális irodák rendszere a hazánkban jelenleg működő statisztikai-tervezési régiók beosztásától eltérő, mert kijelölésük a műemlékek és régészeti lelőhelyek fizikai elhelyezkedésének és koncentrációjának alapján, a hatósági eljárás minél nagyobb hatékonyságára figyelemmel került meghatározásra.

A 34. §-hoz

A Kötv. 77. § (1) bekezdésének jelenlegi megengedő jellegű rendelkezése helyett örökségvédelmi szempontból annak kimondása látszik szükségesnek, hogy régészeti park és régészeti bemutatóhely tényleges régészeti emlék megléte nélkül nem létesíthető.

A 35. §-hoz

A Kötv. jelenleg hatályos szövege csupán az örökségvédelemre fordított pénzeszközök felhasználásáról szólt, ezért vált szükségessé ennek az új, a forrásokkal foglalkozó 80/A. §-nak a beillesztése. Tartalmában, részletes megelőző elemzés alapján - az EU trendeket is figyelembe véve - szerepelnek azok a közvetlen, illetve közvetett finanszírozási források, amelyek lehetőséget nyújthatnak az értékvédelmi céllal életbe léptetett (tulajdoni) korlátozások, illetve az értékeknek a közösség javára (is) történő megőrzését, bemutatását szolgáló tevékenységekből származó többlet-terhek valamilyen mértékű kompenzálására. Az említett paragrafus csak felsorolás szintjén említi a legfontosabb pénzügyi eszközöket, hiszen mind az állami költségvetésből elkülönített keret, mind pedig az önkormányzatok örökségvédelmi célokra fordított pénzeszközei közvetetten a kulturális örökségvédelem pénzeszközei is egyben.

A 36. §-hoz

A Kötv. 81. §-ának módosítása e törvény által meghatározott, a módosítással pontosított feladatok költség-fedezeti vonzatának biztosítását szolgálja, ilyen értelemben nem jelent újdonságot, csupán realizálja a jelenleg is fennálló helyzettel kapcsolatos szabályozási szükségletet.

A 37. §-hoz

Az örökségvédelmi bírság jogintézménye a Kötv. megalkotása óta eltelt idő alatt hatékony, sokszor visszatartó hatású eszköznek bizonyult. A Kötv. 82. §-ának kiegészítésre mégis szükség mutatkozik: a kulturális örökség elemei rendkívül sérülékenyek, ugyanakkor pótolhatatlanok lévén nyilvánvalóan kárt okoz bennük az is, aki passzív magatartásával - akár kötelezettségei elhanyagolásával - őket veszélyezteti. Szükségesnek látszott ugyanakkor -a jogalkalmazási zavar kiküszöbölése végett- elhatárolni az intézményt az Étv. alapján kiszabható építésügyi bírságok körétől.

A 38. §-hoz

A törvény egyrészt a Kötv. 86. §-ának szövegpontosítását tartalmazza, másrészt egy helyen tárgyalja az elővásárlásra vonatozó rendelkezéseket. A Kötv-nek a törvény szerinti 86. §-a (4) bekezdésének szövege gyakorlatilag megegyezik a Kötv. átmeneti rendelkezései között szereplő 92. § szövegével, amely szintén az elővásárlási jogra vonatkozó szabályokat tartalmazza. A 92. §-t a törvény 45. §-ának f) pontja hatályon kívül helyezi.

A 39. §-hoz

A törvény felhatalmazásokat kibővítő, illetve módosító rendelkezései olyan, a törvényi szintnél mélyebbre nyúló, elengedhetetlenül szükséges szabályozásokra vonatkoznak, amelyek:

- a kormányrendelet szintjén az örökségvédelemnek és más nagyobb szabályozási területeken (pl. esélyegyenlőség) az összhangját hivatottak biztosítani,

- miniszteri rendelet szinten a korszerű, az energiaforrásokkal takarékosan bánó, a hosszú távra szóló fenntartható használat, a „menedzsment” értelmében vett kezelés szabályainak, eljárási rendjének meghatározása - különös tekintettel a nagykiterjedésű, területi védelem alatt álló „sajátos tárgyak”-ra, valamint a világörökségi területek kezelési tervére.

A 40. §-hoz (melléklethez)

A kizárólagosan állami tulajdonban tartandó műemlékek listája a szükséges technikai jellegű pontosításokat tartalmazza.

-----STARTING---POINT---VEGE---

A 41. §-hoz

A hatálybalépésnél figyelembe vettük az új szabályok alkalmazásához szükséges időt, a törvény 41. § (2) bekezdésében foglaltak a Ket. hatálybalépésével egyidejűleg lépnek hatályba.

A 42. §-hoz

A törvény 42. §-ában alapvetően a szöveget pontosító rendelkezések vannak.

A módosítások egy része a „védett” és a „védetté nyilvánított” javak fogalom módosítását tartalmazza, ezáltal egyértelművé téve, hogy a közgyűjteményekben levő, ezért a törvény alapján védettnek minősülő javakra bizonyos rendelkezések nem vonatkoznak.

Az f) pontban levő módosítás célja, hogy bizonyos kisebb léptékű régészeti beavatkozások, feltárás-fajták, melyek esetében nincs szükség a komplex szakmai és hatósági eljárásra, ne az általános engedélyezési eljárás útján, hanem speciális szakmai feltételek meghatározásával más módon kerüljenek elbírálásra. Ezeknek a szakmai kritériumoknak a meghatározása nem törvényi szintű szabályozást igényel, hanem elegendő a régészeti lelőhelyek feltárásának, illetve a régészeti lelőhely, lelet megtalálója anyagi elismerésének részletes szabályairól szóló 18/2001. (X. 18.) NKÖM rendelet módosításával rendezni a kérdést.

Az l) és ly) pontok módosításával a kulturális javak vonatkozásában Európai Uniós jogharmonizációs kötelezettségének tett eleget a törvény.

A 43. §-hoz

A törvény 43. §-a az Étv. módosításával lehetővé teszi, hogy a Kötv. hatálya alá nem tartozó, de a kulturális örökség védelme szempontjából fontos információk a Hivatalnál rendelkezésre álljanak. Számos műemléki értéket hordozó ingatlan azért nem kerül országos védelem alá, mivel az önkormányzatok hatáskörüknél fogva - az Étv. szabályai szerint - helyi védelem alá helyezik azokat, biztosítva ezzel az országos műemléki védelemhez nagyon hasonló joghatást. Értelemszerű tehát, hogy a Hivatalnak helyi védettségek törléséről értesülnie kell.

A 44. §-hoz

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény 2001. évi módosítása során a kulturális javakra vonatkozó részekkel egyidejűleg hatályon kívül helyeztek több olyan általános rendelkezést, amelynek hiánya a gyakorlatban mutatkozott meg. A törvény által beiktatott 6/A. §, a 7. § (6) bekezdésének hatályon kívül helyezése miatti hiányosságot pótolja, 7. §-ának szövege pedig a 2001. október 8-ával hatályon kívül helyezett 7. § (3) bekezdése.

A törvény 44. §-ának (3) bekezdése, a Kötv-nek a muzeális intézmények működési engedélyére vonatkozó szabályainak változására tekintettel szükséges módosítás.

A 45. §-hoz

A törvény 45. §-ában levő hatályon kívül helyezések pontosító, technikai jellegű módosítások.

A 46. §-hoz

A módosítás célja a nemzeti (történeti) emlékhelyeknek, mint eddig megoldatlan helyzetű örökségi kategóriának a megjelenítése mellett, a kezelésükért, méltó állapotban való megtartásukért felelős szervezet létrehozása. Ez lehetőséget nyújt a nemzeti (történeti) emlékhely, mint a kulturális értéket, örökséget adott helyszínhez rögzítő fizikailag meghatározott helyszín szélesebb körben való elismerhetőségének, és ezen igen kivételes, az egész nemzet sorsa alakulásának fordulópontjaival kapcsolatos, identitásával összefüggő, illetve kegyeleti szempontból meghatározó értékek kiemelt jelentőségüknek megfelelő, méltó állapotban való megtartásukhoz.