2018. évi XXXVIII. törvény indokolása

az információs önrendelkezési jogról és az információszabadságról szóló 2011. évi CXII. törvénynek az európai unió adatvédelmi reformjával összefüggő módosításáról, valamint más kapcsolódó törvények módosításáról

-----STARTING---POINT---ALTALANOS--- 

Az Európai Unióban 2012-ben megkezdett, a személyes adatok védelmét érintő jogalkotási folyamat eredményeképp a Tanács és az Európai Parlament mint társjogalkotók 2016-ban az alábbi két jogalkotási aktus elfogadásáról döntöttek:

a) a természetes személyeknek a személyes adatok kezelése tekintetében történő védelméről és az ilyen adatok szabad áramlásáról, valamint a 95/46/EK irányelv hatályon kívül helyezéséről szóló, 2016. április 27-i (EU) 2016/679 európai parlamenti és tanácsi rendelet (a továbbiakban: Rendelet), valamint

b) a személyes adatoknak az illetékes hatóságok által a bűncselekmények megelőzése, nyomozása, felderítése, a vádeljárás lefolytatása vagy büntetőjogi szankciók végrehajtása céljából végzett kezelése tekintetében a természetes személyek védelméről és az ilyen adatok szabad áramlásáról, valamint a 2008/977/IB tanácsi kerethatározat hatályon kívül helyezéséről szóló, 2016. április 27-i (EU) 2016/680 európai parlamenti és tanácsi irányelv (a továbbiakban: Irányelv).

Magyarország a személyes adatok védelmére már a rendszerváltástól kiemelt hangsúlyt fordított. A személyes adatok védelmének európai összehasonlításban is magas szintjét biztosította az Alkotmány, a személyes adatok védelméről és a közérdekű adatok nyilvánosságáról szóló 1992. évi LXIII. törvény, illetve az ezek nyomán kialakult alkotmánybírósági gyakorlat. A személyes adatok védelmének magas szintű védelmét az Alaptörvény és az információs önrendelkezési jogról és információszabadságról szóló 2011. évi CXII. törvény (a továbbiakban: Infotv.) nemcsak fenntartotta, hanem a személyes adatok védelméhez fűződő jog érvényesülésének ellenőrzésére és elősegítésére létrehozta autonóm államigazgatási szervként a Nemzeti Adatvédelmi és Információszabadság Hatóságot (a továbbiakban: Hatóság). A hatályos magyarországi jogszabályi környezet alapján megállapítható, hogy a személyes adatok védelmének hazánkban biztosított szintje az Európai Unió tagállamai között az egyik legmagasabbnak tekinthető.

Erre figyelemmel Magyarország Kormánya a Rendelet tárgyalása során következetesen képviselte azon álláspontját, hogy az uniós összehasonlításban is igen magas szintű védelmet nyújtó magyar adatvédelmi szabályozásra tekintettel az új személyes adatokra vonatkozó európai uniós adatvédelmi szabályozás ne rendeleti - azaz közvetlenül alkalmazandó uniós aktus formájában -, hanem irányelvi - azaz tagállami mozgásteret biztosító, átültetést igénylő - jogforrásban kerüljön megalkotásra. Azonban az uniós intézmények és a tagállamok többsége arra törekedett, hogy az Európai Unió területén egységes, közvetlenül alkalmazandó szabályösszesség kerüljön kidolgozásra, és csak a bűnüldözési célú adatkezelés területén marad meg az irányelvi jogforrási szint. A rendeleti szinttel kapcsolatban megjegyzendő, hogy az ezt megalapozó meggyőződés szerint az egységes szabályozással el lehet kerülni, hogy egyes multinacionális nagyvállatok a tagállamok eltérő adatvédelmi rezsimeit kijátszva a számukra legkedvezőbb szabályokat biztosító országokban folytassák adatkezelési tevékenységüket.

Magyarország Kormányának az új általános adatvédelmi szabályozás irányelvi jogforrásban történő elfogadására vonatkozó javaslata nem került elfogadásra. A Rendelet - funkciója szerint - teljes jogegységesítésre törekszik, így a hatálya alá tartozó jogterületeken horizontálisan (minden adatkezelési jogviszony tekintetében általánosan) alkalmazandó előírások közvetlenül hatályosulnak és válnak alkalmazandóvá a magyar jogban, ugyanakkor Rendelet alkalmazásának megkezdésével - a Rendelet biztosított szűk mozgástér keretein belül - hazánknak jogalkotási kötelezettsége keletkezett.

Az információs önrendelkezési jogról és az információszabadságról szóló 2011. évi CXII. törvénynek az Európai Unió adatvédelmi reformjával összefüggő módosításáról, valamint más kapcsolódó törvények módosításáról szóló törvény (a továbbiakban: törvény) célja Magyarország jogharmonizációs kötelezettségeinek teljesítése érdekében a Rendelet végrehajtásához és az Irányelv átültetéséhez szükséges, az Infotv. rendelkezéseit módosító törvényi rendelkezések megalkotása.

A Bizottság az adatvédelmi reform szükségességét a gyors technológiai fejlődéssel, valamint a globalizáció által előidézett új kihívásokkal indokolta. A személyes adatok (jellemezően elektronikus úton történő) tömeges kezelése és az erre épülő üzleti modellek fokozottan veszélyeztetik az egyének személyes adataik védelméhez fűződő jogainak érvényesülését, ezért indokolttá teszik azok megerősítését. Emellett a jelenlegi - 1995-ben elfogadott - irányelvre épülő tagállami normák helyébe lépő, uniós szinten egységesített jogi szabályozásnak köszönhetően - a Bizottság véleménye és számításai szerint - csökkenni fognak a tetemes adminisztratív költségek, és ez évente mintegy 2,3 milliárd eurós megtakarítást jelent majd a vállalkozásoknak. A Bizottság indokolása szerint további gazdasági hatása lehet a javaslatcsomagnak, hogy az az interneten keresztül nyújtott szolgáltatásokba vetett fogyasztói bizalom erősítéséhez is hozzájárul, ami ösztönző hatással lesz az európai növekedésre, munkahelyteremtésre és innovációra.

A Rendelet a fentiekben is ismertetettek szerint már nem - a tagállami jogba átültetést igénylő - irányelvi szinten tartalmazza a tagállamok és azok jogalanyai által alkalmazandó előírásokat, hanem a tagállami jogrendszerekben közvetlenül alkalmazandó rendeleti szinten.

A Rendelet - egyes különös szabályozást igénylő tárgykörök, így az Irányelv hatálya alá tartozó területek kivételével - mindazon, személyes adatok kezelésével járó tevékenységekre alkalmazandó lesz, amelyek az Unió szabályozási kompetenciájába tartoznak.

A Rendelet hatálya kapcsán kiemelendő, hogy az alkalmazandó az Európai Unió területén nem, csupán harmadik országokban letelepedett adatkezelők adatkezeléseire is, ha az adatkezelési tevékenységek

- áruknak vagy szolgáltatásoknak az Unióban tartózkodó érintettek számára történő nyújtásához kapcsolódnak, függetlenül attól, hogy az érintettnek fizetnie kell-e azokért; vagy

- az érintettek viselkedésének megfigyeléséhez kapcsolódnak, feltéve hogy az Unió területén belül tanúsított viselkedésükről van szó.

A Rendelet az adatkezelésre vonatkozó alapelveket és az adatalanyok jogainak katalógusát lényegében a jelenlegi szabályok szerint tartalmazza. Az átláthatóság elvének megfelelően a Rendelet az adatkezelőt az adatkezelés részleteire kiterjedő előzetes, közérthetően megfogalmazott tájékoztatás és a jogérvényesítéshez szükséges információk közlésére kötelezi, az adatalany jelenlegi szabályok szerinti jogosítványai (tájékoztatáshoz, tiltakozáshoz, helyesbítéshez, törléshez való jogok) továbbra is biztosítottak.

Újdonság - az internethasználattal összefüggésben felmerült kihívásokra válaszként - az „elfeledtetéshez való jog” (right to be forgotten), valamint az „adathordozhatósághoz való jog” kifejezett megjelenése. Míg az előbbi jogosultság az Európai Unió Bírósága vonatkozó esetjogának normaszöveggé történő transzformálásaként a személyes adatok végleges, vissza nem állítható és teljes, az internet egészére kiterjedő törlését célozza, addig az utóbbi azt a jogot biztosítja az adatalanynak, hogy saját személyes adatainak rendelkezésre bocsátását elektronikus és strukturált formátumban igényelhesse az adatkezelőtől, annak érdekében, hogy azokat más, az adatalannyal jogviszonyban álló adatkezelő felhasználhassa. Ez a Bizottság álláspontja szerint a szolgáltatást nyújtó vállalkozások (adatkezelők) közötti versenyt is előmozdítja.

A szabályozás újdonsága továbbá az - az uniós jog elektronikus hírközlésre vonatkozó területein már alkalmazott - megoldás, hogy az adatkezelőknek a lehető leghamarabb be kell jelenteniük a nemzeti felügyelő hatóságnak a súlyos adatbiztonsági incidensek eseteit, azokat dokumentálni, és azokról a kockázat mértékétől függően az adatalanyt is - szükségtelen késedelem nélkül - értesíteni kell.

Új elem az adatkezelő és az adatfeldolgozó kötelezettségei körében az is, hogy az adatalanyok jogaira nézve - a Rendeletben meghatározottak szerint - különösen kockázatosnak minősülő adatkezelési műveleteket megelőzően adatvédelmi hatásvizsgálatot kell készíteniük.

A Rendelet szabályainak egységes és hatékony érvényesítését célozza a határon átnyúló adatkezelések esetén a tagállami adatvédelmi hatóságok eljárását szabályozó ún. egységességi mechanizmus bevezetése és a tagállami adatvédelmi hatóságok képviselőiből álló Európai Adatvédelmi Testület létrehozása.

Az adatvédelmi előírások érvényesítésének letéteményesei a Rendelet alapján is elsősorban a nemzeti adatvédelmi hatóságok lesznek, amelyek hatáskörére, jogállására, eljárására, valamint függetlenségének garanciáira vonatkozó részletes szabályokat is tartalmazza a Rendelet.

Az Irányelv célja, hogy biztosítsa az adatvédelem magas szintjét a rendőrségi együttműködés és a büntetőügyekben való igazságügyi együttműködés területén, továbbá erősítse a kölcsönös bizalmat és megkönnyítse az adatok szabad áramlását a tagállamok rendőrségi és igazságügyi szervei között.

Az Irányelv hatálya - a jelenlegi, e tárgykörre vonatkozó szabályozástól eltérően - nem korlátozódik a határokon átnyúló adatkezelésre, hanem kiterjed minden, az Irányelvben foglalt célok érdekében az „illetékes hatóságok” (bűnüldöző, bűnfelderítő szervek) által bűnüldözési, büntetés-végrehajtási célból végzett adatkezelési tevékenységre.

Az Irányelv érdemi előírásai és alapelvei egyebekben lényegüket tekintve megegyeznek a Rendeletben foglaltakkal, a tagállami átültetést igénylő irányelvi formára tekintettel azonban nagyobb teret engednek a nemzeti jogi rendelkezések kialakításának.

Mind a Rendelet, mind az Irányelvet átültető hazai jogi előírások alkalmazására 2018 májusától kötelezi hazánkat az uniós jog, a két jogi aktus eltérő jogforrási jellegéből - így a jogharmonizáció eltérő mértékéből - következően azonban a magyar jogalkotó számára a két jogi aktus tekintetében különböző jellegű és terjedelmű szabályozási kötelezettség, illetve lehetőség fakad.

A Rendelet - funkciója szerint - teljes jogegységesítésre törekszik, így a hatálya alá tartozó jogterületeken horizontálisan, azaz minden személyes adatok kezelésére irányuló vagy az t is magában foglaló jogviszony (a továbbiakban: adatkezelési jogviszony) tekintetében általánosan alkalmazandó előírások közvetlenül hatályosulnak és válnak alkalmazandóvá a magyar jogban. E tekintetben tehát a magyar jogalkotónak elsősorban deregulációs kötelezettsége keletkezik. Emellett a Rendelet előírásainak érvényesülése - végrehajtása - érdekében azonban a magyar jogalkotót pozitív jogalkotási kötelezettség is terheli. A Rendelet tekintetében ezen kötelezettség elsősorban az anyagi jogi szabályokhoz kapcsolódó megfelelő intézményi és eljárásjogi keretek biztosítását jelenti, így különösen a személyes adatok védelméhez fűződő jog érvényesülésének biztosítására létrehozandó szerv - az adatvédelmi felügyelő hatóság - kijelölését, működése feltételeinek és eljárásrendjének biztosítását.

Figyelemmel arra, hogy a hatályos magyar jogrendszerben a horizontálisan alkalmazandó adatvédelmi előírásokat az Infotv. tartalmazza, az említett deregulációs és jogszabálymódosítási kötelezettség elsősorban az Infotv. rendelkezéseinek módosítását igényli.

Az Infotv.-ben foglalt általános szabályok mellett azonban a tagállami jogrendszerekben - így a magyar jogrendszerben is - számos, a személyes adatok kezelését szabályozó ágazati norma alkalmazandó, amelyek az általános szabályokat kiegészítve, vagy - ha arra lehetőség van - azoktól eltérést előírva érvényesülnek. Tipikusan ilyen normák a személyes adatok védelméhez fűződő alapvető jog korlátozásaként érvényesülő, a hatályos Infotv. 5. § (1) bekezdés b) pontján, valamint 5. § (2) bekezdés b) és c) pontján alapuló adatkezelési jogviszonyokat (ún. kötelező adatkezelést) szabályozó törvényi (és szűk körben önkormányzati rendeleti) rendelkezések. Ezen rendelkezéseket egyes esetekben önálló, kifejezetten ezen adatkezelési jogviszonyokat szabályozó törvény tartalmazza (pl. az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény), túlnyomórészt azonban azok a különös ágazati jogviszonyokat részletesen szabályozó rendelkezések részeként az azokat tartalmazó törvények keretein belül kaptak helyet.

Az Infotv. 5. § (3) bekezdése a kötelező adatkezelést előíró törvények vonatkozásában jelenleg is tartalmi követelményeket állapít meg, amely követelményeknek így az ágazati törvények meg kell, hogy feleljenek. A Rendelet alkalmazandóvá válásával az adatkezelés lehetséges jogalapjait ugyan már nem az Infotv., hanem a Rendelet határozza meg [6. cikk (1) bekezdés], ám a kötelező adatkezelések esetköre - a Rendelet 6. cikk (1) bekezdés c) és e) pontjában meghatározott jogalapokon alapuló adatkezelési jogviszonyok - fennmarad. A Rendelet 6. cikk (2) bekezdése egyértelműen rögzíti, hogy a „[R]endeletben foglalt, adatkezelésre vonatkozó szabályok alkalmazásának kiigazítása érdekében, a tagállamok az (1) bekezdés c) és e) pontjának való megfelelés céljából fenntarthatnak vagy bevezethetnek konkrétabb rendelkezéseket, amelyekben pontosabban meghatározzák az adatkezelésre vonatkozó konkrét követelményeket, és amelyekben további intézkedéseket tesznek az adatkezelés jogszerűségének és tisztességességének biztosítására”. A Rendelet 6. cikk (3) bekezdése pedig - az Infotv. 5. § (3) bekezdésével lényegét tekintve megegyező módon - meghatározza, hogy az ágazati szabályoknak mely tartalmi elemeket kell, illetve lehet tartalmazniuk. Összességében tehát megállapítható, hogy a jelenleg hatályos ágazati normák - ha azok kötelező adatkezelést írnak elő és összhangban vannak az Infotv. 5. § (3) bekezdésében foglaltakkal - főszabályként a Rendelet alkalmazandóvá válását követően is azzal e vonatkozásban összhangban állónak minősülhetnek és így hatályukban fenntarthatóak.

Az ágazati szabályok másik, jelentősen szűkebb csoportját képezik azon adatkezelési jogviszonyokat szabályozó rendelkezések, amelyek nem írják elő személyes adatok kötelező kezelését (alapvető jog törvényen alapuló korlátozását), azonban a más jogalapon, így tipikusan az érintett hozzájárulásán, az érintettel létrehozott szerződéses jogviszonyon alapuló adatkezelési jogviszony vonatkozásában különös feltételeket, az adatkezelő által érvényesítendő követelményeket állapítanak meg. A Rendelet ezen adatkezelési jogviszonyok tekintetében is jelentős mozgásteret biztosít a tagállami - és az uniós - jogalkotó részére, így különösen a genetikai, biometrikus és egészségügyi adatok kezelése [Rendelet 9. cikk (4) bekezdése], a bűnügyi személyes adatok [Rendelet 10. cikk] és egyes különös jogviszonyok \pl. foglalkoztatásra irányuló jogviszonyok, levéltári, tudományos, történelmi kutatási, statisztikai célból folytatott adatkezelések, vö. Rendelet IX. fejezet] vonatkozásában.

A Rendelet fenntartja továbbá a tagállami jogalkotó részére azon lehetőséget, hogy az alapvető jog korlátozására irányadó alkotmányos keretek között a Rendelet által az érintettek részére biztosított jogokat korlátozza [Rendelet 23. cikk].

Az Irányelv - a Rendelettel szemben - nem a teljes jogegységesítésre, hanem a tagállami jogok harmonizációjára - az 1. cikk (3) bekezdése alapján minimum-harmonizációjára - törekszik. Ebből fakadóan a magyar jogalkotó kötelezettségei és mozgástere is eltér az előzőekben a Rendelet vonatkozásában ismertetettektől. Az Irányelv szabályait a magyar jogalkotónak a magyar jogba át kell ültetnie, azok főszabály szerint közvetlenül nem alkalmazandóak és nem hatályosulnak. Az Irányelv hatálya azonban kizárólag egyes közrendvédelmi-közbiztonsági, bűnmegelőzési, bűnfelderítési, bűnüldözési, büntetőeljárási és büntetés-végrehajtási tevékenységet - ide értve a szabálysértésekkel összefüggő tevékenységet - végző szervezetek [Irányelv 1. cikk (1) bekezdés és 2. cikk (1) bekezdés] adatkezelési jogviszonyaira terjed ki, így az Irányelv előírásait átültető magyar jogi rendelkezések is e körre korlátozódhatnak.

Figyelemmel arra, hogy a hatályos magyar jogrendszer az általánosan, horizontálisan alkalmazandó adatvédelmi rendelkezéseket hagyományosan egy normában - jelenleg az Infotv.-ben - tartalmazza, az ágazati törvények pedig ezen általános szabályokhoz kapcsolódnak, ezen jogalkotói megoldást a jogrendszeri hagyományok és a normatakarékosság követelményéből fakadóan a Rendelet és az Irányelv alkalmazandóvá válását követően is - az uniós jog által biztosított keretek között - indokolt fenntartani. Ennek megfelelően az Irányelv rendelkezéseivel kapcsolatos jogharmonizációs kötelezettséget a törvény szerint a magyar jogalkotó elsősorban az Infotv. rendelkezéseinek szükségszerű módosításával fogja teljesíteni.

Emellett a Rendelet végrehajtását, így különösen az adatvédelmi felügyelő hatóság működésének kereteit biztosító rendelkezéseket is az Infotv. fogja (továbbra is) tartalmazni.

Végezetül kiemelendő, hogy a Kormány álláspontja szerint a Rendelet közvetlenül hatályosuló szabályait eredeti rendeltetésüknek megfelelően, vagyis elsősorban a tagállami jogrendszerek közötti különbséget kihasználó multinacionális gazdasági társaságok ellen fellépve szükséges alkalmazni, míg a többi gazdasági szereplő - elsősorban és kiemelten a kis- és középvállalkozások - tekintetében az arányosság elvét figyelembe véve a figyelmeztetés jogkövetkezményét indokolt alkalmazni. Magyarországon ugyanis igen nagyszámú kis- és középvállalkozás működik, amely vállalkozásokra jelentős terheket ró a Rendeletnek való megfelelés biztosítása. E vállalkozások és érdekképviseleti szerveik által jelzett aggályokra a törvényalkotó már eddig is tekintettel volt, így az információs önrendelkezési jogról és az információszabadságról szóló 2011. évi CXII. törvény jogharmonizációs célú módosításáról szóló 2018. évi XIII. törvényben már elhelyezett a Hatóság gyakorlatát orientáló rendelkezéseket. E körben akként módosította az Infotv.-t, hogy a Hatóság a Rendelet 83. cikk (2)-(6) bekezdésében foglalt hatásköreit az arányosság elvének figyelembevételével gyakorolja azzal, hogy a személyes adatok kezelésére vonatkozó, jogszabályban vagy az Európai Unió kötelező jogi aktusában meghatározott előírások első alkalommal történő megsértése esetén a Hatóság a jogsértés orvoslása iránt - az általános adatvédelmi rendelet 58. cikkével összhangban - elsősorban az adatkezelő vagy adatfeldolgozó figyelmeztetésével intézkedik. Hangsúlyozandó tehát, hogy a Hatóság bírságolását orientáló szabályt a jelen törvény érintetlenül hagyja.

-----STARTING---POINT---RESZLETES---

Az 1. §-hoz

A törvény az általános indokolásban fentebb megfogalmazott keretekre tekintettel az Infotv. rendelkezéseit oly módon módosítja, hogy a törvény hatálybalépését követően az Infotv. - továbbra is a személyes adatok védelmének átfogó és koherens szabályrendszerét adva -

a) az Irányelv rendelkezéseit a magyar jogba átültesse,

b) a Rendelet rendelkezései végrehajtásának feltételeit, így elsősorban a Rendeletben meghatározott jogintézmények alkalmazásához szükséges eljárási szabályokat biztosítsa, az uniós jog hatálya alá nem tartozó adatkezelési jogviszonyok tekintetében alkalmazandó anyagi és eljárásjogi szabályokat meghatározza, ezzel biztosítva a magyar joghatóság alá tartozó adatkezelési jogviszonyok teljes körének hézagmentes szabályozottságát,

c) az érintett halálát követően a személyes adatokkal összefüggő egyes jogosultságok érvényesítésének rendjét meghatározza.

A Rendelet és az Irányelv alkalmazandóvá válását követően szükségképpen megváltozik az Infotv. személyes adatok védelmével összefüggő rendelkezéseinek tárgyi és szervi hatálya. Tekintettel arra, hogy a Rendelet a hatálya alá tartozó jogterületeken - a tagállami jogalkotó részére kifejezetten fenntartott egyes tárgyköröket kivéve - uniós szinten egységes, közvetlenül hatályosuló és alkalmazandó előírásokat tartalmaz, az Infotv. hatálya ezen jogterületeken végzett adatkezelési jogviszonyokra általánosan nem terjedhet ki, hanem csupán azon terjedelemben, amely a Rendeletben meghatározott anyagi jogi szabályok érvényesülésének feltételeit hivatott biztosítani. Az Irányelv ezzel szemben - hasonlóan a hatályos Infotv. uniós jogi alapját képező 95/46/EK európai parlamenti és tanácsi irányelvhez és 2008/977/IB tanácsi kerethatározathoz - azt a kötelezettséget rója a tagállami jogalkotóra, hogy az Irányelvben meghatározott anyagi jogi és eljárásjogi jogintézményeket egyaránt a magyar jogban - az Irányelvben meghatározott keretek között - részletesen és teljes körűen szabályozza. Itt emelendő ki az Irányelv azon, 1. cikk (3) bekezdésében deklarált jellegzetessége is, hogy az csupán minimum-harmonizációs kötelezettséget ró a tagállamokra, azaz az esetlegesen magasabb védelmi szintet biztosító tagállami szabályok - az alkotmányossági követelményekre is figyelemmel - fenntarthatók.

A Rendelet és az Irányelv tárgyi és szervi hatálya azonban együttesen sem terjed ki az adatkezelési jogviszonyok teljes körének szabályozására, így egyrészt természetesen azon jogviszonyokra, amelyek egyáltalán nem tartoznak az uniós jog hatálya alá (pl. nemzetbiztonsági célú adatkezelések), másrészt amelyeket noha az alapítószerződések nem zárnak ki az uniós jog hatálya alól, az uniós jogalkotó nem kívánt szabályozni (pl. papír alapú, nyilvántartásba nem rendezett adatkezelések). A magyar jogalkotónak azonban az Alaptörvény VI. cikk (2) bekezdésében biztosított, a személyes adatok védelméhez fűződő alapvető jog érvényesülését minden, Magyarország joghatósága alá tartozó adatkezelési jogviszonyban - ahogyan azt a személyes adatok védelmére vonatkozó általános szabályokat tartalmazó törvényi szabályozás a magyar jogban hagyományosan megtette - biztosítania kell, összhangban az Európa Tanács - az 1998. évi VI. törvénnyel kihirdetett - adatvédelmi egyezményéhez tett magyar nyilatkozattal is.

Ezen alkotmányossági követelményből fakadóan a törvény az Infotv. tárgyi és szervi hatályát a következők szerint határozza meg:

a) azon adatkezelési jogviszonyok vonatkozásában, amelyekre vonatkozó anyagi jogi szabályokat a Rendelet határozza meg, az Infotv. azon rendelkezéseit rendeli alkalmazni, amelyek vagy a Rendelet által a tagállami jogalkotó részére fenntartott szabályozási tárgykörbe tartoznak, vagy a Rendelet végrehajtásához szükséges kiegészítő előírásokat állapítanak meg (így tipikusan a Hatóság jogállására és eljárásaira vonatkozó rendelkezések);

b) azon adatkezelési jogviszonyok vonatkozásában, amelyek az Irányelv hatálya alá tartoznak (bűnüldözési célú adatkezelések) az Infotv. egészének alkalmazását írja elő;

c) azon adatkezelési jogviszonyok tekintetében, amelyeket az uniós jogalkotó nem szabályoz, az adatkezelés jellegzetességeire tekintettel vagy

ca) az Irányelvet átültető normaösszességet (nemzetbiztonsági, honvédelmi célú adatkezelések), vagy

cb) a Rendelet hatálya alá tartozó adatkezelési jogviszonyokat szabályozó normaösszességet (papír alapú, nyilvántartásba nem rendezett adatkezelések)

rendeli alkalmazni.

A fentieknek megfelelően az Infotv. jövőbeni alkalmazása során kiemelt figyelmet kell fordítani arra, hogy a Rendelet hatálya alá tartozó adatkezelések esetén az Infotv.-nek csak és kizárólag azon előírásai alkalmazandók, amelyeket az Infotv. a törvény szerint megállapított hatálya kifejezetten a Rendeletet kiegészítő normaként alkalmazni rendel. Az Infotv. minden további rendelkezését a Rendelet hatálya alá tartozó jogviszonyokban nem kell és - a vonatkozó uniós jog jellegére és tartalmára figyelemmel - nem lehet alkalmazni.

A törvény általános jelleggel - de eltérést megengedő módon - rögzíti továbbá azon rendezőelvet, amely meghatározza, hogy - a Rendeletben lehetővé tett tagállami jogalkotói szabadsággal élve - a Rendeletet kiegészítő vagy annak szabályaitól eltérő magyar jogi rendelkezések mely adatkezelések vonatkozásában alkalmazandóak. Ezen rendezőelv a Rendelet 3. cikk (2) bekezdésével - amely a harmadik országban letelepedett adatkezelők esetén az Unióban tartózkodó érintettek személyes adatainak kezelése vonatkozásában rendeli alkalmazni a Rendelet szabályait - analóg módon határozza meg az érintettek személyes adatainak kezelésével összefüggésben alkalmazandó előírásokat.

A 2. §-hoz

A törvény összhangba hozza az Infotv. fogalommeghatározásait a megváltozott uniós jogi környezettel. Ennek során elvégzi az Irányelv 3. cikkében foglalt definíciók átültetését, másrészt olyan meghatározásokat és rövidítéseket vezet be, amelyek kodifikációs és normatakarékossági szempontból indokoltak.

A 3-4. §-hoz

Az adatkezelés alapelvei tekintetében lényegi változást az uniós adatvédelmi reform sem eredményez, a törvény az Irányelv 4. cikkével való összhang biztosításához szükséges módosításokat elvégzi.

Az 5. §-hoz

A törvény az Irányelvvel - figyelemmel annak minimum-harmonizációs jellegére is -, az Alaptörvényből fakadó követelményekkel és az Infotv. szerkezetével összhangban szabályozza újra az adatkezelés jogalapjait és általános feltételrendszerét.

Az adatkezelés jogalapjai tekintetében kiemelendő, hogy az adatkezelés jogszerűségéhez az Irányelv minden esetben feltételként szabja, hogy az - a magyar alkotmányossági hagyományokból egyébként is következően - az Irányelv szervi és tárgyi hatálya alá tartozó tevékenység ellátásához szükséges legyen, (35) preambulumbekezdésében azonban kifejezetten utal arra is, hogy ezen feltételen túl egyes esetekben az érintett hozzájárulása is további követelményként írható elő a tagállami jogszabályokban. A törvény ezzel összhangban tehát továbbra is lehetővé teszi az érintett információs önrendelkezési jogának érvényesülését és ezen jogának az adatkezeléshez történő hozzájárulása útján történő gyakorlását.

A törvény a Rendeletben a tagállami jogalkotó részére biztosított szabályozási felhatalmazás keretei között - az Irányelv hatálya alá tartozó és az uniós jog hatályán kívül eső adatkezelési jogviszonyokon túl - a Rendelet hatálya alá tartozó jogviszonyokban is alkalmazandó szabályokat állapít meg. Ezen szabályok címzettje egyrészt a magyar adatvédelmi jogi hagyományok alapján ún. kötelező adatkezelési jogviszonyokban a jogalkotó [a Rendelet 6. cikk (3) bekezdésével és az Irányelv 8. cikk (2) bekezdésével összhangban], másrészt az Irányelv és a Rendelet által lehetővé tett, illetve előírt körben az adatkezelő és az adatfeldolgozó [a Rendelet és az Irányelv 10. cikkével, a Rendelet 85. cikk (2) bekezdésével, továbbá 89. cikk (2) és (3) bekezdésével összhangban].

Itt emelendő ki a Rendelet 10. cikkéből fakadó azon követelmény, hogy a tagállami jogalkotónak a bűnügyi személyes adatok kezelésével összefüggésben „az érintett jogai és szabadságai tekintetében megfelelő garanciákat” kell biztosítania. Figyelemmel arra, hogy ezen garanciák körét, jellegét és tartalmát maga a Rendelet nem határozza meg, továbbá arra, hogy az Európa Tanács keretei között létrehozott adatvédelmi egyezmény 6. cikke a bűnügyi személyes adatokat a különleges adatok közé tartozóként határozza meg, a törvény - igazodva a magyar adatvédelmi hagyományokhoz és az alkotmányossági követelményekhez - a bűnügyi személyes adatok kezelése esetén főszabályként a különleges adatok kezelésére vonatkozó feltételrendszert rendeli alkalmazni, mely főszabálytól természetesen - a megfelelő garanciák biztosításának követelménye figyelembevételével - az ágazati uniós vagy magyar jogi rendelkezések eltérést állapíthatnak meg.

A törvény az Infotv. 5. alcíme keretei között ülteti át továbbá az Irányelv 6., 7. és 11. cikkének rendelkezéseit is.

A 6. §-hoz

Az Irányelv rendelkezéseinek a magyar jogba történő átültetése, valamint az uniós jog hatálya alá nem tartozó adatkezelési jogviszonyok szabályozása érdekében az Infotv. külön alcímében állapítja meg a személyes adatok más címzett részére történő továbbítására vonatkozó feltételrendszert.

Míg ezen előírások egy része [így az Irányelv 7. cikk (2) és (3) bekezdésén, valamint 9. cikk (3) bekezdésén alapulóak] a törvény alapján minden, az Infotv. hatálya alá tartozó adattovábbítás tekintetében érvényesítendő, egyes feltételek meghatározott adattovábbítástípusokra, így személyes adatok harmadik országba vagy nemzetközi szervezet részére történő továbbítására (nemzetközi adattovábbítás) vagy bűnüldözési célú adatkezeléshez kapcsolódó adattovábbításra [az Irányelv V. fejezetének előírásaival összhangban] alkalmazandóak.

A 7-9. §-hoz

Az Irányelv szerkezetéhez igazodóan (az Irányelv III. fejezetével összhangban) az Infotv.-t egy új fejezettel kiegészítve szabályozza újra az érintettet a személyes adatai kezelése kapcsán megillető (rész)jogosítványok körével és azok érvényesítésével összefüggő előírásokat, ideértve ezen jogérvényesítéshez kapcsolódóan az adatkezelőt terhelő kötelezettségeket.

Ezen előírások az Irányelv rendelkezései alapján, de lényegüket tekintve az Infotv.-ben az uniós adatvédelmi reformot már megelőzően is rögzített körben részletesen meghatározzák az érintettet megillető jogok tartalmát, gyakorlásának módját és eszközeit, valamint esetleges korlátozásának feltételeit és kereteit.

A 10. §-hoz

A Hatóság 2015. november 11-én ajánlást (a továbbiakban: Ajánlás) bocsátott ki az online adatok halál utáni sorsáról. Az Ajánlásban a Hatóság egyrészt ismertette a személyes adatok kezeléséhez kapcsolódó jogosultságoknak az adatalany halálát követő jogi sorsára vonatkozó hatályos jogi rendelkezéseket, másrészt felhívta az igazságügyi minisztert, hogy „vizsgálja meg a lehetőségét egy olyan jogalap és eljárásrend kidolgozásának, amely [az ajánlásban megfogalmazott, a személyes adatokhoz kapcsolódó egyes jogosultságokkal] ruházná fel az elhunyt hozzátartozóit és örököseit az Infotv.-ben meghatározott alapelvek és előírások minél teljesebb érvényesülésének megteremtése érdekében”.

Ahogyan arra az Ajánlás is utalt, a személyes adatok védelméhez fűződő jog alanya (a vonatkozó uniós jogi és nemzetközi jogi instrumentumokkal összhangban) kizárólag természetes személy - az Infotv. fogalmi rendszerében az „érintett” - lehet. E jogosultság, valamint az ahhoz kapcsolódó, a jog érvényesülését célzó rendelkezések (így pl. az adatkezelők kötelezettségei) azonban a természetes személy halálával - jogalanyiságának, jogképességének megszűnésével - elenyésznek, illetve nem alkalmazhatók.

Noha a Rendelet az elhunytak személyes adataira - az előzőekben jelzettekkel azonos indokokból - nem alkalmazandó, annak (27) preambulumbekezdése kifejezetten rögzíti a tagállamok jogalkotási kompetenciáját az elhunyt személyek személyes adatai kezelésének szabályozására.

A hatályos magyar jogrendszer az érintett halálát követően is fűz - polgári jogi és büntetőjogi - joghatásokat az elhunyt adatainak kezeléséhez (pl. a kegyeleti jog keretein belül), e jogok alanya azonban értelemszerűen - jogképessége híján - már nem az elhunyt, hanem annak hozzátartozói és örökösei. E joghatások terjedelme továbbá csupán az elhunyt emlékét sértő magatartásokra korlátozódik, és az abból fakadó jogosultságok érvényesítése is bírósági eljáráshoz kötött.

Az Alaptörvény VI. cikk (2) bekezdésében biztosított, a személyes adatok védelméhez fűződő alapvető jogot az Alkotmánybíróság „nem hagyományos védelmi jogként értelmezi, hanem annak aktív oldalát is figyelembe véve, információs önrendelkezési jogként” [legutóbb megerősítette: 17/2014. (V. 30.) AB határozat, [31] pont], amelynek „az a tartalma, hogy mindenki maga rendelkezik személyes adatainak feltárásáról és felhasználásáról” [legutóbb: 32/2013. (XI. 22.) AB határozat, [87] pont]. Ezen értelmezés kifejezett jogalkotói elismerésére és alkalmazandóságára pedig az Infotv. címének megfogalmazása is egyértelműen utal.

Az információs önrendelkezési jog tartalmára, valamint az állam e tartalomhoz kapcsolódó objektív intézményvédelmi kötelezettségére tekintettel, továbbá az Ajánlásban ismertetett gyakorlati tapasztalatok alapján a törvény a magyar jogban mindeddig nem szabályozott jogintézményt megteremtve törekszik eleget tenni a jogalkalmazó által jelzett jogalkotási szükségletnek, bővítve ezzel az Alaptörvény VI. cikk (2) bekezdésében biztosított, az információs önrendelkezési jog érvényesülésének garanciáit, az ezen alapjoghoz kapcsolódó jogosultságokat.

A törvény ennek érdekében egyrészt az érintett számára lehetőséget biztosít arra, hogy az általa még életében megtett jognyilatkozattal rendelkezhessen személyes adatainak a halálát követő sorsáról, akként, hogy az adatkezelőnél tett jognyilatkozatával - több ilyen nyilatkozat esetén a későbbi időpontban tett, a korábbit felülíró nyilatkozatával - meghatalmazza a személyes adataival kapcsolatban őt életében megillető egyes jogosultságok érvényesítésére jogosult személyt. Az így átruházható jogosultságok a törvény alapján kiterjednek az adatokhoz való hozzáférésre (azok megismerésére), azok helyesbítésének, törlésének, zárolásának kezdeményezésére, továbbá az adatkezelés elleni tiltakozásra.

A törvény emellett, ilyen jognyilatkozat hiányában, ex lege feljogosítja az érintett közeli hozzátartozóit arra, hogy az érintetti jogok közül a helyesbítés, valamint - ha az adatkezelés már az érintett életében is jogellenes volt vagy az adatkezelés célja az érintett halálával megszűnt - a törlés és a zárolás kezdeményezéséhez, továbbá az adatkezelés elleni tiltakozáshoz fűződő jogokat érvényesíthessék. Mind az ex lege érvényesíthető jogosultságok, mind az azokat potenciálisan gyakorló személyek köre tehát szűkebb a jognyilatkozat alapján érvényesíthető jogok és azok lehetséges jogosultjainak körénél. Az információs önrendelkezési jog tartalma és a személyiséghez szorosan kapcsolódó jellege miatt a törvény csak az elhunyt érintett közeli hozzátartozói számára és kizárólag a jogellenes adatkezelés megszüntetésének vagy korrekciójának lehetőségét teremti meg. E törvényi rendelkezés az érintett információs önrendelkezési jogát, magánszféráját halálát követően is tiszteletben tartva - az érintett erre irányuló kifejezett akaratkijelentése hiányában - így nem biztosít lehetőséget arra a közeli hozzátartozóknak sem, hogy az elhunyt érintett egyes adatkezelők által kezelt adataihoz hozzáférhessenek, azokat (pl. az elhunyt érintett elektronikus levelezésének tartalmát) megismerhessék. Ez ugyanakkor nem gátolja azon adatmegismerési jogosultságok érvényesülését, amelyek nem e törvényből, hanem más jogi előírásokból fakadnak (pl. a hagyaték sorsának jogi rendezése, szerződéses jogviszonyokban való jogutódlás stb.).

A rendelkezés azt sem teszi továbbá lehetővé a közeli hozzátartozók számára, hogy olyan személyes adatok törlését kezdeményezzék, amelyek kezelése az érintett életében jogszerű volt (pl. az érintett kifejezett hozzájárulásán alapult), kivéve, ha az érintett halálával az adatkezelés eredeti célja is megszűnt.

A közeli hozzátartozók ugyanakkor az érintett adatai sorsának nyomon követhetősége érdekében a törvény alapján - azon egyetlen eset kivételével, ha ezt az érintett életében tett nyilatkozatával előzetesen kizárta - jogot kapnak arra, hogy a meghatalmazott vagy más közeli hozzátartozó fellépése nyomán az adatkezelő által megtett intézkedésekről kérelmükre tájékoztatásban részesüljenek. Az intézkedésről való tájékoztatásra való jogosultság azonban kifejezetten csak az adatkezelői cselekmény tartalmára vonatkozik, nem terjed ki arra, hogy a közeli hozzátartozók olyan, az érintettre vonatkozó adatokat megismerjenek, amelyhez hozzáférésre egyébként nem jogosultak.

A törvény mind az érintett akaratnyilatkozatán, mind a törvényi rendelkezésen alapuló jogosultságok érvényesíthetőségét a jogrendszerben széles körben alkalmazott mértékű, objektív időbeli korláthoz - az érintett halálát követő öt év - köti, ezzel megfelelő egyensúlyt teremtve az érintett személyes adatainak az érintett elhunytát követő sorsának rendezéséhez fűződő, valamint az adatkezelők adminisztratív terheinek észszerű mértékéhez fűződő érdekek között.

A törvény mindezek mellett kifejezetten rögzíti azt is, hogy az egyes érintetti jogokat érvényesítő személyek jogosultságai - a „nemo plus iuris...” alapelvvel összhangban - az Infotv. alapján az érintettet ezen jogok érvényesítése során megillető jogosultságok tartalmához, azok gyakorlásának feltételeihez, korlátaihoz igazodnak.

A 11-18. §-hoz

Az adatkezelők és az adatfeldolgozók feladatait és kötelezettségeit az Infotv. új, önálló fejezetébe iktatva állapítja meg, az Irányelv IV. fejezetében foglalt előírások magyar jogba történő maradéktalan átültetésére, továbbá a Rendeletben a tagállami jogalkotó részére fenntartott szabályozási mozgástérnek a magyar jogi környezetben indokolt mértékű kihasználására törekedve.

Ennek érdekében a törvény az Irányelv rendelkezései alapján részletesen szabályozza az adatkezelők által a személyes adatok kezelésével összefüggő tevékenységük kapcsán elvégzendő általános feladatokat és intézkedési kötelezettségeket, az adatfeldolgozó szerepét, jogállását és igénybe vételének rendjét, az adatkezelő és adatfeldolgozó által vezetett nyilvántartás - ennek részeként az adatvédelmi incidensekkel összefüggésben vezetendő nyilvántartás - és az elektronikus napló tartalmát, az adatvédelmi hatásvizsgálat és ahhoz kapcsolódóan az előzetes konzultáció lefolytatásának rendjét, az adatbiztonsági intézkedésekkel és az adatvédelmi incidensek kezelésével kapcsolatos előírásokat, valamint az adatvédelmi tisztviselők alkalmazásának eseteire, feladat- és szerepkörükre kiterjedő rendelkezéseket.

Ezen rendelkezések közül - az Infotv. 2. §-ának a (2) bekezdése alapján - a Rendelet hatálya alá tartozó jogviszonyokban is alkalmazandóak a Hatóság által közzéteendő, az adatvédelmi hatásvizsgálat elvégzésének alapjául szolgáló listákra [a Rendelet 35. cikk (4) és (5) bekezdésével összhangban], a kötelező adatkezelés esetén elvégzendő hatásvizsgálatnak és előzetes konzultációnak a jogszabály-előkészítés során történő lefolytatására [a Rendelet 35. cikk (10) bekezdésével összhangban], valamint az adatvédelmi tisztviselő titoktartási kötelezettségére [a Rendelet 38. cikk (5) bekezdésével összhangban] és az adatvédelmi tisztviselők konferenciájára vonatkozó előírások.

Figyelemmel arra, hogy a nemzetbiztonsági célú adatkezelések az uniós jog hatályán kívül esnek, a törvény ezek vonatkozásában kivételi szabályokat állapít meg azon jogintézmények (adatvédelmi incidens bejelentése és az érintettel való közlése) alkalmazására nézve, amelyek a hatályos magyar adatvédelmi szabályozásból nem következnek. Fenntartja ugyanakkor a törvény azon előírásokat, amelyek jelenleg is irányadók ezen adatkezelésekre, így a törvény nem érinti azon különös szabályok tartalmát sem, amelyek a Hatóság jogköreinek gyakorlását ezen területen meghatározzák.

A 19. §-hoz

Az Infotv. V. fejezetének hatályos, a Hatóság jogállására, a Hatóság elnökének kinevezésére és függetlenségének garanciáira vonatkozó rendelkezései lényegi tartalmukat tekintve megfelelnek a Rendelet VI. fejezetében és az Irányelv VI. fejezetében meghatározott követelményeknek. A törvény ezért csupán azon rendelkezéseket módosítja, amelyek az uniós adatvédelmi reformot követően alkalmazandó szabályozással való összhang megteremtése érdekében szükségesek. Ennek keretei között egyrészt formálisan is kijelöli a Hatóságot a Rendelet hatálya alá tartozó jogviszonyok vonatkozásában a Rendeletben a felügyeleti hatóságra ruházott feladat- és hatáskörök gyakorlására, másrészt rögzíti, hogy a Hatóság elnöke egy alkalommal újraválasztható [a Rendelet 44. cikk (1) bekezdés e) pontjával összhangban]. A törvény emellett pontosítja az Infotv. terminológiáját a közigazgatási perrendtartásról szóló törvénnyel való maradéktalan összhang megteremtése érdekében.

A 20-22. §-hoz

A törvény kis terjedelemben módosítja a Hatóság ún. ombudsmani típusú vizsgálati eljárásának rendelkezéseit egyrészt annak érdekében, hogy kifejezetten lehetővé tegye a Hatóság számára a vizsgálat hivatalból történő megindítását is, valamint annak érdekében, hogy önálló vizsgálatkezdeményezési lehetőséget biztosítson az érintettnek az őt megillető jogok ún. közvetett - a Hatóságon keresztül történő - érvényesítése céljából [az Irányelv 17. cikkével összhangban]. E jogintézmény célja, hogy az érintett számára jogi kereteket biztosítson annak ellenőrzése kezdeményezésére, hogy az őt megillető érintetti jogok gyakorlása esetén azok érvényesítésének adatkezelő általi korlátozására irányuló intézkedés jogszerű volt-e.

A 23-24. §-hoz

A Hatóság közigazgatási hatósági jogkörében lefolytatott eljárásainak kereteit a törvény szerint továbbra is az általános közigazgatási eljárási szabályok, az általános közigazgatási rendtartásról szóló 2016. évi CL. törvényben (a továbbiakban: Ákr.) foglalt rendelkezések képezik. A személyes adatok védelmével kapcsolatos feladat- és hatáskörei gyakorlása során ezen eljárások közül az adatvédelmi hatósági eljárás továbbra is a személyes adatok védelméhez fűződő jog hatósági eszközökkel történő érvényesítését, jogi eszközökkel kikényszeríthető döntések meghozatalát szolgálja, míg az adatvédelmi engedélyezési eljárás a Rendelet alapján a felügyeleti hatóságokra ruházott és a Hatóság által gyakorolt engedélyezési, jóváhagyási típusú feladat- és hatáskörök (pl. magatartási kódexek, kötelező erejű vállalati szabályok jóváhagyása) gyakorlásának közös eljárásrendjét biztosítja.

Tekintettel arra, hogy a Rendelet az Európai Unió tagállamainak adatvédelmi hatóságait - elsősorban a határon átnyúló adatkezeléseket érintő eljárásaikban - a magyar jogban közvetlenül hatályosuló és alkalmazandó szabályok szerint formalizált együttműködésre kötelezi, a törvény hazánk uniós jogból fakadó kötelezettségeinek, így ezen együttműködésre vonatkozó szabályok és az uniós jog elsőbbségének érvényesülése érdekében az Ákr.-ben foglalt előírásokhoz képest - a kifejezetten indokolt mértékben - különös szabályok alkalmazását írja elő.

Ezen különös szabályok közül kiemelendő, hogy az adatvédelmi hatósági eljárást, valamint az adatkezelési engedélyezési eljárást a törvény szerint fel kell függeszteni a Rendeletben szabályozott ún. együttműködési eljárás és egységességi mechanizmus alkalmazásának időtartamára, így az ügyintézési határidőbe ezen időtartamok nem számítanak bele. A Hatóság ugyanakkor a törvény alapján a felfüggesztés időtartama alatt is elvégzi az együttműködési eljárásban és az egységességi mechanizmusban szükséges eljárási cselekményeket. A szabályozás indoka, hogy ezen jogintézmények az Európai Unió tagállamainak adatvédelmi hatóságai tevékenységének az uniós jog egységes alkalmazását célzó összehangolását szolgálják, amelyekre nézve a Rendelet részletesen meghatározza a hatóságok döntései tartalma kialakításának és egyeztetésének eljárásrendjét. Ezen eljárásrend a Hatóság által a magyar eljárási szabályok alapján végzett eljárási cselekmények mellett szükségszerűen olyan eljárási cselekményeket is magában foglal, amelyeket nem a magyar, hanem más uniós tagállami adatvédelmi hatóság, illetve az Európai Adatvédelmi Testület végez és amelyek elvégzésének határidejét maga a Rendelet, illetve más tagállam joga határozza meg. Ezen eljárási cselekmények határidőben történő elvégzésére a magyar hatóságnak nincs érdemi befolyása. Az általános eljárásjogi szabályok alkalmazása ezen esetekben a Rendelet hatékony érvényesülését, az uniós adatvédelmi együttműködés gyakorlati megvalósulását gátolná.

Mindebből következően a Rendelet által szabályozott együttműködési és egységességi eljárásrendet a törvény a Hatóság eljárásának folyamatába oly módon illeszti be, hogy annak időtartama - mivel a Hatóság hatáskörén kívül eső cselekményektől függ - a Hatóság által folytatott hazai eljárás ügyintézési határidejét ne érintse. Azon ügyekben ugyanakkor, ahol más uniós tagállam érintettsége nemzetközi elemként nem merül fel, a határidő számítása továbbra is az irányadó magyar törvényi szabályok szerint alakul.

Az adatvédelmi hatósági eljárás tekintetében újdonság, hogy a hivatalbóli eljárás indításának lehetősége (és meghatározott esetekben kötelezettsége) mellett a törvény bevezeti az érintett kérelmére induló eljárástípust is.

Ugyanezen eljárás tekintetében kiemelendő továbbá az is, hogy a törvény a közigazgatási szabályszegések szankcióiról szóló törvény és a Rendelet szabályainak összhangba hozatala érdekében rendelkezik arról, hogy a Hatóság abbéli - a konkrét eset körülményeit figyelembe vevő - mérlegelését, hogy valamely adatvédelmi jogsértés esetén bírság kiszabása szükséges-e, nem korlátozza a hivatkozott törvény azon általános előírása, amely főszabályként bírság kiszabását csak egy éven belül nyilvántartásba vett korábbi, szankciót megállapító döntés esetén teszi lehetővé. A közigazgatási szabályszegések szankcióiról szóló törvény azon előírása pedig, amely a hatóság mérlegelési jogkörében meghatározható közigazgatási bírságösszeg mértékét legfeljebb a törvényben meghatározott közigazgatási bírságösszeg felső határának felében rendeli megállapítani korábbi szankcionálás hiánya esetén (azaz, ha a hatósági eljárás megindításának napját megelőző három éven belül az ügyfél vonatkozásában közigazgatási bírság szankciót megállapító döntést nem vettek nyilvántartásba), a Rendelet vonatkozásában külön kivételi szabály nélkül is mellőzendő, mivel a bírságmaximumokat ez esetben nem a magyar jog, hanem a Rendelet határozza meg.

A törvény mindemellett az Ákr. által adott, az általános szabályoktól való eltérés lehetőségével élve a Hatóság feladat- és hatáskörébe utalja a meghatározott cselekmény elvégzésére, meghatározott magatartásra, tűrésre vagy abbahagyásra irányuló kötelezést tartalmazó döntése végrehajtásának foganatosítását is. Ezen túl, noha a Hatóság fizetési kötelezettségeket megállapító döntése végrehajtásának foganatosítása tekintetében az állami adóhatóság feladatköre fennmarad, a törvény a Rendeletben az anyagi jogi bírságokra meghatározott előírásokkal összhangban kizárja a fizetési kötelezettség a kötelezett kérelmére történő mérséklésének lehetőségét, a további teljesítési kedvezmények (halasztás, részletfizetés) iránti kérelmek érdemi elbírálását pedig szintén a Hatóság feladat- és hatáskörébe utalja.

Az adatkezelési engedélyezési eljárás tekintetében a törvény meghatározza az ezen eljárás keretei között benyújtható kérelmek, valamint ezen kérelmek alapján meghozható határozatok tartalmát, az ügyintézési határidőt, kizárja továbbá a sommás eljárás lefolytatásának lehetőségét.

A 25. §-hoz

A törvény a Rendelet és az Irányelv előírásaival összhangban rögzíti a Hatóság nemzetközi együttműködésére vonatkozó alapvető rendelkezéseket, ideértve nemcsak az EGT-államok adatvédelmi hatóságaival történő együttműködéshez szükséges és a tagállami jogalkotó által megalkotandó előírásokat, hanem a harmadik országoktól és nemzetközi szervezetektől ezen együttműködés során érkező jogsegélykérelmek kezelésének szempontrendszerét is.

A 26. §-hoz

A törvény a Rendelet 42. cikkében meghatározott tanúsításra irányuló eljárást - az azonos célra és tartalmi jellemzőkre tekintettel - az Infotv. korábbi, az adatvédelmi auditra vonatkozó eljárásrendre alkalmazandó szabályainak alapulvételével, a Rendelet előírásainak végrehajtását biztosítva határozza meg.

A 27. §-hoz

Figyelemmel arra, hogy a Rendelet az adatkezelési műveletek kötelező bejelentésére, valamint azok Hatóság általi nyilvántartására vonatkozó előírások helyett az ún. kockázatalapú megközelítés alapján és az adatkezelő elszámoltathatóságának elvét hangsúlyozva az adatkezelők által elvégzendő, az adatkezelési műveletekkel összefüggésben felmerülő kockázatokat felmérő és azok megfelelő eszközökkel való csökkentésére irányuló intézkedések (pl. adatvédelmi hatásvizsgálat) végrehajtására kötelezi az adatkezelőket, az Infotv. adatvédelmi nyilvántartásra vonatkozó előírásait nem tartja fenn. A törvény ugyanakkor az érintettek tájékozódásának biztosítása érdekében a Hatóság részére előírja egyrészt azon döntései közzétételét, amelyek nyilvánosságra hozatala a Rendelet, illetve az Infotv. alapján kötelező, másrészt azon, az adatvédelmi tisztviselőre vonatkozó adatokat, amelyek a Rendelet és az Irányelv alapján a Hatóság részére bejelentendőek.

Emellett a törvény a Hatóság eljárásaira vonatkozó közös rendelkezésként kizárja egyrészt, az adatkezelő vagy az adatfeldolgozó kérelmére történő hatósági ellenőrzés lefolytatását, másrészt az ún. elszámoltathatóság elvével összhangban rögzíti az adatkezelőt, illetve az adatfeldolgozót terhelő bizonyítási kötelezettséget is.

A 28. §-hoz

A törvény egyértelműen rögzíti azon rendelkezéseket, amelyeket a Hatóság abban az esetben alkalmaz, ha az érintettet megillető jogokat az adatkezelő jogszerűen korlátozta, amely korlátozás alapjául szolgáló érdekek érvényesítése az érintettnek a Hatóságnál történő joggyakorlása esetén sem mellőzhető.

A 29. §-hoz

A Rendelet 55. cikk (3) bekezdése és az Irányelv 45. cikk (2) bekezdése értelmében az adatvédelmi felügyeleti hatóságok hatásköre nem terjed ki a bíróságok által igazságügyi feladataik ellátása során végzett adatkezelési műveletek felügyeletére. E rendelkezés azonban nem érinti a hatálya alá tartozó tárgykörökben az uniós jogi aktusok anyagi jogi szabályainak alkalmazandóságát ezen adatkezelési jogviszonyokban, sőt, mind a Rendelet, mind az Irányelv rendelkezései alapján ezen adatkezelési műveletek ellenőrzésére irányuló felügyeleti mechanizmusról - az egyébként az érintett rendelkezésére álló, perindítási jogosultság mellett - a bíróságok szervezetén belül szükséges gondoskodni.

Ennek megfelelően a törvény az Infotv. új VI/A. Fejezetének megállapításával a bíróságok igazságszolgáltatási feladataihoz kapcsolódó adatkezelési műveletek ellenőrzésének eszközeként létrehozza az adatvédelmi kifogás jogintézményét, továbbá meghatározza e kifogás elintézésének rendjét.

A bíróságok által igazságügyi feladataik ellátása során végzett adatkezelési műveletek jellegük szerint minden esetben egy kontradiktórius vagy nemperes eljáráshoz (alapügyhöz) kapcsolódó műveletek, így a törvény ezen alapügyhöz kapcsolódóan teszi lehetővé bármely érintettnek, hogy ha megítélése szerint az alapügyben személyes adatok kezelésével kapcsolatban jogsérelem következett be, vagy az alapügyben eljáró bíróság az érintettet az adatkezelővel szemben megillető jogok (azaz például a hozzáféréshez való joga, helyesbítéshez való joga vagy törléshez való joga) érvényesítése során nem a vonatkozó szabályok szerint járt el, adatvédelmi kifogást terjesszen elő.

A kifogás elbírálására a törvény sui generis szabályokat állapít meg, amelyek igazodnak a hatályos eljárásjogi kódexekben már létező, egyéb indokból előterjeszthető kifogások elbírálásának rendjéhez, ezzel is segítve a jogalkalmazási gyakorlat egységesítését.

A törvény rögzíti, hogy a kifogás alapján a bíróság azt vizsgálja, hogy az eljáró bíró, ülnök vagy igazságügyi alkalmazott az adatkezelési tevékenysége során a személyes adatok védelmére vonatkozó jogszabályi és uniós jogi előírásoknak megfelelően járt-e el.

A törvény alapján a kifogást elbíráló bíróság az utólag nem orvosolható jogsértések esetén indokolt határozatban megállapítja a személyes adatok jogellenes kezelésének tényét, illetve azt, hogy az érintetti jogok gyakorlásával kapcsolatban jogsérelem következett be. Orvosolható jogsértések esetén kifogást elbíráló bíróság reparatív jellegű jogkövetkezményeket ír elő, elrendelheti a jogellenes adatkezelési művelet megszüntetését, a jogellenes adatkezelés közvetlen veszélyének elhárítását és az adatkezelés jogszerűségének helyreállítását. Az, hogy ennek keretében pontosan milyen intézkedés megtételét írja elő a kifogást elbíráló bíróság, mindig az adott egyedi ügy sajátosságai alapján kerülhet eldöntésre. A kifogást elbíráló bíróság a jogsértés tényének vagy veszélyének a megállapítása mellett elrendelheti a vonatkozó jogszabályokban biztosított érintetti jogok érvényesülését szolgáló intézkedések megtételét is. Ha a jogsérelem vagy annak közvetlen veszélye nem állapítható meg, a kifogást elbíráló bíróság az eljárást megszünteti.

Az egységes jogalkalmazás kialakítása érdekében a törvény lehetőséget biztosít a kifogást elbíráló bíróság részére, hogy eljárásában kikérje a Hatóság véleményét.

A törvény a kifogást elbíráló bíróság eljárásának külön nem szabályozott elemei tekintetében az Infotv.-nek a Hatóság vizsgálatára vonatkozó egyes szükséges előírásait utaló szabállyal rendeli alkalmazni.

A 30. §-hoz

A törvény megállapítja az új vagy módosuló tartalmú jogintézmények alkalmazásához szükséges átmeneti szabályokat.

A 31-32. §-hoz

A törvény az Infotv.-be illeszti az Irányelv átültetésére és a Rendelet végrehajtására utaló jogharmonizációs klauzulát.

A 32-34. §-hoz

E rendelkezések a törvény által kitűzött célokkal összhangban tartalmazzák a szövegcserés módosító, hatályba léptető és hatályon kívül helyező rendelkezéseket.

A 35-40. §-hoz

A Rendelet előírja az adatvédelmi felügyelő hatóságok közreműködését a Rendelet 43. cikke szerinti tanúsító szervezetek akkreditációjára irányuló eljárásban. A törvény a nemzeti akkreditációról szóló törvény rendelkezéseinek módosításával megteremti a Hatóság e feladatellátásának jogi kereteit.

A 41-43. §-hoz

Az adatvédelmi felügyelő hatóságok feladataikat az érintettek által benyújtott panaszok tekintetében a Rendelet és az Irányelv alapján ingyenesen kötelesek ellátni. A hatályos szabályrendszerben a Hatóság bejelentésen alapuló vizsgálata és hivatalbóli adatvédelmi hatósági eljárása is ingyenes. Mivel az adatvédelmi hatósági eljárás kérelemre is indulhat a jövőben, illetve a bíróságok adatkezelési tevékenységét bírói szerv fogja ellenőrizni, ezen eljárások illetékmentességéről is rendelkezni szükséges.

-----STARTING---POINT---VEGE---

A 44. §-hoz

Hatályba léptető rendelkezések.

A 45-46. §-hoz

Megjelöli a sarkalatosnak minősülő rendelkezéseket a jogszabály-szerkesztési követelményeknek megfelelően, továbbá jogharmonizációs záradékot tartalmaz.