1991. évi XXX. törvény indokolása

a szovjet csapatok által okozott károk megtérítéséről

-----STARTING---POINT---ALTALANOS--- 

A Magyar Népköztársaság Kormánya és a Szovjet Szocialista Köztársaságok Szövetségének Kormánya között a Magyar Népköztársaság területén ideiglenesen tartózkodó szovjet csapatok jogi helyzete tárgyában Budapesten, 1957. május 27-én aláírt és az 1957. évi 54. törvényerejű rendelettel kihirdetett Egyezmény 2. §-a 9. cikkének 1. pontja szerint „A Szovjet Szocialista Köztársaságok Szövetségének Kormánya megtéríti a Magyar Köztársaság Kormányának azokat az anyagi károkat,... amelyeket a szovjet katonai egységek vagy azok állományába tartozó személyek szolgálati kötelességük teljesítése közben magyar szerveknek és állampolgároknak, vagy a Magyar Népköztársaság területén tartózkodó idegen állampolgároknak okoznak.”

A törvényerejű rendelet az Egyezményben meghatározott kárigények elbírálását Magyar-Szovjet Vegyesbizottság elé rendelte, amelynek Működési Szabályzata a Vegyesbizottság által hozott határozatot jogerősnek minősíti.

A bíróság előtti jogorvoslat lehetőségét kizáró, egyfokú eljárási rendet intézményesítő szabály a károsultak alkotmányos jogainak érvényesülését más kártérítési igényekhez képest hátrányosan érinti. Ezért a Magyar Állam közvetlen helytállási kötelezettségének előírásával és a bírósági igényérvényesítés lehetőségének megteremtésével az alkotmányos jogokat ért sérelem a Javaslat rendelkezései alapján maradéktalanul kiküszöbölhető.

-----STARTING---POINT---RESZLETES---

Az 1. §-hoz

A Javaslat a törvény hatályát az Egyezmény által a Magyar-Szovjet Vegyesbizottság hatáskörébe tartozó ügyek alapulvételével határozza meg. Ennek megfelelően lehetővé teszi a Magyarországon tartózkodott szovjet csapatok és azok állományába tartozó személyek által szolgálati kötelességük teljesítése közben okozott károk megtérítése iránti igények Magyar Állammal szembeni, bírósági úton való érvényesítését.

A Javaslat a közvetlen igényérvényesítés lehetőségét a Magyar-Szovjet Vegyesbizottság által már elbírált és akár jogalap hiányára hivatkozással, akár összegében elutasított kárigények esetében, az igény elutasított része vonatkozásában teljeskörűen biztosítja.

Ezzel a megoldással a Javaslat a nemzetközi megállapodással összhangban, annak rendelkezéseit nem sértve nyitja meg a közvetlen bírósági igényérvényesítés lehetőségét.  A Javaslat szerint a törvény azon kárigények esetében is alkalmazásra kerül, amelyeket a Vegyesbizottság az Egyezmény hatályának és egyben a Vegyesbizottság megszűnésének napjáig még nem bírált el, vagy amelyeket a károsult a Vegyesbizottság előtt menthető okból nem tudott érvényesíteni, illetve amelyekben a károkozás az Egyezmény hatályának megszűnte előtt történik, a kár nagysága azonban csak ezt követően válik felmérhetővé.

A Javaslat szerint a törvény hatálya alá tartoznak a Vegyesbizottság által elismert baleseti járadék felemelése iránti kárigények is, függetlenül a baleset okozásának időpontjától.

A 2. §-hoz

A Javaslat szerint a kárigényt közvetlenül a Magyar Állammal szemben lehet érvényesíteni; a Magyar Államot az igazságügyminiszter képviseli.

A kártérítés jogalapjára, módjára és mértékére, valamint a kárigények érvényesítési eljárására az általános szabályok irányadók.

A 3. §-hoz

Az ügyek sajátos jellegére tekintettel célszerű a helyi bírósági hatáskörbe tartozó kárigények esetében a Pesti Központi Kerületi Bíróság, a megyei bírósági hatáskörbe tartozó követelések esetében pedig a Fővárosi Bíróság kizárólagos illetékességének előírása.

-----STARTING---POINT---VEGE---