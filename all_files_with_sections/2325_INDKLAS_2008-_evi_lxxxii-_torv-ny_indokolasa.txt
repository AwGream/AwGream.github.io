2008. évi LXXXII. törvény indokolása

a Magyar Köztársaság 2009. évi költségvetését megalapozó egyes törvények módosításáról

-----STARTING---POINT---ALTALANOS---

Általános indokolás

Az Alkotmánybíróság 4/2006. (II. 15.) AB határozata szerint - hivatkozva az Alkotmány 19. §-ának (3) bekezdésére - a költségvetési törvényjavaslatot önállóan kell benyújtani és tárgyalni, az Országgyűlés e tárgykörről más tárgyköröktől elkülönítve folytat vitát és elkülönítve dönt.

Az államháztartásról szóló 1992. évi XXXVIII. törvény (Áht.) 36. §-a szerint a Kormánynak a költségvetési törvényjavaslat benyújtásakor elő kell terjeszteni azokat a törvényjavaslatokat is, amelyek a javasolt előirányzatok megalapozásához szükségesek. Jelen törvény az Áht. ezen előírásának tesz eleget.

-----STARTING---POINT---RESZLETES---

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

Az 1. §-hoz

A foglalkoztatók adminisztrációs terheinek csökkentése érdekében egységesülnek a közteheralapok.

A munkaadói járulék alapja a munkaadói TB-járulék alapjával, a munkavállalói járulék alapja az egyéni egészségbiztosítási járulék alapjával egyezik meg.

Ezzel jelentősen egyszerűsödik a foglalkoztatók járulékfizetése, mivel egyazon összeg után fizetnek majd társadalombiztosítási járulékot, munkaadói járulékot, illetve egészségbiztosítási járulékot és munkavállalói járulékot.

Az államháztartásról szóló 1992. évi XXXVIII. törvény módosítása

A 2. §-hoz

(1) bekezdéshez:

Amennyiben a közigazgatási eljárásokban az eljáró hatóság az ügyintézési határidőt (nem az ügyfélnek vagy az eljárás egyéb résztvevőjének felróható okból) nem tartja be, akkor meghatározott összeg kifizetésére köteles. Ahhoz, hogy valódi szankcióként érvényesüljön a fizetési kötelezettség, és megelőző hatásként rá legyen szorítva az érintett, valamint más hatóság az ügyintézési határidők betartására (speciális és generális prevenció), szükséges egyértelművé tenni, hogy a központi költségvetés nem téríti vissza az érintett hatóságnak a szankciós jellegű kifizetést.

(2) bekezdéshez:

Gyakran eltérés mutatkozik a költségvetési szervek által a kincstárhoz beküldött, illetve a fejezetek által felösszesített értékeket tartalmazó adatlapok között. Nagyobb pontosság várható, ha a fejezet a szükséges javítások elvégzése után, az intézmények adatlapjaival együtt juttatja el az összesített jelentését a kincstárba. Ez esetben a papíralapú adatszolgáltatás is kiváltható az elektronikus adattovábbítással.

(3) bekezdéshez:

A hatályos szabályozás szerint a kincstár által vezetett törzskönyvi nyilvántartásba bejegyzett, adóköteles tevékenységet végző költségvetési szervek, valamint a külön törvény alapján nyilvántartandó egyéb jogi személyek (e két személyi kör együttes gyűjtőfogalma a törzskönyvi szerv) a kincstár által közvetlenül az állami adóhatóság felé teljesítik bejelentkezési és változásbejelentési kötelezettségüket. A módosítással - a cégbejegyzésre kötelezett adózók, illetőleg az egyéni vállalkozók mellett - az adóköteles tevékenységet folytató törzskönyvi szervek vonatkozásában is bevezetésre kerül az ún. „egyablakos” rendszer, amelynek lényege, hogy a kincstár által vezetett törzskönyvi nyilvántartásban nyilvántartandó törzskönyvi szervek az állami adóhatósághoz teljesítendő bejelentkezési és változásbejelentési kötelezettségüknek a kincstár útján tesznek eleget, az állami adóhatósághoz történő közvetlen bejelentkezés, illetőleg változásbejelentés helyett. Az egyablakos rendszer bevezetésével a törzskönyvi szerv tehát bejelentkezési, változásbejelentési kötelezettségét a kincstár felé teljesíti, és a kincstár továbbítja az állami adóhatóság felé a bejelentett adatok közül azokat, amelyeket a törvény vonatkozó rendelkezései szerint az állami adóhatósághoz is be kell jelenteni.

Az egyablakos rendszer törzskönyvi szervekre történő kiterjesztése a törzskönyvi szervek bejelentkezését egyszerűsíti, a bejelentkezéssel, változásbejelentéssel járó adminisztrációs terheiket csökkenti.

A fentiek mellett a bejelentkezés, változásbejelentés jelenlegi rendszerében - amennyiben a törzskönyvi szerv változásbejelentési kötelezettségének csak az egyik szerv vonatkozásában tesz eleget -, eltérés mutatkozhat a kincstár által vezetett nyilvántartás illetőleg az adóhatósági nyilvántartás adatai között. A módosítás ezen eltérés lehetőségét is kiküszöböli.

A törvény szerint az egyablakos rendszer 2009. július 1-jétől kerül bevezetésre, tekintettel arra, hogy a bevezetéshez szükséges tárgyi, technikai feltételek ezen időponttól kezdődően biztosíthatók. Az érintett szervezetek nyilvántartásaiban szereplő, mindkét szerv által nyilvántartandó adatok egyeztetése érdekében az állami adóhatóság és a kincstár 2009. december 31-ig kölcsönös adatátadást valósítana meg.

A módosítás másik indoka a külön törvény alapján a kincstár által nyilvántartandó (nem költségvetési szerv) jogi személyek nyilvántartására vonatkozó törvényi szabályozást igénylő rendelkezések, továbbá ehhez kapcsolódóan a végrehajtási rendelet kiadására vonatkozó felhatalmazás Áht.-ba történő beépítése.

(4) bekezdéshez:

Ahhoz, hogy a Kincstár - az Alkotmánybíróság 42/2008. (IV.17.) AB határozatában foglaltak iránymutatása alapján - elvégezhesse az ÁSZ megállapításainak érvényesítését a felülvizsgálati eljárásban, indokolt az Áht. hatásköri szabályai között erre vonatkozóan a Kincstár részére felhatalmazó rendelkezést beiktatni. Így az AB által hiányolt jogorvoslati lehetőség megnyílik az önkormányzatok számára.

(5) bekezdéshez:

Az Avtv. rendelkezései értelmében személyes adatokat - többek között - csak akkor kezelhet egy szervezet, ha arra törvényben vagy az érintett által megkapta a szükséges felhatalmazást. Jelenleg a Kincsár a fenti feladatokhoz ellátása érdekében kiterjedt, személyes adatokat is tartalmazó adatbázisokat kezel. Az ehhez szükséges felhatalmazások változatos formában jelennek meg (törvényi és/vagy érintetti felhatalmazás), amely nem biztosítja az egyes adatbázisok közötti átjárást, az adatszolgáltatási duplikációk miatt újabb terhet róva az ügyfelekre. A jogbiztonság és az ügyfélbarát eljárás jegyében, az egységes és átlátható szabályozás érdekében született meg a keret jellegű adatkezelési felhatalmazás.

(6) bekezdéshez:

Államháztartási szempontból ez a rendelkezés elősegíti a közpénzekkel való takarékos és átlátható gazdálkodás megvalósítását.

(7) bekezdéshez:

Az Avtv. rendelkezései értelmében személyes adatokat - többek között - csak akkor kezelhet egy szervezet, ha arra törvényben vagy az érintett által megkapta a szükséges felhatalmazást. Jelenleg a Kincsár a fenti feladatokhoz ellátása érdekében kiterjedt, személyes adatokat is tartalmazó adatbázisokat kezel. Az ehhez szükséges felhatalmazások változatos formában jelenek meg (törvényi és/vagy érintetti felhatalmazás), amely nem biztosítja az egyes adatbázisok közötti átjárást, az adatszolgáltatási duplikációk miatt újabb terhet róva az ügyfelekre. A jogbiztonság és az ügyfélbarát eljárás jegyében, az egységes és átlátható szabályozás érdekében született meg a keret jellegű adatkezelési felhatalmazás.

(8) bekezdéshez:

A hatályos szabályozás szerint a kincstár által vezetett törzskönyvi nyilvántartásba bejegyzett, adóköteles tevékenységet végző költségvetési szervek, valamint a külön törvény alapján nyilvántartandó egyéb jogi személyek (e két személyi kör együttes gyűjtőfogalma a törzskönyvi szerv) a kincstár által közvetlenül az állami adóhatóság felé teljesítik bejelentkezési és változásbejelentési kötelezettségüket. A módosítás szerint - a cégbejegyzésre kötelezett adózók, illetőleg az egyéni vállalkozók mellett - az adóköteles tevékenységet folytató törzskönyvi szervek vonatkozásában is bevezetésre kerül az ún. „egyablakos” rendszer, amelynek lényege, hogy a kincstár által vezetett törzskönyvi nyilvántartásban nyilvántartandó törzskönyvi szervek az állami adóhatósághoz teljesítendő bejelentkezési és változásbejelentési kötelezettségüknek a kincstár útján tesznek eleget, az állami adóhatósághoz történő közvetlen bejelentkezés, illetőleg változásbejelentés helyett. Az egyablakos rendszer bevezetésével a törzskönyvi szerv tehát bejelentkezési, változásbejelentési kötelezettségét a kincstár felé teljesíti, és a kincstár továbbítja az állami adóhatóság felé a bejelentett adatok közül azokat, amelyeket a törvény vonatkozó rendelkezései szerint az állami adóhatósághoz is be kell jelenteni.

Az egyablakos rendszer törzskönyvi szervekre történő kiterjesztése a törzskönyvi szervek bejelentkezését egyszerűsíti, a bejelentkezéssel, változásbejelentéssel járó adminisztrációs terheiket csökkenti.

A fentiek mellett a bejelentkezés, változásbejelentés jelenlegi rendszerében - amennyiben a törzskönyvi szerv változásbejelentési kötelezettségének csak az egyik szerv vonatkozásában tesz eleget -, eltérés mutatkozhat a kincstár által vezetett nyilvántartás illetőleg az adóhatósági nyilvántartás adatai között. A módosítás ezen eltérés lehetőségét is kiküszöböli.

A törvény szerint az egyablakos rendszer 2009. július 1-jétől kerül bevezetésre, tekintettel arra, hogy a bevezetéshez szükséges tárgyi, technikai feltételek ezen időponttól kezdődően biztosíthatók. Az érintett szervezetek nyilvántartásaiban szereplő, mindkét szerv által nyilvántartandó adatok egyeztetése érdekében az állami adóhatóság és a kincstár 2009. december 31-ig kölcsönös adatátadást valósít meg.

A módosítás másik indoka külön törvény alapján a kincstár által nyilvántartandó (nem költségvetési szerv) jogi személyek nyilvántartására vonatkozó törvényi szabályozást igénylő rendelkezések, továbbá ehhez kapcsolódóan a végrehajtási rendelet kiadására vonatkozó felhatalmazás Áht.-ba történő beépítése.

(9)-(10) bekezdéshez:

A gyakorlati tapasztalatok alapján a kiállításokra érkező műtárgyak nem a Ptk. szerinti kölcsönszerződéssel kerülnek a kiállítóhoz. A kiállítási tárgyak kölcsönzésének időtartama a kiállítások előkészítésének hosszas folyamatában a szerződéskötés időpontja után még gyakran változik, a felek azonban erről nem mindig az eredeti szerződés módosításával, hanem külön dokumentumokban állapodnak meg. A törvény a külföldi kölcsönadók által alkalmazott szerződések, illetve az időtartamra vonatkozó megállapodások elfogadására is lehetőséget teremt.

(11) bekezdéshez:

A Magyar Köztársaság zárszámadásának ellenőrzése a mai napig - jelentős részei vonatkozásában - nem azonos módszerek mentén és nem homogén szemléletben történik. Az egységes szemlélet alappillére az azonos módszertan, az ellenőrzés megbízhatóságának feltétele, hogy a vizsgálatért felelős rendelkezzen az összefüggések teljes körű felmérésének lehetőségével, ami párosul a külső szemlélő elfogulatlanságával.

Célszerű ezért az alapok megbízhatósági ellenőrzéséhez is az Állami Számvevőszék módszertanát alkalmazni, így az Országgyűlés átfogó és egységes képet kaphat a közpénzek felhasználásáról.

(12) bekezdéshez:

Lehetőség nyílik a pótlólagos normatíva igénylésre azokban a gyakran előforduló, 2009. évben várhatóan tovább szaporodó esetekben, amikor az önkormányzat más önkormányzattól év közben vesz át intézményt.

(13) bekezdéshez:

Az ÁSZ megállapításait is realizáló felülvizsgálati eljárásban kétféle mértékű kamat nem alkalmazható.

(14) bekezdéshez:

Késedelmi kamatot csak a tőkeösszeg után kell számítani, a kamatra való hivatkozás indokolatlan az első mondatban. Mind az ÁSZ ellenőrzés, mind a kincstári felülvizsgálat vonatkozásában előírja jogszabály a késedelmi kamatfizetési kötelezettségét, annak kezdő időpontját szükséges egyértelműen meghatározni a jogszabály módosításával.

(15) bekezdéshez:

Amennyiben az önkormányzatok fizetési kötelezettségüknek nem tudnak eleget tenni, az azonnali beszedési megbízás benyújtására, majd adósságrendezési eljárás lefolytatására kerülhet sor, amely ha időlegesen is, de működésképtelenséget idézhet elő. Ezért indokolt még a visszafizetési kötelezettség végrehajtása előtt egy olyan lépcsőfok beiktatása, mely lehetőséget kínál mind az önkormányzatok, mind a kincstár számára, hogy bizonyos keretek között az önkormányzatok részletekben rendezzék az év végi elszámolása során keletkezett visszafizetési kötelezettségüket.

(16) bekezdéshez:

Annak érdekében, hogy a Kincstár felülvizsgálatában érvényesíthető legyen az ÁSZ megállapítása, indokolt a fenti rendelkezések módosítása tekintettel arra is, hogy az ÁSZ megállapításai befolyásolják a kincstár felülvizsgálatának eredményét.

A gyakorlatban - elsősorban a nagyszámú intézményekkel rendelkező önkormányzatok vonatkozásában - nem lehet tartani a Ket.-ben szabályozott, jelenleg 5 napos határidőt a jegyzőkönyv átadására vonatkozóan, ezért indokolt módosítani az átadásra rendelkezésre álló határidőt.

(17) bekezdéshez:

Annak érdekében, hogy a Kincstár felülvizsgálati eljárásában érvényesíthetőek legyenek az ÁSZ megállapításai, indokolt a fenti rendelkezések módosítása. Az eddigi felülvizsgálati tapasztalatok alapján a 30 napos határidő nem, vagy nehezen tartható, ezért a módosítás a határidőt 45 napra változtatja.

(18)-(19) bekezdéshez:

Amennyiben az önkormányzatok - olykor jelentős összegű - visszafizetési kötelezettségüknek nem tudnak eleget tenni, adósságrendezési eljárás lefolytatására kerülhet sor, amely ha időlegesen is, de működésképtelenné teheti az önkormányzatot. Ezért indokolt még a visszafizetési kötelezettség végrehajtása előtt egy olyan lépcsőfok beiktatása, mely lehetőséget kínál mind az önkormányzatok, mind a kincstár számára, hogy bizonyos keretek között az önkormányzat részletekben rendezze a visszafizetési kötelezettségét.

Az eljárás megindításának kezdő napját eddig nem rögzítette az Áht., ennek egyértelműsítését rendezi az új rendelkezés.

(20) bekezdéshez:

A nagy önkormányzatoknál az év végi helyszíni felülvizsgálat ésszerűbb megszervezése érdekében indokolt, hogy a jogcímek 50%-a helyett a nagyobb kockázatot jelentő jogcímeknél kerüljön sor a helyszíni ellenőrzésre. Így a jogcímek számának minimális meghatározása nélkül is elérhető az ellenőrzéstől elvárt eredmény.

(21) bekezdéshez:

Egyes költségvetési támogatások az igénybevevő önkormányzat feladatellátásában közreműködő külső szervezetek tevékenységéhez kapcsolódnak, így az igénylés és elszámolás szabályszerűségi vizsgálata szükségessé teszi a helyszíni vizsgálat kiterjesztését.

(22) bekezdéshez:

A Magyar Köztársaság zárszámadásának ellenőrzése a mai napig - jelentős részei vonatkozásában - nem azonos módszerek mentén történik. Az egységes szemlélet alappillére az azonos módszertan, az ellenőrzés megbízhatóságának feltétele, hogy a vizsgálatért felelős rendelkezzen az összefüggések teljes körű felmérésének lehetőségével, ami párosul a külső szemlélő elfogulatlanságával.

Célszerű ezért az alapok megbízhatósági ellenőrzéséhez is az Állami Számvevőszék módszertanát alkalmazni, így az Országgyűlés átfogó és egységes képet kaphat a közpénzek felhasználásáról.

(23)-(24) bekezdéshez:

A szabályozás biztosítja az államháztartáson belül a különböző tartalékok azonos besorolási lehetőségét.

(25) bekezdéshez:

A feladatot átvevő felügyeleti szervek nem tudják hatékonyan szervezni feladataikat, ha egy átvett intézmény átszervezésére, összevonására, megszüntetésére nem kapnak jogosultságot. Az alapítói jogok gyakorlása nem terjed ki a vagyoni jogokra.

(26) bekezdéshez:

A hatályos rendelkezés arra a korábbi jogalkalmazási problémára keresett megoldást, mely szerint vitás volt, hogy az Áht. 108. §-ának (2) bekezdése a vagyonnak csak a tulajdonjogát védi, vagy a vagyonkezelői jogot is mint forgalomképes vagyonértékű jogot.

Az valóban indokolt, hogy a tulajdonjogra és annak tárgyaira vonatkozó rendelkezéseket az önállóan forgalomképes vagyoni értékű jogokra is alkalmazni kelljen, azonban a Vtv. jelenleg hatályos szabályai szerint vagyonkezelői jog ún. kötelmi jogi jogosultság, így nem felel meg az önállóan forgalomképes vagyoni értékű jogra vonatkozó kritériumnak. A korábbi szabályozáshoz képest a „vagyonkezelői jog átruházásának” jogintézménye ugyanis a korábbi tartalommal gyakorlatilag megszűnt, miután az Áht.-ból a Vtv. hatálybalépésekor ezen szabályok törlésre kerültek, ugyanakkor ezen szabályokat a Vtv. nem vette át.

A vagyonkezelői jog átruházása jelenleg nem a vagyonkezelői jog, mint vagyoni értékű jog átruházását jelenti, az ugyanis önállóan nem forgalomképes. Jelenleg ez csupán a vagyonkezelési szerződésben bekövetkező alanyváltozásként értelmezhető, amennyiben a vagyonkezelői jog eredeti jogosultja és egyben kötelezettje helyébe - a Magyar Nemzeti Vagyonkezelő Zrt. előzetes hozzájárulásával - új személy lép és a kötelem egyebekben változatlan marad, vagy a korábbi vagyonkezelővel kötött szerződés megszüntetése mellett az MNB Zrt. új vagyonkezelési szerződést köt. Ezen esetkörre azonban - különös figyelemmel arra, hogy a jelenlegi szabályozás szerint a vagyonkezelői jog megszerzéséért már nem kell ellenértéket fizetni (ellenérték a vagyon használatáért és nem a vagyonkezelői jogért jár) - nem indokolt fenntartani a (2) bekezdésben megfogalmazott rendelkezést.

(27) bekezdéshez:

Az állami vagyonnal való gazdálkodás során felmerülnek vagyonváltozást eredményező természetbeni ügyletek (pl. ingatlancsere), az átláthatóság érdekében szükséges ezek költségvetési elszámolásának szabályait pontosan meghatározni. E módosítás a nem pénzforgalmi ügyletek bruttó módon és forgalmi (piaci) értéken történő költségvetési megjelenítését rendeli el. A költségvetési elszámolásokban - a pénzmozgás hiánya miatt - célszerű a pénzforgalmi tételektől elkülönítve megjeleníteni ezeket.

A természetbeni ügyleteket nem mindig lehet előre tervezni, elképzelhető, hogy pl. egy ingatlancsere-ügylet racionalitása az értékesítési vagy vásárlási ügyletek előkészítése során, év közben állapítható meg. Ez azzal jár, hogy az adott természetbeni ügylet bevételi és kiadási előirányzattal nem rendelkezik, a hatékony gazdálkodás érdekében célszerű az így felmerülő ügyletek megvalósítására lehetőséget teremteni. Emellett figyelemmel kell lenni arra is, hogy e természetbeni ügyletek ne rontsák a költségvetési egyenlegeket.

A helyi önkormányzatok és a többcélú kistérségi társulások javára történő ingyenes vagyonátruházásra a vagyontörvény ad lehetőséget az éves költségvetési törvényben megállapított összeg erejéig. Így e jóváhagyott átruházásokat nem akadályozhatja meg az előirányzat esetleges hiánya sem. Tekintve, hogy a kedvezményezettek miatt ezen ügyletek elszámolása nem növeli az államháztartási hiányt, illetve az ESA’95 szerinti hiányt, célszerű engedélyezni az ingyenes átruházások összegével a vagyon-kiadások túllépését.

Amennyiben egy nem pénzforgalmi ügyletből bevétel és kiadás is elszámolható (csere-ügylet), és a bevétel nem szerepel a tervezett pénzforgalmi bevételek között, akkor az ügylet nem befolyásolja a tervezett költségvetési egyenleg teljesülését. Ilyen esetben a törvény lehetőséget kíván adni vagyon-kiadások túllépésére (az ügylet bevételi oldalának egyidejű elszámolásával).

Amennyiben egy nem pénzforgalmi ügylet elszámolása nem tartozik a fenti esetek körébe, tehát növeli az államháztartási és/vagy az ESA’95 szerinti hiányt, akkor ilyen ügyletekre csak akkor lehet kötelezettséget vállalni, ha ezek meg vannak tervezve vagy az elszámolásukhoz szükséges előirányzat átcsoportosítással megteremthető.

(28) bekezdéshez:

A 121/C. § (3) bekezdése a méltányossági eljárás tilalmára vonatkozó rendelkezéssel egészül ki. A hatáskört megállapító jogszabályban kell ugyanis meghatározni ezen korlátozó rendelkezést.

(29) bekezdéshez:

Az Európai Unió felé vállalt kötelezettségünk alapján van szükség a belső ellenőrök nyilvántartásba vételére, aminek elmaradása esetén támogatás-visszafizetési kötelezettség áll fenn.

A személyes adatok védelméről és a közérdekű adatok nyilvánosságáról szóló 1992. évi LXIII. törvény, illetve a közigazgatási hatósági eljárás és szolgáltatás általános szabályairól szóló 2004. évi CXL. törvény (Ket.) követelményeinek való megfelelést szolgálja a belső ellenőri nyilvántartás adattartalmának Áht.-ben való meghatározása. E nélkül nem lehet a regisztrációs eljárást lefolytatni és az uniós kötelezettségnek eleget tenni.

(30) bekezdéshez:

A nagyszámú engedélykiadás iránti kérelemre és a kérelmeket megalapozó dokumentumok hitelességi vizsgálatának időigényére tekintettel a belső ellenőri tevékenység végzésére jogosító engedélyek kibocsátása nem valósítható meg az általános 30 napos eljárási határidőn belül, ezért szükséges az attól való eltérés törvényi szintű szabályozása.

(31) bekezdéshez:

A fenti indokok miatt ugyancsak nem lehetséges a hiánypótlási felhívás kérelem beérkezésétől számított 8 napon belüli kiküldése az ügyfél részére.

(32) bekezdéshez:

Jelenlegi törvényben lévő kodifikációs hiba javítása.

(33) bekezdéshez:

Technikai jellegű illetve kodifikációs módosítások, kiigazítások.

(34) bekezdéshez:

A módosítás a pénzügyminiszter feladatköréhez kapcsolódóan az egyes jogszabályok közötti összhangot teremti meg.

(35) bekezdéshez:

A rendelkezés a regisztrációba vétel időpontját módosítja.

A társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvény módosításáról

A 3. §-hoz

A GYED-ben részesülők utáni nyugdíjbiztosítási járulék fizetést 2009-től kezdődően az Egészségbiztosítási Alap pénzeszköz átadással teljesíti, amelyet a Nyugdíjbiztosítási Alapnál bevételként az egyéb járulékok és hozzájárulások között szükséges szerepeltetni.

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosítása

A 4. §-hoz

Az adatkezelések további pontosítására szolgál a személyaznosító jel helyébe lépő azonosítási módokról és az azonosító kódok használatáról szóló 1996. évi XX. törvény módosítása is, miszerint a személyiadat- és lakcímnyilvántartás szerve különböző személyes adattal látja el a Kincstárat.

A közoktatásról szóló 1993. évi LXXIX. törvény módosítása

Az 5. §-hoz

A hatályos rendelkezések nem tartalmaznak egyértelmű felhatalmazást az oktatásért felelős miniszter és a Kormány részére ahhoz, hogy a közoktatás terén meghatározzák az igazgatási szolgáltatási díjakat. A módosítás ezért megteremti a szükséges felhatalmazásokat a rendeletalkotáshoz.

Rendezni kell azt is, hogy a nem helyi önkormányzati fenntartású szakszolgálat mely esetben kérhet ellenszolgáltatást.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosítása

A 6. §-hoz

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) 80. §-ának (3) bekezdése, valamint 245/E. §-a a soron kívüli előléptetés eseteiről rendelkezik. A törvény e szabályokat kívánja egyértelművé tenni, és a Hszt. 80. § (3) bekezdése szerinti kötelezető jellegű soron kívüli előléptetést a jövőben lehetőségként kívánja biztosítani. A Hszt. 80. § (3) bekezdés módosításával a mérlegelésen alapuló előléptetés érvényesül, amelynek következtében a magasabb rendfokozatba történő előléptetések száma, így az azzal járó magasabb rendfokozati illetmény kifizetése a jövőben várhatóan csökken. A Hszt. 80. § (3) bekezdésének módosításával egyidejűleg sor kerül a Hszt. 245/E. § hatályon kívül helyezésére, feloldva ezzel a Hszt. 80. § (3) bekezdés b) pontja szerinti rendelkezéssel fennálló ellentmondást.

A Hszt. 116. §-ának kiegészítésével a fegyveres szervet irányító valamennyi miniszternek lehetőséget teremt arra, hogy a Hszt. 116. §-ának (3) bekezdése szerinti ruházati utánpótlási ellátmányon felül évente kiegészítő ruházati utánpótlási ellátmány természetbeni kiadásáról rendelkezzen. Ennek keretében kizárólag az adott fegyveres szervnél rendszeresített egyenruházati termék kiadására kerülhet sor, a jogosultság évében. Az egyenruházati termék természetbeni kiadása elősegíti a munkakörülmények javítását. A miniszteri rendelkezéshez kapcsolódó költségvetési forrásigény az érintett intézmény költségvetéséből kerül biztosításra.

A kiegészítő ruházati utánpótlási ellátmány természetbeni kiadása összességében kisebb költségtöbblettel jár, mintha az érintett állományi kör egyenruházati ellátását a ruházat cseréjével oldanák meg az érintett szervek.

Ezzel egyidejűleg a Hszt. 342. § (2) bekezdés e) pontjának módosítása indokolt annak érdekében, hogy a kiegészítő ruházati utánpótlási ellátmány mértékének és feltételeinek meghatározására a fegyveres szervet irányító miniszterek megfelelő törvényi felhatalmazással rendelkezzenek.

A Hszt. 116. §-ának módosításával a fegyveres szervet irányító miniszter kiegészítő ruházati utánpótlási ellátmány természetbeni kiadásáról rendelkezhet. Emellett a rendőrség hivatásos állományának egyenruhás alapellátási normába sorolt tagja, valamint a büntetés - végrehajtási szervezet hivatásos állományának a szolgálat ellátásához egyenruha viselésére kötelezett tajga vonatkozásában a munkakörülmények javítása érdekében az általános szabályoktól való eltérésre, a 116. § (3) bekezdése szerinti ruházati utánpótlási ellátmány rendeltetésszerű felhasználásának biztosítására irányul a módosítás. A ruházati utánpótlási ellátmány természetben kiadható mértékét - a törvényi kereteken belül - évente a miniszter állapítja meg.

A Hszt. a hatálya alá tartozó fegyveres rendvédelmi szervek azonos, illetve hasonló beosztású tagjai pótlékainak eltérő mértékű szabályozásával indokolatlan illetménykülönbségeket eredményez. A büntetés-végrehajtási szervezet azon hivatásos állományú tagjainak pótléka, akik a fogvatartottak közvetlen felügyeletét, őrzését látják el, nem arányos a többi fegyveres rendvédelmi szerv hasonló munkakört betöltő tagjainak pótlékával, ezért szükséges az őrzési pótlék mértékének emelése. A törvény a büntetésvégrehajtási szervezetnél jelenleg érvényesülő, a köztisztviselői illetményalap 40%-ának megfelelő mértékű, havonként fizetendő őrzési pótlék 45%-ra történő emelésére irányul. A büntetés-végrehajtási szervezet őrzési pótlékának 40%-ról 45%-ra történő emelése 160 millió Ft támogatási többletigénnyel jár, amely az IRM fejezet 2009. évi költségvetésében kerül biztosításra.

Jelentős eltérést mutat a rendőrség, valamint a vám- és pénzügyőrség hivatásos állományának pótlékrendszere is. A Hszt. módosításával 2005-ben nagyobb arányban növekedtek a határőrség és a rendőrség állományának pótlékai, amely a vám- és pénzügyőrségre nem terjedt ki (pl. a nyomozói pótlék a rendőrségnél az illetményalap 65%-a, míg ugyanez a vám- és pénzügyőrségnél az illetményalap 20%-a, de a különbség további pótlékok esetében is fennáll). Ugyancsak eltérés tapasztalható a gépjárművezetői pótlék tekintetében, valamint a közterületi és határrendészeti pótlék és ezzel szemben az utasforgalmi és szemlepótlék között. Erre tekintettel indokolt a vám- és pénzügyőrség pótlékainak rendezése is. A vám- és pénzügyőrség pótlékemelésének -járulékok nélkül számított - fedezetigénye éves szinten 754.723.188,- Ft.

A gyermekek védelméről és a gyámügyi igazgatásról szóló 1997. évi XXXI. törvény módosítása

A 7. §-hoz

A „Legyen jobb a gyermekeknek” Nemzeti Stratégiában foglaltaknak megfelelően a módosítás kiterjeszti az ingyenes gyermekétkeztetést - a bölcsődés, óvodás, 1-5. évfolyamon tanuló gyermekeken túl - a 6. évfolyamos rászoruló tanulókra is. A gyermekétkeztetés normatív kedvezményei már 2008. évben is érvényesültek a szociális intézményben elhelyezett rászoruló gyermekek esetén. Az egységes jogértelmezés érdekében a Gyvt.-ben a gyermekétkeztetés normatív kedvezményeinél is fel kell tüntetni ezt az esetkört, ennek megjelenítése költségvetési többletigénnyel nem jár.

A 6. osztályos gyermekvédelmi kedvezményben részesülők számára az ingyenes étkeztetés biztosításának forrásigénye mintegy 600-700 millió forint, figyelemmel arra, hogy az ezen az évfolyamon tanuló mintegy 100 ezer gyermek 30%-a részesül rendszeres gyermekvédelmi kedvezményben. Azonban már most is a rendszeres gyermekvédelmi kedvezmény okán 50%-os normatív étkeztetési támogatást kapnak az ilyen korú tanulók, vagyis a fennmaradó 50%-ot kell a költségvetésnek finanszírozni (30 ezer tanuló/20 000 forintos étkeztetési támogatás 50%-a), amely a költségvetésben rendelkezésre áll.

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A 8. §-hoz

A kiegészítő tevékenységet folytató (nyugdíjas) vállalkozók, valamint a Tbj. 39. § (2) bekezdése szerinti kötelezettek által fizetendő egészségügyi szolgáltatási járulék havi 4350 forintról 4500 Ft-ra emelkedik, amelynek napi összege 150 Ft.

A törvény szerint a GYED után fizetendő nyugdíj-biztosítási járulékot az Egészségbiztosítási Alap köteles megfizetni.

A jelenleg hatályos szabályok szerint, ha a kiegészítő tevékenységet folytató (nyugdíjas) vállalkozó több vállalkozásban is személyesen közreműködik, a fix összegű egészségügyi szolgáltatási járulékot valamennyi vállalkozásában meg kell fizetnie. A nyugdíjban nem részesülő vállalkozókra irányadó szabályokkal való összhang megteremtése érdekében indokolt a szabályozás módosítása, hogy az egészségügyi szolgáltatási járulékot akkor is csak egyszer kelljen megfizetni, ha a kiegészítő tevékenységet folytató vállalkozó több vállalkozásban személyesen közreműködő.

A társadalombiztosítási nyugellátásról szóló 1997. évi LXXXI. törvény módosítása

A 9. §-hoz

A 2009. évtől megváltozik a 13. havi nyugellátás feltételrendszere. Az új szabályok értelmében nem lesznek jogosultak az ellátásra a 62 éves nyugdíjkorhatárt be nem töltött, öregségi jellegű ellátásban részesülő személyek. Továbbra is fennmarad a 13. havi ellátásra jogosultsága a korhatár alatti rokkantsági, valamint hozzátartozói, baleseti hozzátartozói nyugellátásban (vagyis özvegyi - ide nem értve az ideiglenes özvegyi - nyugdíjban, árvaellátásban, szülői nyugdíjban) részesülő személyeknek. Az ellátásra jogosultak esetében egy felső összeghatár azonban bevezetésre kerül, melynek 2009. évi összege 80 ezer forint, azt követően a Magyar Köztársaság költségvetéséről szóló törvényben meghatározott összeghatár.

A kötelező egészségbiztosítás ellátásairól szóló 1997. évi LXXXIII. törvény módosítása

A 10. §-hoz

A törvény szerinti módosítás rendelkezik a kiegészítő tevékenységet folytató (nyugdíjas) vállalkozók baleseti ellátásának alapjáról.

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosítása

A 11. §-hoz

A szóban forgó, évek óta változatlan mértékű igazgatási szolgáltatási díjak emelése, illetve újak megállapítása - az eljárások költségeinek növekedése miatt - szükséges, de a vonatkozó miniszteri rendeletek csak akkor módosíthatóak, ha a miniszter megkapja a jogszabályalkotásra hiányzó törvényi felhatalmazást.

A 2. számú melléklet módosítása a Közlekedési és az Országos Műszaki Múzeum 2009. január 1-jei összevonása miatt, továbbá a Mezőgazdasági Múzeum felügyelete tekintetében szükséges.

A családok támogatásáról szóló 1998. évi LXXXIV. törvény módosítása

A 12. §-hoz

A családi pótlék fajlagos összegei 2009. szeptember 1-jétől emelkednek. Az emelés mértéke a várható éves inflációval megegyező, 4 százalékos.

A számvitelről szóló 2000. évi C. törvény módosítása

A 13. §-hoz

A repóügyletekre vonatkozó elszámolási szabályok módosítása lehetővé teszi, hogy az ilyen típusú ügyletek részletszabályai tekintetében a vállalkozások általánosan a hitelintézetek és a pénzügyi vállalkozások sajátos számviteli szabályait rögzítő kormányrendeletben foglalt rendelkezéseket alkalmazzák. A hivatkozott kormányrendeletnek a - pénzügyi válság kezelésével összefüggő, a pénzpiaci likviditást segítő - legutóbbi módosítása lehetővé teszi, hogy a szállításos repóügyletek egy - bizonyos feltételeknek megfelelő - jól meghatározott körét, a nemzetközi gyakorlattal összhangban a jövőben ne adásvételként, hanem kölcsönügyletként számolják el a felek.

A módosítás - az Európai Unió vonatkozó rendeletének (1725/2003/EC) 2008. október 15-én elfogadott, az IAS 39 standard módosításának befogadására irányuló módosításával összhangban - lehetővé teszi, hogy a valós értéken történő értékelést alkalmazó vállalkozások az eredetileg kereskedési célú kategóriában sorolt pénzügyi eszközeiket átsorolják más kategóriába, amennyiben a rendkívüli körülmények miatt azok tartásának szándéka megváltozott. Így az átsorolt eszközöket nem kell valós értéken (piaci értéken) értékelni, azokra alkalmazható a bekerülési értéken történő értékelés szabálya és ha a piaci érték csökkenése nem tartós tendencián alapul, akkor az adott pénzügyi instrumentumokat nem kell leértékelni. E módosítást a számvitelről szóló 2000. évi C. törvényben is szükséges átvezetni, ahhoz, hogy a hazai vállalkozásokra is azonos feltételek vonatkozzanak.

A kulturális örökség védelméről szóló 2001. évi LXIV. törvény módosításáról

A 14. §-hoz

Az igazgatási szolgáltatási díjakra vonatkozó felhatalmazó rendelkezés hiányában a miniszteri rendelettel már megállapított díjak változtatása, illetve a rendeletek módosítása csak a törvényben foglalt felhatalmazás alapján lehetséges.

A Nemzeti Civil Alapprogramról szóló 2003. évi L. törvény módosítása

A 15. §-hoz

A Nemzeti Civil Alapprogram a jövőben a tárgyévet megelőző harmadik évben a civil szervezetek részére átutalt 1%-os felajánlásoknak megfelelő összegű költségvetési támogatásban fog részesülni. 2009. évben a támogatás összege 7 700 millió forint lesz.

A szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény módosítása

A 16. §-hoz

A közteheralapok egységesítése érdekében a szakképzési hozzájárulás alapját is a társadalombiztosítási járulékalap képezi a törvény szerint. Ezzel jelentősen egyszerűsödik a foglalkoztatók járulékfizetése, hiszen egyazon összeg után fizetnek majd társadalombiztosítási járulékot, munkaadói járulékot és szakképzési hozzájárulást.

A törvény módosító rendelkezést tartalmaz annak érdekében, hogy szakképzési hozzájárulást az egyéni vállalkozónak saját maga után továbbra se kelljen fizetni.

A Kutatási és Technológiai Innovációs Alapról szóló 2003. évi XC. törvény módosítása

A 17. §-hoz

A módosítás alapján lehetőség nyílik az Innovációs Alapból történő társfinanszírozásra az ÚMFT projektjeihez (ideértve a K+F nagy infrastruktúrákat, mint pl. az ESS).

A European X-Ray Free-Electron Laser Facility (XFEL) GmbH-ban való részesedés és tagdíj fizetés révén a magyar kutatók lehetőséget kapnak, hogy hozzáférjenek a röntgen szabadelektron lézer nagyberendezéshez, és azon a részesedés által biztosított nyalábidő mértékéig méréseket végezzenek. A berendezés lehetővé teszi, hogy a hazai kutatói közösség széles körben hasznosítható, világ szinten is élen járó kutatásokat végezzen.

Az adózás rendjéről szóló 2003. évi XCII. törvény módosítása

A 18. §-hoz

A hatályos szabályozás szerint a kincstár által vezetett törzskönyvi nyilvántartásba bejegyzett, adóköteles tevékenységet végző költségvetési szervek, valamint a külön törvény alapján nyilvántartandó egyéb jogi személyek (e két személyi kör együttes gyűjtőfogalma a törzskönyvi szerv) a kincstár által közvetlenül az állami adóhatóság felé teljesítik bejelentkezési és változásbejelentési kötelezettségüket. A cégbejegyzésre kötelezett adózók, illetőleg az egyéni vállalkozók mellett az adóköteles tevékenységet folytató törzskönyvi szervek vonatkozásában is bevezetésre kerül az ún. „egyablakos” rendszer, amelynek lényege, hogy a kincstár által vezetett törzskönyvi nyilvántartásban nyilvántartandó törzskönyvi szervek az állami adóhatósághoz teljesítendő bejelentkezési és változásbejelentési kötelezettségüknek a kincstár útján tesznek eleget, az állami adóhatósághoz történő közvetlen bejelentkezés, illetőleg változásbejelentés helyett. Az egyablakos rendszer bevezetésével a törzskönyvi szerv tehát bejelentkezési, változásbejelentési kötelezettségét a kincstár felé teljesíti, és a kincstár továbbítja az állami adóhatóság felé a bejelentett adatok közül azokat, amelyeket a törvény vonatkozó rendelkezései szerint az állami adóhatósághoz is be kell jelenteni.

Az egyablakos rendszer törzskönyvi szervekre történő kiterjesztése a törzskönyvi szervek bejelentkezését egyszerűsíti, a bejelentkezéssel, változásbejelentéssel járó adminisztrációs terheiket csökkenti.

A fentiek mellett a bejelentkezés, változásbejelentés jelenlegi rendszerében - amennyiben a törzskönyvi szerv változásbejelentési kötelezettségének csak az egyik szerv vonatkozásában tesz eleget -, eltérés mutatkozhat a kincstár által vezetett nyilvántartás illetőleg az adóhatósági nyilvántartás adatai között. A módosítás ezen eltérés lehetőségét is kiküszöböli.

A törvény szerint az egyablakos rendszer 2009. július 1-jétől kerül bevezetésre, tekintettel arra, hogy a bevezetéshez szükséges tárgyi, technikai feltételek ezen időponttól kezdődően biztosíthatók. Az érintett szervezetek nyilvántartásaiban szereplő, mindkét szerv által nyilvántartandó adatok egyeztetése érdekében az állami adóhatóság és a kincstár 2009. december 31-ig kölcsönös adatátadást valósít meg.

A módosítás másik indoka a külön törvény alapján a kincstár által nyilvántartandó (nem költségvetési szerv) jogi személyek nyilvántartására vonatkozó törvényi szabályozást igénylő rendelkezések, továbbá ehhez kapcsolódóan a végrehajtási rendelet kiadására vonatkozó felhatalmazás Áht.-ba történő beépítése.

A közpénzek védelme érdekében 2008. március 1-jétől hatályba lépett volna egy új módosítás, amely a közbeszerzések közvetlen megvalósításához kapcsolódóan teljesített kifizetéseknél nemleges adóigazolást kívánt volna meg, ellenkező esetben a kifizetőnek egyetemleges felelőssége keletkezik.

Mintegy meghosszabbítva a korábbi négy és fél hónapos felkészülési időt - az Országgyűlés 2008. március 10-ei ülésnapján elfogadott, és 2008. március 14-én kihirdetett, az egyes adótörvények módosításáról szóló 2008. évi VII. törvény a közbeszerzésekhez kapcsolódó kifizetésekkel összefüggő felelősségi szabályok, továbbá az ehhez kapcsolódó együttes igazolás, központosított ellenőrzés, valamint mulasztási bírság rendelkezések alkalmazását 2009. január 1-jére halasztotta azzal, hogy a 2008. március 1-jétől esedékes kifizetések együttes adóigazolás nélkül is teljesíthetők.

Ezek után a PM egy egyszerűsítési koncepciót dolgozott ki a megvalósítást illetően. Ennek alapján az új felelősségi rendszer hatékonyabb és egyszerűbb működéséhez az APEH létrehoz egy köztartozásmentes adózói adatbázist. Ennek lényege, hogy amely vállalkozás ebben szerepel, annak nem kell külön együttes adóigazolást kérnie, részére azonnal fizethetnek, amely azonban nem szerepel a „nullás” adatbázisban, vagyis köztartozása van, annak továbbra is igazolást kell bemutatnia. (pl. felkerülhet a listára, akinek sem az állami adóhatóságnál, sem a vámhatóságnál nincs nettó módon számított adótartozása, nem áll csőd-, illetve felszámolási eljárás alatt stb.).

Az állami adóhatóság az adózó kérelmére, a kérelem benyújtásának hónapját követő hónap 10. napján felveszi az adózót a köztartozásmentes adózói adatbázisba, ha az adóhatóság vizsgálata alapján az adózó az adatbázisba történő felvételhez előírt feltételeket teljesíti. A kérelem kizárólag elektronikus úton nyújtható be. A kérelem benyújtását követően az állami adóhatóság beszerzi a vámhatóságtól az adatbázisba történő felvételhez szükséges adatokat.

Az adóhatóság az adatbázis adatait minden hónap 10. napján frissíti. Amennyiben az adatbázisba történő felvételt követően az adózó a feltételek bármelyikének nem felel meg, az adóhatóság az adózót az adatbázisból törli.

A köztartozásmentes adózói adatbázisba történő felvétel helyettesítheti az állami adóhatóságtól beszerezhető adóigazolást (pl. támogatások igénybevételéhez), ha az egyéb jogszabályok erről külön rendelkeznek, így saját döntésük alapján más szervek, támogatást folyósítók is „használhatják” az adatbázist az adóigazolás bekérése helyett.

Valótlan adatokat tartalmazó adózói kérelem esetén külön mulasztási bírság tényállást rögzít a törvény, amely magánszemélyek esetében 200 ezer, egyéb esetben 500 ezer Ft.

Az újabb felülvizsgált felelősségi szabályok koncepcionálisan a korábbi, elhalasztott alkalmazású szabályokon nyugszanak néhány pontosítással és kedvezőbb rendelkezéssel. Egyértelműsödött a közbeszerzéshez kapcsolódó felelősségi szabályok személyi és tárgyi hatálya is. Eszerint a közbeszerzések teljesítéséhez kapcsolódóan a közbeszerzésekről szóló 2003. évi CXXIX. törvény (a továbbiakban: Kbt.) szerinti nyertes ajánlattevő és a Kbt. szerinti alvállalkozók közötti minden szerződés, valamint minden további, a polgári jog szerinti alvállalkozók között megkötött vállalkozási szerződések alapján történő, a havonta nettó módon számított 200 000 forintot meghaladó kifizetésnél a kifizetést teljesítő az igénybevett alvállalkozónak a teljesítésért - visszatartási kötelezettség nélkül - abban az esetben fizethet, ha

a) az alvállalkozó bemutat, átad vagy megküld a tényleges kifizetés időpontjától számított 30 napnál nem régebbi nemlegesnek minősülő együttes adóigazolást, vagy

b) az alvállalkozó a kifizetés időpontjában szerepel a köztartozásmentes adózói adatbázisban.

Kifizetést teljesítőnek minősül az ajánlattevő, a Kbt. szerinti alvállalkozó, valamint a polgári jog szerinti alvállalkozó.

Kitűnik, hogy a kifizetések értékhatásra felemelkedett 100 ezerről 200 ezer forintra. Elegendő 30 napos igazolást bemutatni, amely minden kifizetőnél felhasználható. Kiterjed a szabály a faktoring és az engedményezési szerződésekre is, ugyanis ezekkel a konstrukciókkal a felelősségi szabály megkerülhető.

Az átmeneti rendelkezésekben szerepel, hogy az együttes adóigazolás és a köztartozásmentes adózói adatbázisban szereplő tartozásadatok a környezetvédelmi termékdíjakat halasztottan, csak 2010-től tartalmazzák, mert a vámhatóság elektronikusan még nem tudja automatizáltan legyűjteni ezeket az adatokat.

Az adatbázisba történő felvételt 2009. január 1-jétől lehet kérni, a listát 2009. február 10-én teszi közzé először az adóhatóság. Ehhez kapcsolódóan a megújított felelősségi szabályok 2009. február 15-én lépnek hatályba.

A köztartozásmentes adózói adatbázisba történő felvételhez közvetlen kedvezmények kapcsolódhatnak (például közpénzből történő kifizetés), ezért a nyilvántartásba vételnél történő valótlan nyilatkozatot szankcionálni szükséges. Ennek megfelelően a törvény bevezeti, hogy a mulasztási bírság általános rendelkezései szerint a valótlan nyilatkozat-tétel magánszemély esetén 200 ezer, nem magánszemélyek esetén 500 ezer forint bírsággal sújtható.

Bővül az elektronikusan intézhető adóügyek köre, ezért az adópolitikáért felelős miniszter rendeletalkotási jogkörét bővíteni kell, így az adóügyek elektronikus intézésére vonatkozó eljárások keretében elektronikus úton lesz lehetőség a végrehajtás során teljesítendő fizetési kötelezettségek teljesítésére, a köztartozásmentes adózói adatbázisba történő felvétel iránti kérelmek, az illetőségigazolás, valamint a jövedelemigazolás intézésére.

Az adóeljárás egyszerűsítése, korszerűsítése érdekében - az adópolitikáért felelős miniszter rendeletében meghatározott körben és feltételek mellett - lehetővé válik a távbeszélőn (telefonon) keresztül történő ügyintézés.

Az értelmező rendelkezések között definiálni szükséges a köztartozásmentes adózói adatbázist. Ezek szerint a köztartozásmentes adózói adatbázis az állami adóhatóság honlapján közzétett, az adózó nevét, elnevezését, adószámát tartalmazó nyilvántartás, amely azokat az adózókat tartalmazza, akinek/amelynek az alábbi együttes feltételek szerint

a) a közzétételt megelőző hónap utolsó napján nincs az állami adóhatóságnál és vámhatóságnál nyilvántartott nettó adótartozása, valamint köztartozása;

b) behajthatatlanság címén nyilvántartott, de el nem évült adótartozása;

c) nyilatkozata alapján a közzétételt megelőző hónap utolsó napjáig esedékes bevallási és befizetési kötelezettségének maradéktalanul eleget tesz/tett;

d) nem kezdeményeztek ellene felszámolást, illetve adószámát nem függesztették fel;

e) nem áll csőd- vagy felszámolási eljárás, illetőleg végelszámolás alatt;

f) csoportos adóalanyiság esetén a csoportos adóalanynak nincs általános forgalmi adó tartozása;

g) nem minősül adó megfizetésére kötelezettnek.

A mozgóképről szóló 2004. évi II. törvény módosítása

A 19. §-hoz

A mozgóképről szóló 2004. évi II. törvény módosításáról szóló 2008. évi XXXVIII. törvényt az Országgyűlés 2008. június 9-én fogadta el, hatálybalépéshez azonban szükség volt az Európai Bizottság jóváhagyó határozatára. A Bizottságnak a magyar filmtámogatási rendszer jóváhagyására vonatkozó határozata 2008. július 16-án született meg, ezt követő 15. napon lépett hatályba a törvény. A Bizottság döntése alapján a törvény szövegének még két kisebb, értelmező jellegű pontosítása vált szükségessé.

A Bizottság határozatában a 2004. évi II. törvény 13. §-ával kapcsolatban a termelői árindex helyett az inflációs (tehát fogyasztói) árindex szerepel. A bizottsági jóváhagyásból kiindulva, azzal összhangban a törvényben a fogyasztói árindexet kell szerepeltetni.

A felsőoktatásról szóló 2005. évi CXXXIX. törvény módosítása

A 20. §-hoz

A felsőoktatási diákigazolvány kiállításához kapcsolódó igazgatási szolgáltatási díjra vonatkozó díjfizetés kérdéseit a diákigazolványról szóló 17/2005. (II. 8.) Korm. rendelet 22. § (1)-(3) bekezdése tartalmazza.

Az illetékekről szóló 1990. évi XCIII. törvény 67. § (2) bekezdése szerint az igazgatási szolgáltatási díjfizetés kérdéseit az illetékes miniszter az adópolitikáért felelős miniszterrel egyetértésben kiadott rendeletben jogosult szabályozni, ezzel párhuzamosan azonban a felsőoktatásról szóló 2005. évi CXXXIX. törvény a felsőoktatási diákigazolványra vonatkozó díjfizetés kérdéseiről nem rendelkezik, így miniszteri rendelet kiadására nem kerülhetett sor. Tételes, a jogalkotásról szóló 1987. évi XI. törvény szabályainak megfelelő felhatalmazó rendelkezés nem található az ágazati törvényben.

Megalapozott az igény a megfelelő szabályozásra vonatkozó felhatalmazás, az illetékekről szóló 1990. évi XCIII. törvénnyel összhangban való szabályozás megteremtésére. A felhatalmazás kapcsolódik a közoktatási diákigazolvány kiállításához fűződő díjfizetés felhatalmazás kérdéséhez, ezt azonban a közoktatásról szóló 1993. évi LXXIX. törvény hatályos szabályai megfelelő módon rendezik.

A nyugdíjak korrekciós célú emeléséről szóló 2005. évi CLXXIII. törvény módosítása

A 21. §-hoz

A korrekciós nyugdíjemelés 2009. évi lépései szeptember 1-jével kerülnek végrehajtásra.

A köztisztviselők jogállásáról szóló 1992. évi XXIII. törvény módosításáról szóló 2007. évi LXXXIII. törvény módosításáról

A 22. §-hoz

A módosítás célja 2009. január 1-jétől a központosított kiválasztásba bevonandó személyi kör szűkítése, kötelező tartalék állományba helyezés, illetve a versenyvizsga követelmény fokozatos bevezetésének elhalasztása.

A munka törvénykönyvéről szóló 1992. évi XXII. törvény módosítása, a köztisztviselők jogállásáról szóló 1992. évi XXIII. törvény módosítása

A 23-24. §-hoz

A hatályos jogszabályok, így a köztisztviselők jogállásáról szóló 1992. évi XXII. törvény, a Munka Törvénykönyvéről szóló 1992. évi XXII. törvény nem szabályozzák a tartós külszolgálat ellátásával kapcsolatos kérdéseket, illetve a Ktv. 80. § (1) e) pontja nem tartalmaz alkotmányos felhatalmazást a tartós külszolgálatot szabályozó végrehajtási jogszabály megalkotására. A megfelelő felhatalmazások hiányában a jelenleg hatályos, a köztisztviselők tartós külszolgálatáról szóló 104/2003. (VII. 18.) Korm. rendelet nem kerülhet módosításra, illetve nem kerülhet szabályozásra a központi közigazgatási szerveknél foglalkoztatott munkavállalók tartós külszolgálata. Ezen felhatalmazások hiányában nem biztosítható a 2011-es magyar EU elnökség idején az elnökségi feladatokat ellátó köztisztviselők és a központi közigazgatási szerveknél foglalkoztatott munkavállalók tartós külszolgálatra történő jogszerű kihelyezése.

Így indokolt különösen a Ktv. kiegészítése egy olyan megfelelő felhatalmazó rendelkezéssel, amely felhatalmazza a Kormányt, illetve a külpolitikáért felelős minisztert a végrehajtási jogszabályok megalkotására. A módosítás lehetővé teszi, hogy a tartós külszolgálat, különösen az elnökségi feladatok ellátásával összefüggő kihelyezések megfelelően szabályozásra kerüljenek. Lehetővé válik egyidejűleg a köztisztviselők tartós külszolgálatáról szóló 104/2003. (VII. 18.) Korm. rendelet módosítása is.

A földgázellátásról szóló 2003. évi XLII. törvény módosítása, a villamos energiáról szóló 2007. évi LXXXVI. törvény módosítása, a földgázellátásról szóló 2008. évi XL. törvény módosítása

A 25. §-hoz, 27. §-hoz és 28. §-hoz

A szociálisan hátrányos helyzetű társadalmi csoportok esetében különleges jelentősége van annak, hogy a költségvetésből juttatott támogatás ténylegesen az ilyen emberek életminőségét javítsa. E támogatásokat jelentős részben az elmúlt években drasztikusan megemelkedett energiaárak kiegyenlítésére kell fordítaniuk. A tapasztalatok ugyanakkor azt mutatják, hogy az olyan esetekben, amikor nem fizetés, vagy fizetési késedelem miatt sor került a szociálisan rászoruló fogyasztó kikapcsolására, a költségvetési támogatás jelentős részét a visszakapcsolás költségeire kellett fordítani. Ez sem a költségvetésnek, sem a fogyasztónak, sem az energiaszolgáltató vállalkozásnak nem jó.

A módosítás célja, hogy a védendő fogyasztókat ne lehessen kikapcsolni a villamosenergia-, valamint a földgázellátásból, vagyis hogy azok, akik önhibájukon kívül nehéz anyagi körülmények között élnek, továbbá azok, akiknek fogyatékossága a mindennapi életvitelüket egyébként is jelentősen megnehezíti, anyagilag megterheli, ne maradhassanak áram vagy gáz nélkül. A módosítás értelmében amennyiben a védendő fogyasztó annak ellenére nem egyenlíti ki a villamosenergia-, illetve földgázkereskedővel (ideértve természetesen az egyetemes szolgáltatót is) szembeni tartozását, hogy a kereskedőtől fizetési haladékot vagy részletfizetési lehetőséget kapott, a kereskedő mindezek ellenére nem jogosult a védendő fogyasztót az ellátásból kikapcsolni. Ilyen esetben a kereskedő két lehetőség közül választhat. Dönthet úgy, hogy engedi, hogy a védendő fogyasztó továbbra is az ellenérték megfizetése nélkül vételezzen, vagy pedig előre fizető mérő felszereléséhez kötheti a további vételezést.

Az előre fizető mérő felszerelése mind a védendő fogyasztó, mind a villamosenergia- illetve földgázkereskedő számára optimális megoldás az adott helyzetben. A védendő fogyasztót ezen megoldás szerint egyrészt nem fenyegeti a kikapcsolás veszélye, másrészt az előre fizető mérő mellett csak annyi villamos energiát vagy földgázt vételezhet, amennyit előzetesen megfizetett, így elkerülhető számára a tartozások felhalmozódása. A kikapcsolás lehetőségének megszüntetése következtében a kereskedőnek nyilvánvalóan érdeke fűződik ahhoz, hogy a nem fizető védendő fogyasztó a jövőben fizessen az ellátásért, még akkor is, ha ez értelemszerűen alacsonyabb mennyiség vételezését jelenti is. Mivel a megoldás szerint elsősorban a kereskedőt fűzi gazdasági érdek az előre fizető mérő felszereléséhez, az ezzel járó költségeket is a kereskedőnek kell megfizetnie. További fontos garanciális jellegű rendelkezés, hogy az előre fizető mérő használatával vételezett villamos energia vagy földgáz ára nem lehet magasabb, mint amit a védendő fogyasztó a vásárlási szerződése alapján, az előre fizető mérő hiányában fizetne. Piaci viszonyok között ugyanis az előre fizető mérő alkalmazásával történő vételezés jellemzően a legdrágább fizetési mód, ezért kell a törvényben rögzíteni, hogy a védendő fogyasztók esetében a nem fizetés miatt felszerelt előre fizető mérőn keresztül fizetendő díj azonos azzal, amit a fogyasztó a szerződése alapján egyébként fizetne.

Az ellátásból kikapcsolható fogyasztók körének szűkítése összhangban van a 2003/54/EK irányelvben és a 2003/55/EK irányelvben foglalt jogharmonizációs követelményekkel. A 2003/54/EK irányelv 3. cikkének (5) bekezdése és a 2003/55/EK irányelv 3. cikk (3) bekezdése alapján ugyanis a tagállamok kötelesek olyan intézkedéseket alkalmazni, amelyekkel segítséget nyújtanak a védendő, kiszolgáltatott fogyasztóknak a villamosenergia-, illetve földgázellátásból történő kikapcsolás elkerülése érdekében. A módosítás ezen követelmény megvalósítását kívánja elősegíteni, úgy, hogy közben a szociálisan rászoruló csoportok részére nyújtott támogatás is jobban képes elérni az eredeti célját, biztosítva ezzel a költségvetési pénzek hatékonyabb felhasználását.

A központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény és ezzel összefüggésben egyes más törvények módosítása

A 26. §-hoz

A módosítás a 131/2008. (XI. 3.) AB határozatban kifejtetteknek megfelelően különválasztja a közigazgatási hivatalok azon feladatait, amelyeket államigazgatási jogkörben látnak el, illetve amelyek a helyi önkormányzatok feletti törvényességi ellenőrzéshez kapcsolódnak. Ezen a módon biztosítható annak egyértelmű megjelölése, hogy az Alkotmány 44/C. §-a szerint a közigazgatási hivatalok mely hatáskörei vonatkozásában szükséges az eljáró szerv jogállását kétharmados törvényben szabályozni.

-----STARTING---POINT---VEGE---

ZÁRÓ RENDELKEZÉSEK

A 29-32. §-hoz

Hatályba léptető, hatályon kívül helyező, szövegpontosító és átmeneti rendelkezések.

A 33. §-hoz

A hatályos szabályozás szerint a kincstár által vezetett törzskönyvi nyilvántartásba bejegyzett, adóköteles tevékenységet végző költségvetési szervek, valamint a külön törvény alapján nyilvántartandó egyéb jogi személyek (e két személyi kör együttes gyűjtőfogalma a törzskönyvi szerv) a kincstár által közvetlenül az állami adóhatóság felé teljesítik bejelentkezési és változásbejelentési kötelezettségüket. A cégbejegyzésre kötelezett adózók, illetőleg az egyéni vállalkozók mellett az adóköteles tevékenységet folytató törzskönyvi szervek vonatkozásában is bevezetésre kerül az ún. „egyablakos” rendszer, amelynek lényege, hogy a kincstár által vezetett törzskönyvi nyilvántartásban nyilvántartandó törzskönyvi szervek az állami adóhatósághoz teljesítendő bejelentkezési és változásbejelentési kötelezettségüknek a kincstár útján tesznek eleget, az állami adóhatósághoz történő közvetlen bejelentkezés, illetőleg változásbejelentés helyett. Az egyablakos rendszer bevezetésével a törzskönyvi szerv tehát bejelentkezési, változásbejelentési kötelezettségét a kincstár felé teljesíti, és a kincstár továbbítja az állami adóhatóság felé a bejelentett adatok közül azokat, amelyeket a törvény vonatkozó rendelkezései szerint az állami adóhatósághoz is be kell jelenteni.

Az egyablakos rendszer törzskönyvi szervekre történő kiterjesztése a törzskönyvi szervek bejelentkezését egyszerűsíti, a bejelentkezéssel, változásbejelentéssel járó adminisztrációs terheiket csökkenti.

A fentiek mellett a bejelentkezés, változásbejelentés jelenlegi rendszerében - amennyiben a törzskönyvi szerv változásbejelentési kötelezettségének csak az egyik szerv vonatkozásában tesz eleget -, eltérés mutatkozhat a kincstár által vezetett nyilvántartás illetőleg az adóhatósági nyilvántartás adatai között. A módosítás ezen eltérés lehetőségét is kiküszöböli.

A törvény szerint az egyablakos rendszer 2009. július 1-jétől kerül bevezetésre, tekintettel arra, hogy a bevezetéshez szükséges tárgyi, technikai feltételek ezen időponttól kezdődően biztosíthatók. Az érintett szervezetek nyilvántartásaiban szereplő, mindkét szerv által nyilvántartandó adatok egyeztetése érdekében az állami adóhatóság és a kincstár 2009. december 31-ig kölcsönös adatátadást valósít meg.

A rendelkezés másik indoka külön törvény alapján a kincstár által nyilvántartandó (nem költségvetési szerv) jogi személyek nyilvántartására vonatkozó törvényi szabályozást igénylő rendelkezések, továbbá ehhez kapcsolódóan a végrehajtási rendelet kiadására vonatkozó felhatalmazás Áht.-ba történő beépítése.