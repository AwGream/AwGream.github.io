2015. évi XLVII. törvény indokolása

a víziközlekedésről szóló 2000. évi XLII. törvény módosításáról

-----STARTING---POINT---ALTALANOS--- 

Az Európai Bizottság által, a tengerészek képzésének minimumszintjéről szóló 2008/106/EK irányelv módosításáról szóló, 2012. november 21-ei 2012/35/EU európai parlamenti és tanácsi irányelv (a továbbiakban: irányelv) átültetésének hiánya miatt 2014/0462. számon indított kötelezettségszegési eljárás mielőbbi lezárása érdekében szükséges a víziközlekedésről szóló 2000. évi XLII. törvény (a továbbiakban: Vkt.) jogharmonizációs célú módosítása.

-----STARTING---POINT---RESZLETES---

Az 1. §-hoz

Az irányelv teljes átültetéséhez minden tagállamnak fel kell állítani egy, a tengerészek egészségi alkalmasságának vizsgálatát célzó intézményrendszert, amelyben a tengerészeket elismert és a tengerészeti hatóság nyilvántartásában szereplő orvos vizsgálja. Magyarországon a hajózási egészségi alkalmasság feltételeiről és vizsgálati rendjéről szóló 21/2002. (XI. 8.) GKM-ESzCsM együttes rendelet szabályozza az irányelvvel részben összeegyeztethetően a tengerészek egészségi alkalmassága vizsgálati rendjét. A tengerészeket vizsgáló orvosokra vonatkozó követelmények tekintetében azonban szükséges a rendelet módosítása figyelemmel arra, hogy az irányelvvel érvényesíteni kívánt nemzetközi követelmények szerint csak a hajózási hatóság - mint tengerészeti hatóság - által nyilvántartásba vett orvosok lehetnek jogosultak a tengerészek vizsgálatára. Mivel a hajózási hatóság hajósokat és tengerészeket vizsgáló orvosokról vezetett nyilvántartása közhiteles és kötelező adatkezelés esetén többek között a kezelendő adatok fajtáit, az adatkezelés célját és feltételeit törvény határozza meg, a hajósok és tengerészek egészségi alkalmasságát vizsgáló orvosokról vezetett hatósági nyilvántartásról a Vkt. módosításával törvényi szinten kell rendelkezni.

A 2. §-hoz

A Vkt. értelmező rendelkezéseinek kiegészítése a Vkt. speciális munkajogi tárgyú rendelkezéseinek módosítása kapcsán bevezetett új fogalmak - az STCW Egyezmény és a Tengerészeti Munkaügyi Egyezmény - magyarázatát célozza.

A 3. §-hoz

Az úszólétesítmény személyzetének munkaidejére vonatkozó speciális törvényi rendelkezések szövegcserés módosítása egyrészt beemeli a Vkt.-ba a speciális munka- és pihenőidőre vonatkozó rendelkezéseket meghatározó nemzetközi szerződéseket (az STCW Egyezményt és a Tengerészeti Munkaügyi Egyezményt), másrészt az irányelvvel összeegyeztetethetően módosítja azt a rendelkezést, amely szerint a kollektív szerződés a napi és heti pihenő együttes mértékét legalább hetven órában állapíthatja meg.

-----STARTING---POINT---VEGE---

A 4. §-hoz

Hatályba léptető rendelkezés.

Az 5. §-hoz

Jogharmonizációs záradék.