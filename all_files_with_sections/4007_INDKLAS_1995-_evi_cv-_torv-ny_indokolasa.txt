1995. évi CV. törvény indokolása

az államháztartásról szóló 1992. évi XXXVIII. törvény és az ahhoz kapcsolódó egyes törvényi rendelkezések módosításáról

-----STARTING---POINT---ALTALANOS--- 

Az államháztartás tartalmának, működési- és eljárási rendjének kérdéseit a pénzügyi rendszer reformjának tükrében a szakértők több szempontból vizsgálták. Jelen törvénymódosítási javaslat elsősorban a kincstári pénz- és vagyongazdálkodás bevezetésének célját szolgálja, de emellett az államháztartás reformjának olyan jogi, pénzügyi, szervezeti kereteit is igyekszik megteremteni, amely a kívánt változásokat - az elkülönített állami pénzalapok számának ésszerű korlátozását, az intézményrendszer felülvizsgálatát, a költségvetési szervek átalakítását, - elősegítheti.

Az államháztartás működésével kapcsolatos pénzügyi feladatok centralizált elvégzésre létrehozandó kincstár, annak irányítása, illetve a kincstár által működtetett utólagos finanszírozási, ügyviteli, nyilvántartási, pénzügyigazgatási, pénzügyi ellenőrzési eljárási rend az államháztartásról szóló törvény rendelkezéseinek kiegészítését, illetve módosítását igényli.

Az államháztartás szereplőinek költségvetési gazdálkodásában - a kincstári rendszer fokozatos bevezetésével - a legnagyobb változást az okozza, hogy megszűnik a költségvetési támogatások ellátmányszerű kiutalása és az önálló bankszámlákon történő pénzgazdálkodás. A kincstári rendszer gondoskodik arról, hogy a bevételek továbbra is annak a kedvezményezett (jogosult) javára elszámolhatók legyenek, a kifizetések a számla vagy más fizetési megbízás esedékességéhez igazodnak. Ez a mechanizmus a kincstári rendszerbe tartozók mindenkori pénzeszközeinek egy helyen - az ún. kincstári egységes számlán - való tartásával számottevően javítja a likviditásmenedzselés feltételeit, a bevételek és a kiadások időbeni harmonizálásának lehetőségét. Az állami pénzeszközök egybetartása tetemes összegű kamat-megtakarítást, az átmenetileg szabad pénzeszközök Kincstár általi hasznosítása várhatóan kamatbevételt eredményez, ezzel jelentős mértékben hozzájárulhat az államháztartás helyzetének konszolidálásához. A kincstári rendszer bevezetésének hatásairól a Függelék tartalmaz összefoglalót.

A kincstári vagyon körének meghatározása, a tulajdonlás és a vagyonkezelés, a -nyilvántartás, -hasznosítás, -értékesítés szabályainak megállapítása korábbi szándékokkal ellentétben nem önálló törvényben, hanem itt, az államháztartás működésének alapvető rendelkezéseit tartalmazó jogszabályban történik.

Az állami kezességvállalás szabályai - az elmúlt évek költségvetési törvényeiben foglalt rendelkezések végrehajtását szakmai és jogi szempontból elemezve - átgondoltabb, szigorúbb megfogalmazásban bővülnek.

Az államháztartás gazdasági-pénzügyi folyamatainak egységes számbavételét, a vagyoni és pénzügyi helyzet áttekintését biztosító államszámvitel, valamint az osztályozási- és mérlegrendszerek kialakítására elindított és várhatóan legalább három évig tartó munka jelenlegi szakaszában a fogalmi kategóriák, a célok és az eszközök meghatározására nyílik mód.

-----STARTING---POINT---RESZLETES---

Az 1 . §-hoz

A módosítást az indokolja, hogy az államháztartáson kívüli forrásoknak az új szabályozásban nagyobb súlyt kell kapniuk az elkülönített állami pénzalapok finanszírozásában, a módosítás - amelyek konkretizálása az elkülönített állami pénzalapok fejezetében szerepel -, az egyes alapok törvényi szabályozásának irányt szab.

A 2 . §-hoz

A nemzeti és etnikai kisebbségek jogairól szóló 1993. évi LXXVII törvény alapján megalakult helyi kisebbségi önkormányzatok és a helyi önkormányzatok együttesen, egymás mellé rendelten alkotnak államháztartási alrendszert.

A 3-5. §-hoz

Az államháztartás tartalmának és terjedelmének meghatározását törvényjavaslat újabb elemekkel kívánja gazdagítani, míg egyes eddigi - főképpen számbavételi - rendelkezéseit pontosításra szorulnak. Az államháztartás alrendszerei költségvetésében szereplő kiadásokat jóváhagyott, odaítélt, elkölthető előirányzatként, a bevételeket pedig irányszámként, teljesítendő előirányzatként fogalmazza meg. Az államháztartás költségvetési bevételei és kiadásai között - az 1995-ben megkezdett és 1996-ban folytatódó számbavételi módszertani változások alapján - a jövőben értékpapír- és hitelműveletek, pénzeszközök betéti elhelyezésével és visszavételével kapcsolatos műveletek (együtt: finanszírozási műveletek) nem torzítják a valós (végleges) bevételeket, kiadásokat. A tárgyévben befolyt bevételek tényleges bevételt jelenthetnek. Az előző év(ek)ről származó pénzeszközök, pénzmaradványok a folyó bevételek közé nem állíthatók be, ugyanakkor a folyó évi költségvetési bevételek és kiadások különbözeteként adódó esetleges hiány, illetve a költségvetési kiadások finanszírozási forrásául megjelölhetők és tervezhetők.

A mindenkori pénzeszközöket - költségvetési előirányzatként, illetve annak teljesítéseként el nem számolható - letéti, függő, átfutó, kiegyenlítő és helyesbítő pénzforgalmi elszámolások (együtt: aktív és passzív pénzügyi elszámolások) módosítják, de ezek sem vehetők számításban a költségvetési hiány, illetve a költségvetési többlet megállapításakor.

A javaslat eltörölni javasolja az ún. pótkezelési időszakot, amely az évek között áthúzódó kifizetések naptári éven túli elszámolására jogosított fel, s amely az eddigiekben lényegében csak a beruházásokkal összefüggésben érvényesült. Az előirányzat-gazdálkodásra való áttérés miatt a pótkezelés létjogosultsága megszűnik. A Kormány - később indokolt - ún. gördülő költségvetési tervezési rendszert kíván 1997-től bevezetni, amely a feladatok, programok nagyobb időhorizontú áttekintésével egyidejűleg az előirányzatok jóváhagyásában és a kiadások finanszírozásban is majd erőteljesebb feladat-, illetve programorientált szabályozással, és előirányzati maradvány-felhasználással párosul.

A javaslat pontosítja a költségvetési többlet és hiány meghatározását, egyértelművé téve azok számítási elveit.

A 6. §-hoz

Az államháztartás bevételei között újabb elem - a nemzetközi szerződésekben nem rögzített vámtételek - nevesítésére kerül sor, azzal összefüggésben, hogy ennek részletes szabályozását alapvetően piacvédelmi és rugalmassági megfontolásból nem indokolt törvényi szintre emelni. A javaslat egyértelműsíti, hogy a helyi önkormányzat a rendeletében az adótörvények keretei között állapíthat meg adófajtát, mértéket, kedvezményt.

A javaslat a bírságok szabályozásának alapelveit az Áht-ban javasolja megállapítani úgy, hogy a bírságok mértékének meghatározása - törvényi keretek között - a Kormány hatásköre legyen, ez rugalmasabb eszközt jelenthet egy-egy bírságolható jelenséggel kapcsolatos gyors szankcionálást igénylő kormányzati intézkedések megtételéhez.

A 7. §-hoz

A javaslat a kincstári rendszer bevezetésével összefüggésben egészíti ki a bevételek kezeléséről szóló korábbi rendelkezést.

A 8-10. §-hoz

Az államháztartás költségvetéseinek végrehajtása során a költségvetési bevételek és kiadások teljesítésén túlmenően a már említett finanszírozási, illetve aktív és passzív pénzügyi műveletek végzésére is szükség van, a javasolt módosítás a teljes körű elszámolás és számadás kötelezettségét fogalmazza meg.

Az e törvényjavaslattal bevezetendő kincstári rendszer lényege - a mai költségvetési és egyidejű pénzgazdálkodási modellel szemben - csak a költségvetési előirányzatokkal való gazdálkodás, az azok feletti rendelkezési jogosultság, illetve teljesítési kötelezettség gyakorlása.

A javaslat rögzíti a bevételek és a kiadások tervezettől eltérő alakulása esetén előirányzat-módosítási kötelezettség, illetve jogosultság keletkezik-e vagy sem, mert az erre vonatkozó további szabályok kereteit e törvény állapítja meg.

A javaslat szabályozza a fizetési kötelezettség vállalásának időbeniségét és a vállalás szempontjait, továbbá a kifizetések elrendelésénél (utalványozásánál) korlátba nem ütközhető eseteit (pl. nem szünetelhet a családi pótlék folyósítása amiatt, hogy a jogosultság alapján ténylegesen fizetendő összeg az előirányzatot meghaladja). Fennáll viszont az előirányzat-módosítás kötelezettsége, ha a jogszabályban megállapított jogosultsági kör vagy a járandóság összege változik.

Az előirányzat-módosítások között törvényi szabályozást nyer az előirányzat csökkentésének, zárolásának (időleges felhasználási korlátozásának feltételehez kötötten vagy anélkül), illetve az előirányzatok törlésének intézménye. A tartalék esetében ezek az eszközök a bevétel-elmaradással összefüggésben értelmezendők, a bevételek és a kiadások egyensúlyát az a lépés állítja helyre, illetve kísérli meg helyreállítani, hogy a kieső bevételek (vagy azok egy részének) összegével megegyező összegről a tartalékkal rendelkező - időlegesen vagy véglegesen - lemond, azaz egyébként kiadásra fordítható előirányzatát nem használja fel.

Az államháztartás alrendszereinek működése során nem kiküszöbölhető rendeltetéssel és nagyságrendben továbbra is számolni kell letéti pénzeszközök kezelésével, amelynek tartalmi meghatározása a feladat-ellátási rendeltetés kizárásával tovább szűkült, előmozdítva ezzel annak a szándéknak az érvényesítését, hogy lehetőség szerint minden feladatellátással összefüggő külső forrás a költségvetési kezelés és elszámolás tárgya legyen.

A javaslat megerősíti a pénzforgalmi szemléletű államháztartási számbavételt, ugyanakkor jelzi, hogy pénzforgalmi szemléletű, de pénzforgalom (pénzmozgás) nélkül megvalósuló átvezetések, illetve beszámítások is regisztrálandók a valóságos pénzforgalmi bevételek, kiadások mellett.

A 11. §-hoz

A törvényjavaslat a közpénzekről való szigorúbb számadás érdekében mind az államháztartásnak juttatott adományok, mind az államháztartásból folyósított támogatások tekintetében számadási, elszámolási kötelezettséget, illetve szankciót fogalmaz meg.

A 12. §-hoz

A közbeszerzési szabályokat az államháztartásból folyósított felhalmozási célú támogatások esetében is alkalmazni kell - ezt a közbeszerzésekről szóló törvény a fogadó fél szempontjából kimondja, ehelyütt a rendelkezés a támogatás folyósítója számára állapít meg kötelezettséget.

A 13. §-hoz

A javaslat alapvető rendelkezésként mondja ki, hogy hiányrendezést, és tartozások átvállalását, visszterhes támogatások vissza nem térítendő támogatássá alakítását adósságnövelő módon kizárólag az adott alrendszer költségvetésén keresztül lehet végezni, visszaszorítandó a költségvetésen kívüli eszközöket és eljárásokat.

Az elmúlt években a központi költségvetés rendszeresen vállalt költségvetésen kívüli, a hiányt nem növelő kötelezettséget, amelyek jelentősen növelték az államadósságot. Miután ennek hatása a kötelezettségvállalás utáni években azonos a költségvetési kiadás és a hiány növelésével, ezáltal a hiány növelésének elleplezése csak a döntéshozók számára könnyíti meg a kötelezettségvállalás elfogadását, a GFS-metodika alapján meg kell szüntetni a fenti gyakorlatot. A nevesített kivételek nem jelentik az államadósság tényleges növekedését (a kincstári egységes számla állománynövekedése azonos összeggel növeli a költségvetés likvid követelés-állományát), illetve kivételesen egy átfogó rendezést igénylő adósság-átértékelési, -kezelési problémát vesz ki az általános szabály alól.

A 14. §-hoz

A javaslat differenciáltabb meghatározást tartalmaz a költségvetések belső struktúrájának jobb áttekintését előmozdító rendes-rendkívüli elhatároláshoz, amely egyben az előirányzatok mindenkori tervezéséhez és "birtokolásához" is egyértelmű szempontot rendel. A rendkívüli előirányzatok minden költségvetési évben felülvizsgálandók, nem jelentenek "bázisba beépülő" feladatokat és forrásokat.

A 15-16. §-hoz

A módosítások tartalmi- és szövegpontosítást és magyarázó rendelkezést foglalnak magukban, illetve az összehasonlíthatóság elvének érvényesítését segíti elő.

A titokfajták nevesítése más törvényekben foglalt rendelkezések megismétlése az államháztartás alapvető pénzügyi törvényében.

A 17. §-hoz

A javaslat meghatározza a kincstári rendszer, s az ennek ellátására létrejövő Magyar Államkincstár (a továbbiakban: Kincstár) rendeltetését, legfőbb feladatait.

A javaslat központi költségvetési szervként határozza meg a Kincstár jogállását és ezzel összefüggésben kitér az alapító által az alapítás során - a törvény 88. § (3) bekezdésében foglaltak szerint kötelezően - megállapítandó elemekre. Kormány előzetesen alternatívaként vizsgálta a kizárólagos állami tulajdonú részvénytársasági formát is, azonban az ellátotti kör és az irányítás szempontjai alapján a költségvetési szervi forma mellett foglalt állást.

A 18. §-hoz

A már említett pénzforgalmi és egyéb pénzügyi műveletek teljes körű lebonyolítása mellett a Kincstár feladata a mindezekkel kapcsolatos ügyvitel ellátása, különböző nyilvántartások vezetése, előirányzat-fedezeti és alaki-formai vizsgálat, folyamatos tájékoztatás, a zárszámadás előkészítése. Ezen túlmenően a pénzügyminiszter által átruházott hatáskörben gondoskodik a finanszírozásról, az államadóssággal és az állam által vállalt kezességekkel kapcsolatos teendők végzéséről.

A Kincstár mindezen feladatai feltételezik, hogy költségvetési szervi státuszától függetlenül jogosult legyen a pénzintézetekről és a pénzintézeti tevékenységről szóló 1991. évi LXIX. törvény 4. § (1) bekezdésének c) pontja szerinti pénzintézeti tevékenységre, azaz pénzforgalmi szolgáltatások nyújtására, ideértve a bankszámla vezetését és a készpénz nélküli fizetési forgalom lebonyolítását (bankszámlaügylet). A Kincstár ezen tevékenysége térítésmentes, kötelezően igénybe veendő szolgáltatásként áll a kincstári körbe tartozónak kijelölt szervezetek - 18/C. § (6) bekezdésben felsoroltak részére, a kincstári körön kívüli szervezetek számára a pénzforgalmi bankszámlával való rendelkezési jogosultságot továbbra is e törvény állapítja meg.

A Kincstár amellett, hogy szolgáltatásainak igénybevétele a kijelölt körben kötelező, egyben felelős is a jogszabályban meghatározott feladatai teljesítéséért.

A kincstári kör a Kormány által elfogadott koncepció alapján fokozatosan bővül, a kincstári körbe tartoznak 1996-tól a javaslatban szereplők; majd - későbbi törvényi rendelkezések alapján - várhatóan 1997-től a társadalombiztosítási önkormányzatok, a Munkaerőpiaci Alap, a köztestületek; 1998-tól a helyi önkormányzatok, a közalapítványok.

A 19. §-hoz

A kincstári rendszerbe tartozók közötti eddigi bankszámlák közötti pénzmozgás helyébe kincstáron belüli pénzforgalom nélküli átvezetés lép, amely azonban az előirányzatok teljesítése szempontjából a pénzforgalmi teljesítéssel azonos értékű.

A Kincstár ún. egységes kincstári számlán - amelyet a Magyar Nemzeti Bank pénzforgalmi számlaként vezet - kezeli a kincstári körbe tartozók pénzeszközeit. Ennek első lépéseként gondoskodni kell arról, hogy a kincstári rendszerbe tartozónak kijelölt körben a az eddigi pénzforgalmi számlák összevezetése 1996. január 1-jei hatállyal megtörténjen (erről az 1996. évi költségvetési törvényjavaslat rendelkezik), majd folyamatosan ezen a pénzforgalmi számlán keresztül teljesüljenek a kincstáron kívüli pénzmozgások.

A javaslat a Kincstár bankszámla-vezetési tevékenységének lehetséges ügyfélkörét határozza meg. A kincstári kör kiterjesztésének időzítésére vonatkozó kormánydöntés 1996-tól speciális elkülönült kezeléssel a társadalombiztosítási alapok és a Munkaerőpiaci Alap, 1997-től általános szabályok szerint a köztestületek, a társadalombiztosítási alapok, 1998-tól általános szabályok szerint a helyi és kisebbségi önkormányzatok, a központi költségvetésen kívüli köztestületek, valamint a közalapítványok bevonását írja elő. Az átmeneti időszak számlavezetését, valamint a külföldi segélyek és a letétek elhelyezésére szolgáló számlák vezetését határozza meg a (6) bekezdés.

A javaslat szerint a Kincstár "ügyfélkörének" devizaszámláit is a kincstári egységes számlát vezető Magyar Nemzeti Bank vezetné, érvényesítve ezzel az állami (államháztartási) pénzeszközök koncentrálásának elvét.

A 20. §-hoz

A javaslat biztosítja, hogy a legkézenfekvőbb formában hasznosuljon a kincstári egységes számla mindenkori egyenlege, természetesen úgy, hogy nem veszélyezteti az esedékes kiadások teljesítését.

A 21-22. §-hoz

A javaslat a központi költségvetés szerkezeti rendjéhez a szerkezet megállapításával egyidejűleg szempontokat határoz meg az adott szerkezeti elembe (fejezet, cím, alcím, fejezeti kezelésű előirányzatokat összefoglaló cím) való besoroláshoz. A központi költségvetésben - a Magyar Tudományos Akadémiáról szóló 1994. évi XL. törvénnyel összhangban - az MTA fejezeti megjelenítést kap, s hasonlóképp egyedi kiemelésre kerülnek a nemzeti és etnikai kisebbségek jogairól szóló 1993. évi LXXVII törvény alapján megalakult országos kisebbségi önkormányzatok szervezetei az Országgyűlés költségvetési fejezetben.

Az Akadémiáról szóló törvény rendelkezett arról, hogy az MTA saját hatáskörében állapítja meg egyes szervezeteinek gazdálkodási formáit, választja meg a kutatástámogatás módjait, továbbá, hogy nem gazdasági társaságként működtetett szervezeteinek gazdálkodására a központi költségvetési szervekre vonatkozó szabályok az irányadóak.

A javaslat a központi költségvetés szerkezeti egységeinek meghatározását, a képzési elveket tartalmazza.

Nevesíti a javaslat a költségvetési törvényben több éve használatos "fejezeti kezelésű előirányzatok" költségvetési címet, amely a fejezet felügyeletét ellátó szerv közvetlen hatáskörébe vont előirányzatok gyüjtőcíme, megkülönböztetve azokat a fejezetbe tartozó költségvetési szervek előirányzataitól.

Az országos kisebbségi önkormányzatok esetében a róluk szóló törvény nyitva hagyta a gazdálkodás módjának kérdését. A Kormány a kapott felhatalmazás alapján kiadott végrehajtási rendeletében a társadalmi szervezetekre vonatkozó szabályok alkalmazását írta elő, azonban az eddigi tapasztalatok alapján álláspontját felülvizsgálva, az 1996. évi költségvetési törvényjavaslatban foglaltaknak megfelelőn, az ott szereplő törvénymódosítási javaslatban a központi költségvetési szervekre vonatkozó támogatási, finanszírozási szabályokat kívánja érvényesíteni. A költségvetési törvényjavaslat az országos kisebbségi önkormányzatok támogatására ennek érdekében tételes címzett előirányzatokat tartalmaz. Mindezek következményeként szükséges kimondani az érintett szervezetek költségvetési alcímként való megjelenítését a központi költségvetésben.

A címrend év közben változhat. Költségvetési szervek alakulhatnak, alakulhatnak át, szűnhetnek meg, s ennek folyamatos "leképezését" szolgálja a Kormánynak biztosított hatáskör.

A 23. §-hoz

A kiegészítő javaslat az állam vállalkozói vagyonának privatizációjából származó bevételek mindenkori bevonhatóságát, illetve elszámolhatóságát mondja ki a központi költségvetés javára, ugyanakkor a külföldi segélyekkel kapcsolatos elszámolások költségvetési megjelenítésének régóta vitatott kérdését oly módon kívánja rendezni, hogy azon segélyek és adományok bevonására tesz javaslatot, amelyek a központi költségvetés, illetve szervezeti javára és pénzben belföldre be is érkeznek.

A 24. §-hoz

A szövegmódosítás a központi költségvetés kiadásainak államháztartási szempontú megközelítésére irányul, az "állami feladatok ellátása" címzetlen meghatározás helyett az államháztartáson belüliséget, illetve kívüliséget jelöli meg, egyfelől összhangban az 1. és 22. §-okban megfogalmazottakkal, másfelől pedig egyértelműsíti, hogy költségvetési feladatellátás a központi költségvetés államháztartási alrendszerén belül értelmezhető.

A 25. §-hoz

A "kormányzati" jelző a beruházási, felhalmozási kiadások esetében azzal összefüggésben törlődik, hogy a központi költségvetési szervek tekintetében - a létrejövő kincstár révén is - megszűnik a felhalmozási kiadások kétcsatornás (kormányzati és intézményi működési költségvetési) finanszírozása.

A kiemelt jelentőségű beruházás, felújítás és beruházási célprogram mértékének meghatározását (0,1%-ról 0,2%-ra történő emelését) a törvény hatályba lépése óta bekövetkezett árszínvonal emelkedés indokolja.

A 26. §-hoz

A költségvetési címeken, alcímeken belül a kiemelt előirányzatok egyértelműbb és a belső változásokat tükröző megfogalmazást nyernek. Bővül egyben az Országgyűlés szerepköre is a költségvetési létszámkerettel. A foglalkoztatottakra előzetesen javasolt mutatószám (az éves átlagos statisztikai állományi létszám) a költségvetési-munkaügyi statisztikai adatszolgáltatásban használatos fogalom, amely a munkajogi állományba tartozó személyeket a munkából meghatározott okok miatt távollévők kivételével (szülési szabadság, gyed, gyes, sorkatonai szolgálat, három hónapot meghaladó betegség stb.), valamint a munkajogi állományba nem tartozó, de meghatározott feltételekkel a munkáltatónál folyamatosan munkát végzőket (szünidőben foglalkoztatott diákok, más munkáltatótól kölcsönvett munkavállalók stb.) az év egészében teljes munkaidős foglalkoztatásra átszámítva képzett létszámként jeleníti meg. Az imént definiált éves átlagos statisztikai állományi létszám teljesítási adatként értelmezett, tervezési kategóriakénti alkalmazása nem kidolgozott. További vizsgálatok szükségesek a tervezési kategóriaként is alkalmas költségvetési mutatószám megválasztására. Ezért a javaslat még nem ad közelebbi meghatározást a létszámkeretre.

Nagyszámjegyű inflációs időszakban rendkívül nehéz pontosan tervezni a költségvetési szervek kiadásait. A tervezés időszakában, illetve a költségvetés elfogadásakor gyakran még a központi intézkedések, illetve azok mértéke sem ismert, az áruk és szolgáltatások árváltozásait befolyásoló egyéb körülmények pedig a legkevésbé. A javasolt 10%-os mértékű átcsoportosítás ezt a helyzetet kívánja orvosolni, de nem teszi lehetővé a működés és a felhalmozás között átjárhatóságot, védve ezzel a költségvetés belső arányait, illetve későbbi kötelezettségvállalásait.

A javaslat akként módosítja a fejezetek eddigi jogosítványait, hogy a fejezeti kezelésű előirányzatokon belül az alcímek közötti átcsoportosítás lehetőségét a költségvetési törvény hatáskörébe utalja. Az alcímek egyfelől az intézményi előirányzatok potenciális növelésére szolgálhatnak (fejezetnél központilag tervezett intézményi előirányzatok, az ágazati és célfeladatok előirányzatainak egy része, fejezeti tartalék), másfelől az államháztartáson belül vagy kívül ellátott szakmai feladatok célelőirányzataiként ágazati pénzügyi szerepet töltenek be (szervezetre címzett vagy célra szolgáló támogatások, 1996-től megszűnt és a fejezetekbe integrálódott alapok). Hiánypótló és az egyes alapok megszüntetésével kapcsolatban érzékenyen felmerülő kérdés ezen fejezeti kezelésű előirányzatok teljeskörű, de azok specialitásait is figyelembe vevő szabályozásának elrendelése. A pénzügyminiszter egyetértése ezen szabályozás esetében elsősorban a kincstári gazdálkodás rendszerébe történő illesztést biztosítja, arra figyelemmel, hogy a fejezeti kezelésű előirányzatokra - azok és rendeltetése és természete folytán - egységes szabályok nem állapíthatók meg.

A javaslat az előirányzat-módosításnak egy speciális - és a költségvetési intézményhálózat felülvizsgálatával és átalakításával kapcsolatosan növekvő számban előforduló - esetét is nevesíti, mely szerint az állami feladatok más szervezeti formában történő ellátása és az ezzel kapcsolatos szervezeti változások évközi végrehajthatósága érdekében lehetővé válik az előirányzatok szükség szerinti módosítása.

A 27-28. §-hoz

A Kormány hatáskörébe utalt általános tartalék mértéke úgy csökken (1-3%-ról 0,5-2%-ra), hogy a szabályozás egyidejűleg nem zárja ki fejezeti tartalékok képzését, viszont az általános tartalék rendeltetését szigorítja. A mértékre vonatkozó rendelkezés az 1997. évi költségvetésben érvényesülne első ízben.

A tartalék esetében a zárolás és a törlés - mint előirányzat-gazdálkodási eszközök - a bevétel-elmaradással összefüggésben értelmezendők, a bevételek és a kiadások egyensúlyát az a lépés állítja helyre, illetve kísérli meg helyreállítani, hogy a kieső bevételek (vagy azok egy részének) összegével megegyező összegről a tartalékkal rendelkező - időlegesen vagy véglegesen lemond, azaz egyébként kiadásra fordítható előirányzatát nem használja fel.

A 29-30. §-hoz

A költségvetés 1991. óta - a likviditási hitel kivételével - a Magyar Nemzeti Banktól hitelt nem vesz fel, a jegybanktörvény folyamatban lévő módosítása az állampapír vásárlásának rendszerét is megváltoztatja.

A javaslat a központi költségvetés egyenlegének rendezését az Országgyűlés törvényalkotói feladataként külön is nevesíti.

A 31. §-hoz

A költségvetés szerkezetére vonatkozó részletes rendelkezéseket nem ismételve a törvényjavaslat az Országgyűlés feladatkörét rövidített változatban fogalmazza meg, egyidejűleg kimondja annak jogosultságát a kizárólagos hatáskörbe vonáshoz, ami az elmúlt évek költségvetéseiben vált gyakorlattá. A javaslat egyúttal egyértelműsíti, hogy a feladat-végrehajtás szervezeti vagy pénzügyi lebonyolítási szempontjai alapján felmerülő előirányzat-átirányításokhoz nem szükséges az Országgyűlés jóváhagyása.

A 32. §-hoz

A szakasz kiegészül annak rögzítésével, hogy 1996-tól kezdődően a helyi önkormányzatok részére - készpénzkímélés céljából - a központi költségvetésből folyósított támogatások kiutalása az érintett helyi önkormányzat utalványozó rendelkezése alapján (53. §) a közterhek, adóelőlegek és levonások összegével csökkentett módon történik.

A 33. §-hoz

Az új rendelkezés az elkülönített állami pénzalapok költségvetésének részletes - az alap működésére vonatkozó törvényben szabályozott - bevételi és kiadási jogcímek szerinti jóváhagyását írja elő az Országgyűlés számára, ami az eddigi - összevont mérlegszerű tájékoztató bemutatás helyett - az alapok forrásainak és feladatainak érdemi jóváhagyását készíti elő. Az 1996. évi költségvetési törvényjavaslat az alapok költségvetését már ebben a formában terjeszti elő.

A 34. §-hoz

A javaslat a nem törvényen alapuló, nem garanciális jellegű állami kötelezettségvállalások tekintetében a költségvetési törvény hatáskörébe utalja a Kormány által vállalható kötelezettségek összegének, mértékének, céljának és a beváltás fedezetére elkülönített összeg megállapítását, továbbá a tartozás esetleges elengedéséhez a felhatalmazás megadását. Új elem ugyanakkor, hogy a javaslat meghatározza a kezességvállalás elsődlegesen érvényesítendő fajtáját. A javaslat szerint oly módon, hogy az elsődlegesen vállalható kezességtípus az ún. sortartó kezesség. A kezesre nézve jóval szigorúbb készfizető kezességet a javaslat csak kivételesen indokolt esetben engedi meg. Ezen esetek előre történő meghatározása nem lehetséges, de garanciális szabályként írja elő a javaslat a későbbiekben, hogy a Kormány határozatában köteles külön is indokolni a kezesség típusának megválasztását.

Tekintettel arra, hogy a jelenlegi szabályozás szerint a Kormány akár készfizető, akár sortartó kezességet is vállahat és a készfizető kezesség vállalása nem egyszer súlyos terheket ró a központi költségvetésre, indokolt a Kormány e jogkörét alapvetően a sortartó kezesség vállalására korlátozni. A kezesség e fajtájánál a jogosult minden a rendelkezésére álló jogi eszközzel köteles megkísérelni követelését az adóstál behajtani és csak ennek sikertelensége esetén fordulhat a kezes ellen, szemben a készfizető kezességgel, ahol ilyen "sortartási" kötelezettsége nincs.

Az egységes jogalkalmazás és értelmezés érdekében indokolt a Magyar Köztársaság 1995. évi költségvetéséről 1994. évi CIV. törvény 36. § (5) bekezdésében foglaltakat beépíteni az Áht. rendelkezéseibe.

A 35. §-hoz

A javaslat megerősíti a Kormány felelősségét a költségvetési törvényjavaslat időben történő benyújtására.

A 36. §-hoz

Az államháztartás alrendszerei költségvetését 1997-től kezdődően ún. gördülő tervezési rendszerben kell elkészíteni, bemutatni, jóváhagyatni és végrehajtásáról beszámolni. A gördülő tervezés előremutató három éves időszakot, a prezentáció így valójában több költségvetési évet fog át, s ezzel biztosítja a folyamatok értékelhetőségét, tervezhetőségét, a kitekintések összegszerű megalapozását.

A 37. §-hoz

A javasolt szabályozás - a költségvetési törvény eltérő rendelkezése hiányában - a Kormány hatáskörébe utalja az ún. céltartalékok felhasználását. A céltartalék rendeltetését a költségvetési törvény határozza meg, de mert rendszerint csak nagyságrendjében megtervezett, később konkretizálódó központi intézkedés fedezetét képezi, indokolt, hogy felhasználása a Kormány rendelkezése szerint történjen.

A 38. §-hoz

A javaslat megfogalmazza, milyen eszközökkel élhet a Kormány a költségvetési egyenleg tervezettől eltérő alakulása esetén a saját hatáskörben hozható intézkedései végrehajtására.

A 39. §-hoz

Év közben gyakori intézkedés, hogy egy-egy feladat, előirányzat, költségvetési szerv a Kormány tagjainak hatásköri újraszabályozása vagy hasonló okok miatt szükségessé válik az eredeti előirányzat célját és rendeltetését nem változtató, vagy a felhasználás költségvetési helyét módosító átcsoportosítás. A javaslat - hiánypótló rendelkezésként - e jogot a Kormány hatáskörébe utalja. Változatlan tartalmú, de körültekintőbb a megfogalmazás a címek közötti átcsoportosításra vonatkozóan. A Kormány hatáskörében megvalósuló előirányzat-módosulások nyilvános közzétételével megvalósul az Állami Számvevőszék tájékoztatása is.

A 40. §-hoz

Az elmúlt évek pótköltségvetési törvényjavaslatok előkészítésének és országgyűlési tárgyalásának tapasztalatain okulva a javaslat a pótköltségvetés készítésének kötelezettségét a költségvetés egyenlegének számottevő kedvezőtlen irányú elmozdulásához köti. A Kormánynak továbbra is felelőssége és mérlegelési joga annak megítélés, hogy mi az a "jelentős" eltérés, legfőképpen annak függvényében, hogy a saját hatáskörében - az e törvényben biztosított eszközökkel - mit vállalhat, illetve politikai megfontolásból mit vállal.

A pótköltségvetés formai követelményeként fogalmazza meg a javaslat az előirányzatokat tartalmazó mellékletek teljeskörű "kicserélését", akkor is, ha vannak előirányzatok, amelyek összegszerűségükben nem változnak.

A javaslat kiküszöböli azt a korábbi - félreérthetően fogalmazott - rendelkezést, amely minden költségvetési törvényt módosító törvényt, illetve törvényjavaslatot pótköltségvetésnek, illetve pótköltségvetési törvényjavaslatnak minősített.

A 41. §-hoz

A javaslat a 33. §-ban szabályozott kezességvállalással kapcsolatos kormányzati feladatokat részletezi. A javaslat alapvetően garanciális okból szigorú szabályokat állapít meg arra vonatkozóan, hogy a Kormány milyen formában dönthet a kezességvállalásról. Külön kiemelést érdemel a határozat nyilvános volta, valamint az az előírás, hogy külön meg kell indokolni azt is, ha a Kormány - a költségvetésre nézve nagyobb terhet és kockázatot jelentő - készfizető kezesség mellett dönt.

Célszerű egyértelműsíteni az Áht-ban azt, hogy a Kormány nevében történő kezességvállalási szerződés aláírására a pénzügyminiszter jogosult. Ez a tény ugyanis nem következik azon szabályokból, amelyek a Állam képviseletére közvetlen polgári jogi jogviszonyban a pénzügyminisztert jogosítják fel, hiszen közjogi értelemben az állam, illetve központi végrehajtó szerve a Kormány a kezességvállalás tekintetében "szétválik".

A 42. §-hoz

A javaslat a Kormánynak a helyi önkormányzatok tájékoztatására irányuló kötelezettségét fogalmazza újra, összhangban a tervezés központi dokumentumainak bővülésével, ugyanakkor az időpontot az Országgyűlés tájékoztatási időpontjához köti.

A 43. §-hoz

A javaslat a 42. §-ban foglaltakkal azonos módon az államháztartás más önkormányzati szereplőire is kiterjeszti a tájékoztatást.

A 44. §-hoz

A javaslat bővíti és részletezi a pénzügyminiszter feladatait, az államháztartás pénzügyeivel kapcsolatos funkcióinak közvetlen ellátása és az ehhez szükséges jogi és pénzügyi eszközök tekintetében. A Kincstár működtetésében, a működés részletes szabályainak meghatározásában, az Állami Számvevőszékkel való kapcsolattartásban eddigi szerepköre jelentősen kiegészül. Miután a Kincstár nem hatóság, hanem szolgáltató intézmény, ezért egyes nyilvántartási feladatok megoszlanak majd a Kincstár és a Pénzügyminisztérium között. Hasonlóképp feladatmegosztásra kerül sor a törvényjavaslat későbbi fejezetében szereplő, a kincstári vagyon központi feladatainak ellátásra kijelölt igazgatósággal.

A 45. §-hoz

A javaslat a fejezet felügyeletét ellátó szerv vezetőjét nevezi meg - mint a fejezet első vezetőjét, figyelemmel arra, hogy e törvényben is a rendelkezések hol a minisztert (rendelet kiadásra jogosultat, alappal rendelkezőt), hol a fejezet vezetőjét ruházzák fel különböző jogosítványokkal, illetve állapítanak meg feladatokat. Más törvények ugyanakkor különböző költségvetési jogokkal ruház(hat)nak fel más személyt, szervezetet, testületet (pl. a bíróságok esetében az Országos Bírói Tanácsot), erre a javaslat figyelemmel állapítja meg a fejezet felügyeletét ellátó szerv vezetőjének jogosítványait.

A fejezet felügyeletét ellátó szerv vezetője a javaslat szerint jogosulttá válik arra, hogy a fejezet költségvetésének végrehajtása kapcsán a Kincstár hatáskörében megtehető intézkedéseket kezdeményezzen (pl. előirányzat-felhasználás átütemezése, benyújtott fizetési megbízások teljesítésének átsorolása), mentesítve a Kormányt a még nem kormányzati beavatkozást igénylő esetekkel való foglalkozástól.

A javaslat kiegészíti a költségvetési előirányzatok körét a fejezeti tartalékkal, amelynek felhasználása a fejezet hatáskörében történhet, az eljárási rendet az előirányzatok felhasználására és módosítására is kitérő, e törvény végrehajtását szabályozó kormányrendelet állapítja meg. Ugyancsak fejezeti hatáskör az alcímek közötti átcsoportosítás, ugyanakkor a javaslat a zárolás és a törlés lehetőségét is biztosítja azon előirányzatok körében, amelyekkel kapcsolatosan a hatáskör nem magasabb szintű.

Bővül a fejezeti jog- és feladatkör az intézményi létszámok megállapításával, módosításával, megteremtve ezzel a hatékony fejezeti létszámgazdálkodás feltételeit és eszközeit.

A központi költségvetési szervek igazgatási eljárási díjainak - az intézményhálózat egészének felülvizsgálatával és az erőteljesebb önfinanszírozás igényével összekötött - áttekintése során akadály, ha az érintett fejezet vezetője nem jogosult díjat szabályozó rendelet kiadására. Ennek áthidalását célozza a javaslat.

A 46-48. §-hoz

A javaslat az Országgyűlés és a Kormány elé terjesztendő dokumentumok formáját, elkészítését és annak határidejét pontosítja, egyidejűleg belső ütemezési határidőt állapít meg a pénzügyminiszter számára a tervező munka során.

A módosító javaslat egyben arra is irányul, hogy az Országgyűlés költségvetés(eke)t állapítson meg a szükséges szerkezetben, mélységben, terjedelemben; míg a "mérlegek" különböző osztályozási szempontok alapján készülő összesítések, s mint ilyenek beterjesztett, illetve elfogadott költségvetések alapján eredményként adódnak, valójában nem döntés tárgyai.

A javaslat pontosítja a Házszabályban rögzítettek kétfordulós költségvetési tárgyalás határozathozatal második előkészítő szakaszában benyújtható módosító indítványok jellegét.

A javaslat a kincstári rendszer működéséhez biztosítja azt a feltételt, hogy megfelelő időpontban a Kincstár rendelkezésére lehessen bocsátani azokat az előirányzatokat, amelyek alapján a pénzforgalmi lebonyolítás megkezdődhet. A fejezet felügyeletét ellátó szerv előirányzat-megállapítással kapcsolatos teendői természetszerűleg érdemben nem terjednek ki azokra az előirányzatokra, amelyeket az Országgyűlés vagy a Kormány már megállapított, viszont a fejezeti költségvetés teljessége érdekében a formai megállapításra, illetve az előirányzat nyilvántartásba vételére szükség van. Átmeneti periódusra is lehetőséget ad a szabályozás, amennyiben az igen feszített ütemet igénylő előirányzat- és elemi költségvetés-megállapítás a költségvetési év első napjára mégsem lenne elvégezhető.

A pénzügyminiszter ezen jogkörének gyakorlása során olyan előirányzatokat nem állapíthat meg, amelyek ugyan szerepeltek a Kormány által benyújtott törvényjavaslatban, azonban az Országgyűlés határozathozatalában ezen előirányzatot nulla forintban állapította meg vagy magát az előirányzat(ot) annak jogcímét törölte.

A 49-50. §-hoz

A javaslat az elkülönített állami pénzalapok létesítésének feltételrendszerét szigorítja, amikor előírja az alap működtetésére valóságosan megnevezhető és beszedhető bevételek többségi arányát, és háttérbe szorítja a virtuálisan saját bevételi forrásokat (átengedett-megosztott adók, kölcsönök visszatérülése, hitel).

Az alap kezelésével összefüggő érdemi, ügydöntő feladatokra a jövőben kizárólag központi költségvetési szervet lehet megbízni, azaz az alappal kapcsolatos kötelezettségvállalások, szerződések, megállapodások, utalványozások a miniszter által kijelölt költségvetési szervnél (önálló szerv, minisztériumi részleg) történhetnek, de a javaslat ugyanakkor azt nem zárja ki, hogy adminisztrációs jellegű döntés-előkészítő, ügyviteli teendőket megbízásból, az alap terhére nem költségvetési szerv is végezhessen.

Az alap pénzeszközeit felhasználó, túlnyomórészt vagy kizárólagosan elkülönített állami pénzalapból finanszírozott költségvetési szerv, ha az nem az alap e szakaszban részletezett feladatait látja el, nem minősül alapkezelőnek, mely félreértésre okot adó fogalmat e törvénymódosítási javaslat meg is szünteti.

Az 51. §-hoz

Az elkülönített állami pénzalapok előirányzatainak módosítását az Áht. korábban nem szabályozta. A javaslat - igazodóan az államháztartás gazdálkodásának alapelvei között megfogalmazott előirányzat-gazdálkodáshoz - a kiadások növelését abban az esetben teszi lehetővé, ha többletbevételek keletkeznek, illetve az előző évről származó pénzmaradványok felhasználását a maradvány-felülvizsgálatra jogosult engedélyezi. A bevételi előirányzatok nem teljesülése a kiadási előirányzatok csökkentésével jár együtt, hiszen nincs automatikusan belépő finanszírozó forrás.

Az alapok működését szabályozó törvények tartalmaz(hat)nak olyan rendelkezéséket, amelyek az alap belső struktúráját illetően fogalmaznak meg direkt vagy keresztfinanszírozási megoldásokat, szabályokat. A javaslat ennek általános érvényesíthetőségét fogalmazza meg.

Az 52. §-hoz

Az alapok működésének felülvizsgálatát a javaslat az eddigi négyéves periódus helyett az éves zárszámadáshoz köti.

Az 53. §-hoz

A javaslat ismerteti az alap költségvetésének Országgyűlés által jóváhagyandó dokumentumát és annak a költségvetési törvényben való elhelyezését, valamint azokat a kiegészítő információkat, összeállításokat, amelyek az alap költségvetésének (illetve annak teljesítésének) megitéléséhez átfogó képet nyújtanak.

Az 54. §-hoz

Az alapok rendeltetésének bizonyos korlátait fogalmazza meg a javaslat, amikor az alap terhére a non-profit szférába tartozó szervezet, illetve gazdasági társaság alapítását megtiltja. Kivétel ez alól az az eset, amikor az alapból finanszírozott intézmény átalakítására kerül sor.

Az alappal való gazdálkodás felelősségét is növeli, hogy a jövőben a szóban forgó szervezetek eseti támogatására vonatkozó döntést kizárólag az alappal rendelkező miniszter hozhat.

A gazdasági jellegű alapoknál merült fel, s erre korábban általános szabály nem volt arra vonatkozóan, mi a teendő, ha az alap visszterhesen kihelyezett pénzeszközei nem térülnek vissza, illetve a gazdálkodó szervezetek az alap forrását jelentő befizetési kötelezettséget pénzben nem tudnak teljesíteni.

A javaslat az alap érdekeire figyelemmel lehetővé teszi a nem pénzben megvalósuló tartozás-teljesítést, de azonnal be is tereli az állami vállalkozói vagy kincstári vagyon általános gazdálkodási szabályrendjébe.

A javaslat a visszatérülésnél érvényesíti az osztozkodást, figyelemmel arra, hogy bizonyos alapoknál költségvetési támogatás és saját bevétel egyaránt finanszírozta, finanszírozza a kiadásokat.

Az 55. §-hoz

Az 5. § módosításával összhangban nevesíti a törvény a helyi kisebbségi önkormányzatot mint a költségvetési rendszer részét.

Az 56. §-hoz

A javaslat a helyi önkormányzatok évközi pénzellátásának 1996. évtől alkalmazandó új módját fogalmazza meg. Az államháztartás alrendszerei közötti szükségtelen effektív pénzáramlás helyébe az új rendelkezések az ún. nettó finanszírozási konstrukciót vezetik be a járandóságok és a köztartozások biztonságos kifizetése érdekében. A javaslat a költségvetés bevételeinek és kiadásainak időbeli összehangolását is célozza.

Ennek lényege, hogy a helyi önkormányzatokat megillető, központi költségvetésből származó és eddig havi - hozzávetőlegesen azonos részletekben kiutalt - támogatások folyósításánál az az összeg visszamarad, amit bérekkel kapcsolatos levonások és közterhek miatt amúgyis a központi költségvetésbe, illetve a társadalombiztosítási és más alapok költségvetésébe fizetnének be.

Ez a visszatartás és közvetlen kötelezettség-lerovás szigorúan a helyi önkormányzat utalványozó rendelkezése alapján történhet, adminisztratív beavatkozásra sem a bérszámfejtést végző TÁKISz (FÁKISz), sem a Kincstár, sem a Pénzügyminisztérium nem jogosult.

A helyi önkormányzat bérszámfejtési utalványozó rendelkezései képezik az alapját a Kincstár által visszatartható és közvetlenül az adó- és más hatóság javára teljesítendő befizetések összegének. A javaslat az adatszolgáltatás elmulasztását szankcionálja.

Előfordulhat, hogy a beszámítás során a helyi önkormányzat tartozik befizetéssel - ha a központi források kisebbek mint a levonásra kerülő közterhek -, ez esetben a Kincstár beszedéssel juthat a szükséges összeghez, míg a fedezet biztosítása értelemszerűen a helyi önkormányzat feladata.

Az 57. §-hoz

A javaslat biztosítja, hogy a helyi önkormányzatok számára a központi költségvetésben megállapított előirányzatok a központi célok teljesülését szolgálják, ellenkező esetben, jogtalan igénybevételhez szankció társul.

Az 58. §-hoz

A javaslat igazodik az Áht. 4. §-ában szereplő kiegészítéshez.

Az 59. §-hoz

A nemzeti és etnikai kisebbségek jogairól szóló 1993. évi LXXVII. törvény alapján a helyi kisebbségi önkormányzatok gazdálkodásának feltételeit rendezi a javaslat.

Az 60. §-hoz

A helyi önkormányzatok és a helyi kisebbségi önkormányzatok együttműködését rendezi a tervezet.

A 61. §-hoz

A javaslat csak a működési és felhalmozási célú előirányzatok informatív elkülönítését célozza, a gazdálkodás egyetlen pénzalapból történik.

A 62. §-hoz

A javaslat célja, hogy a helyi kisebbségi önkormányzatok előirányzata a helyi önkormányzati rendelet szerkezetének megfelelően külön is megjelenjenek.

A 63. §-hoz

A javaslat a 36. § c) pontjához igazodik.

A 64. §-hoz

A javaslat csak pontosítást tartalmaz.

A 65-67. és 69. §-hoz

A helyi kisebbségi önkormányzatok előirányzat-gazdálkodásával, pénzgazdálkodásával összefüggő jogosítványokat és eljárást, valamint a helyi és a helyi kisebbségi önkormányzat együttműködését rendezi a javaslat.

A 68. §-hoz

A módosítás a központi költségvetésre vonatkozó szabályelhagyáshoz igazodóan a helyi önkormányzatok esetében sem részletezi a pótköltségvetés formai kellékeit.

A 70. §-hoz

A módosító javaslat meghatározza a költségvetési szerv alapítása dokumentumának típusát és pontosítja a feladatellátásnak az alapító okiratban rögzítendő jellemzőit.

A javaslat a költségvetési szervek között az alapok kezelői helyett nevesíti a társadalombiztosítás költségvetési szerveit - ebből következően a munkaügyi központok központi költségvetési szervnek minősülnek -, továbbá kiterjeszti a költségvetési szerv fogalmát a helyi és országos kisebbségi önkormányzatok költségvetési szerveire - amennyiben az országos kisebbségi önkormányzatok maguknak vagy intézményeiknek a költségvetési szervi működési formát választják, valamint a köztestületek által alapítható és költségvetési szervként működtethető szervezeteket.

A 71. §-hoz

A javaslat a társadalombiztosítási önkormányzat külön törvényben szereplő jogosítványai alapján terjeszti ki a költségvetési szerv alapításának jogát a társadalombiztosítási önkormányzatokra is.

A 72. §-hoz

A javaslat szövegpontosítást tartalmaz összhangban a 87. § módosítási javaslatával.

A 73. §-hoz

A módosítási javaslat az intézmény-felülvizsgálat során a központi költségvetési szervek közül más szervezeti formába átalakuló szervek - később szabályozott - jogutódlásának rendezése érdekében kiveszi ezeket a szerveket a pénzügyminiszter általános jogutódlása alól.

A 74. §-hoz

A javaslat az intézmény-felülvizsgálat során a központi költségvetésből kikerülő, ugyanakkor továbbra is alapvetően közhatalmi, hatósági feladatokat ellátó szervek "átalakításával" összefüggő feladatokat, jogosítványokat szabályozza, ennek érdekében az (1) bekezdésben visszautal az általános szabályok alkalmazására, a (2)-(3) bekezdésben szabályozott eltérések figyelembe vételére.

Az "átalakítás" érdekében a törvénytervezet az alapító részére azt a kötelezettséget írja elő, hogy a feladatok ellátására megállapítandó új szervezet alapításának a napja és a megszűntetett költségvetési szervnek a nyilvántartásból való törlésének a napja egyezzen meg, annak érdekében, hogy a hatósági, közcélú feladatok ellátása folyamatos legyen.

Tekintettel a jelenleg hatályos, az államigazgatási eljárásról szóló törvény rendelkezéseire, államigazgatási feladatok ellátására más típusú szervezetet törvénnyel vagy kormányrendelettel lehet felhatalmazni, ezért az alapító már a költségvetési szerv megszűntetését megelőzően köteles előkészíteni, illetőleg kiadni azt a jogszabályt, amely ezeket a hatósági jogosítványokat valamely szervezetre átruházza, s egyben ebben a jogszabályban kell rendelkezni a megszűntetett szerv jogutódlásáról is. Nyilvánvaló, hogy ezek a rendelkezések csak úgy érhetik el céljukat, amennyiben az e bekezdésben említett hatálybalépésének, a költségvetési szerv megszűntetésének és az új szervezet alapításának a napja egybeesik.

A 75. §-hoz

A javaslat a költségvetési szerv gazdálkodási tevékenységének szabályozását - figyelembe véve jelen törvény általános előírásait - a vonatkozó jogszabályok hatálya alá utalja.

A 76. §-hoz

A javaslat a költségvetési szerveknél is érvényesíti az előirányzat-gazdálkodás alapelvét. A pénzmaradványt az előirányzat-gazdálkodás során felváltja az előirányzati maradvány, melyet - hasonlóan a pénzmaradványhoz - a felügyeleti szerv felülvizsgál.

A javaslat szabályozza, hogy a jóváhagyott bevételi előirányzat felett tárgyévben keletkező többletbevétel csak előirányzat-módosítás után (amely értelemszerűen érinti mind a kiadási, mind a bevételi előirányzatokat) használható fel, ugyanez vonatkozik az éves beszámoló elkészítését követő maradvány-elszámolás felülvizsgálata és jóváhagyása alapján lehetővé váló maradvány-felhasználásra.

A javaslat az előirányzat-gazdálkodás körülményeinek és az új rovatrendben szereplő megfogalmazásoknak megfelelően módosítja a hatályos rendelkezést.

A 77. §-hoz

A javaslat pontosítja a hatályos rendelkezést, kiterjesztve egyúttal annak hatályát mind a kedvezményezett szervek - az alapítvány mellett a társadalmi szervezetre -, mind a támogatás engedélyezésre jogosult szervek tekintetében a Kormány és a helyi önkormányzat mellett a helyi kisebbségi önkormányzatra, és a társadalombiztosítási önkormányzatra is.

A javaslat szerint a központi költségvetési szerv a felügyeleti szerve által jóváhagyott költségvetésben szereplő összegben közvetlenül támogathatja a megjelölt társadalmi szervezeteket.

A javaslat alapján nem kell a Kormány engedélyét kérni a központi költségvetési szerv profiljához illeszkedő feladatot ellátó alapítvány 5 millió forintot meg nem haladó kiadásainak támogatására, illetve ugyanilyen értékhatárig bevételről való lemondásra.

A javaslat a központi költségvetési szerv gazdasági társaságban való részesedése megszerzésének lehetőségeit a fejezet felügyeletét ellátó szervnek a pénzügyminiszter egyetértésével kiadott engedélyéhez köti.

A 78. §-hoz

A javaslat a költségvetési szerv vállalkozási tevékenységére az elkülönített elszámolás mellett előírja annak elkülönített tervezési kötelezettségét is.

A javaslat törvényi szinten rögzíti a vállalkozási tevékenység kritériumait.

A 79. §-hoz

A javaslat a költségvetési szerv vezetőjének kötelezettségeit a kincstári vagyon kezelésével, és a kincstári gazdálkodással összefüggő rendelkezésekkel összhangban szabályozza.

A 80. §-hoz

A javaslat szövegpontosítást tartalmaz.

A javaslat a hatályos rendelkezést kiegészít a kincstári gazdálkodással összefüggő előirányzat-felhasználási terven alapuló kötelezettség-vállalási előírással.

A javaslat a Kincstár működésével összefüggésben tartalmaz kiegészítő rendelkezéseket.

A 81. §-hoz

A javaslat külön jogszabály hatálya alá utalja a költségvetési szerv rendelkezési körébe tartozó pénzeszközök (pl. készpénz-ellátmány, külföldi támogatás, segély fogadására nyitott devizaszámla, lakásépítés munkáltatói támogatás) kezelési rendjének szabályozását, ugyanakkor rögzíti, hogy a központi költségvetési szervek számára devizaszámlát a jövőben - kereskedelmi bank helyett - a Magyar Nemzeti Bank vezeti.

A javaslat a hatályos 99. § helyi önkormányzatokra vonatkozó rendelkezésének továbbvitele.

A 82. §-hoz

A javaslat a költségvetési szervek és az alapok vonatkozásában szabályozza a hitelfelvételei, kezességvállalási, értékpapír-vásárlási lehetőségeket, és előírja a váltó használatának tilalmát.

A 83. §-hoz

A javaslat a központi költségvetés és a Kincstár likviditási helyzetének tervezhetősége érdekében szabályozza a társadalombiztosítás közreműködésével kifizetésre kerülő lakossági pénzbeli juttatások, valamint a közvetlenül jóváhagyott hozzájárulások folyósítási rendjét, ütemezését.

A javaslat az alapok esetében is az utólagos finanszírozás elveit érvényesíti.

A javaslat a központi költségvetés tehermentesítése érdekében általános szabályként előírja, hogy a helyi önkormányzatok részére a felsorolt, illetve a mindenkori költségvetési törvényben megnevezendő központi forrásokat teljesítmény-arányosan kell folyósítani.

A javaslat az önkormányzatok nettó finanszírozásának szabályát tartalmazza. A helyi önkormányzatokat a központi költségvetésből megillető normatív hozzájárulás és az adóbevételekből átengedett összegekből a helyi önkormányzatoknál a kifizetett személyi juttatások és egyéb kifizetéseket terhelő meghatározott közterhek összegét be kell számítani az önkormányzatok részére központilag folyósított források összegébe, és a csökkentett mértékben kell kiutalni az önkormányzatok részére. Hasonló eljárást ír elő a javaslat az Országos Egészségbiztosítási Pénztár által finanszírozott helyi önkormányzati költségvetési szervekre is.

A javaslat az előbbiekben szabályozott beszámítás (nettósítás) elvégzéséért felelős szervet nevesíti.

A 84. §-hoz

A javaslat - a kincstári gazdálkodással összefüggésben, az előirányzat-gazdálkodás előírásaira tekintettel - szabályozza a központi költségvetési szervek előirányzat-felhasználásának időbeli ütemezését és mértékét. Az előirányzat-felhasználás mértéke (kerete) alapvetően, az előirányzott bevételek teljesüléséig a jóváhagyott kiadási és bevételi előirányzatok különbsége (a "támogatás").

Az óvatosság elve alapján az előbbiek szerint meghatározott előirányzat-felhasználási keret csak a már teljesült bevételek összegével növekedhet. Ennek részletes szabályait külön jogszabály tartalmazza.

A javaslat a bevételek tervezettől eltérő alakulása esetére előírt szabályozást tartalmazza.

A javaslat a Kincstár feladatát szabályozza a kiadások és a bevételek teljesítésébe, rögzítve a Kincstár ezzel összefüggő jogi helyzetét, felelősségének mértékét.

A 85. §-hoz

A javaslat a hatályos rendelkezést egészíti ki a Kincstárral, illetve az önálló költségvetési címet nem alkotó költségvetési szervek és az alapok jóváhagyott előirányzataival. A javaslatban megfogalmazott feladatellátást a Kincstár teljes kiépüléséig tartó átmeneti időszakban a nyilvántartott előirányzatok köre, részezettsége indokolja.

A javaslat a kötelezettségvállalási nyilvántartás 1997-től kötelező vezetéséről rendelkezik, annak érdekében, hogy az államháztartás alrendszereiben a likviditás menedzselés a kiadási oldalon megalapozott információk segítsék.

A 86. §-hoz

Az eredeti fejezet címet - Gazdálkodás a vagyonnal - kiegészült a "kincstári vagyon" címrésszel, tekintettel arra, hogy e fejezetbe tartozónak minősül a kincstári vagyon fogalmának, tárgyai körének a meghatározása, s mivel a kincstári vagyon az állami vagyon integráns részét képezi, s ily módon szervesen kapcsolódik az államháztartás alrendszereihez, a kincstári vagyonnal történő "gazdálkodás", annak kezelése is a vagyon- gazdálkodás körébe kell hogy tartozzon.

Az eredeti szakasz (1) bekezdés utolsó mondatának, (3) és (4) bekezdésének elhagyása azért szükséges, mert e fejezet rendelkezik a szóban forgó kérdéskörről.

A javaslat az államháztartás vagyoni körének meghatározását kiegészíti a helyi kisebbségi önkormányzatok vagyonával, illetve a törvény által köztestületre ruházott vagyonnal. A köztestületre bízott vagyon a kincstári vagyonba tartozik.

A 87. §-hoz

A javaslat szövegpontosítást tartalmaz.

A javaslat korábban szabályozatlan kérdést orvosol azzal, hogy a költségvetési törvény hatáskörébe utalja annak az összegnek az évről-évre történő meghatározását, amely a követeléseket kisösszegűvé minősíti.

A 88. §-hoz

A javaslat szövegpontosítást tartalmaz, összhangban a többi módosító javaslat szóhasználatával.

A 89. §-hoz

A javaslat tartalmazza a kincstári vagyon általános definícióját, s annak alapvető kritériumaként azt rögzíti, hogy a kincstári vagyon a társadalom és a nemzetgazdaság működését, az állami feladatok megvalósítását szolgálja.

A (2) bekezdés a kincstári vagyon körébe sorolja azon társasági részesedéseket valamint az ezekhez kapcsolódó jogokat, melyek központi költségvetési forrás, illetve elkülönített állami pénzalap felhasználásával kerültek az állam tulajdonában.

Tekintettel arra, hogy a kincstári vagyon egyértelműen állami tulajdonban van, ezért a tulajdonosi jogosultság alapján rögzíti a (3) bekezdés, hogy az állami tulajdonból való kikerülés esetén a vagyon ellenértéke a központi költségvetést illeti meg, azzal a kivétellel, ha a költségvetési törvény a bevételből a központi költségvetési szervnél engedélyezi bevételi és kiadási előirányzat képzését.

A 90. §-hoz

A 109/B. § a)-e) pontja tartalmazza azon vagyontárgyak körét, amelyek a kincstári vagyon körébe tartoznak.

A javaslat nem sorolja fel tételesen a kincstári vagyon tárgyait figyelemmel arra, hogy ezek külön törvényekben kerülnek megfogalmazásra. Ezt a kört amúgy sem lehet taxatívan meghatározni, így csak általános jelleggel - törvényi szintre utalással - írja körül a javaslat a kincstár vagyontárgyait. Az e) pont fedi le a tételesen fel nem sorolt, de a kincstári vagyont jellemző célhoz kapcsolódó olyan vagyon összességét, amely a fel nem soroltakon túlmenően bármely más egyéb jogcímen kerül az állam tulajdonába, így pl. az állam öröklése, az állam (ideértve a központi költségvetési szerveket is) részére történő közérdekű meghagyás, ajándékozás, az állam általi elbirtoklás stb. jogcímét. Természetesen e körbe tartozónak kell minősíteni pl. a belföldi államadósság fejében az Állami Fejlesztési Intézet Rt. által elfogadott társasági részesedéseket is, azzal, hogy mivel az ÁFI Rt.-t a hatályos 1995. évi XXXIX. tv. a kincstári vagyon körébe sorolta, az ÁFI Rt. által kezelt vagyon az Rt. költségvetési szervként történő tovább-működése esetén is természetesen a kincstári vagyon részét képezi. A létrejövő Kincstár által, mint központi költségvetési szerv által kezelt vagyon értékesítésére is tehát a kincstári vagyon értékesítésére vonatkozó általános szabályokat kell alkalmazni.

A 91. §-hoz

A rendelkezés lehetőséget ad arra, hogy a kincstári vagyon feletti tulajdonosi jogoknak a Magyar Állam nevében történő gyakorlását a pénzügyminiszter a KVI-re ruházza át, ugyanakkor a szakmai sajátosságok érvényre juttatása érdekében a vagyonkezelő kijelöléséhez és a kincstári vagyon elidegenítéséhez szükséges az érintett szerv felügyeletét ellátó szerv vezetőjének egyetértése.

Mivel a tulajdonosi jogok gyakorlása közvetlen polgári jogi jogviszonyok létesítéséhez kapcsolódik, javaslat rögzíti, hogy a kincstári vagyonnal kapcsolatos polgári jogi jogviszonyokban az állam képviseletében a KVI jár el.

A kincstári vagyon nyilvántartása - a teljes kincstári vagyonkörre nézve, a Kormány rendeletében részletesen szabályozott módon - a KVI feladata.

A 92. §-hoz

A § rögzíti, hogy a KVI központi költségvetési szerv, amelynek megalapítása - a javaslat hatályba lépésével egyidejűleg - a pénzügyminiszter feladata, s értelemszerűen a KVI feletti felügyeleti jogot is a pénzügyminiszter gyakorolja. A KVI szervezeti formájára tekintettel az ott dolgozók munkajogi jogállására a közalkalmazottak jogállásáról szóló törvényt kell alkalmazni.

A tervezet e szakaszban rögzíti, hogy a kincstári vagyon értékesítésére külön szabályzatot kell készíteni, amelynek jóváhagyása a Kormány hatásköre.

A 93. §-hoz

A § visszautal a 109/B. § a) és b) pontjára, olyan értelemben, hogy vonatkozó törvények szabályait rendeli alkalmazni a koncessziós szerződés megkötésére.

A 94. §-hoz

A javalat kimondja, hogy azon kincstári vagyontárgyak tekintetében, amelyek a központi költségvetési szerv kezelésében voltak a törvény hatályba lépéséig, a vagyonkezelői jog kijelölés nélkül illeti meg őket. Természetesen ezt nem zárja ki, hogy a KVI vagyonkezelői megállapodást kössön, melyben a vagyonkezelésre vonatkozó egyes szabályokat rendezik.

A javaslat azon túl, hogy a kincstári vagyon feletti tulajdonosi jogok gyakorlójaként egy szervezetet jelöl csak meg, a vagyon hatékony kezelése érdekében természetesen lehetőséget nyújt arra, hogy a kincstári vagyon feletti vagyonkezelői jog gyakorlása ahhoz a szervezethez kerülhessen, amely arra a legalkalmasabbnak minősül. E körben jelentős reformot tartalmaz a módosítás, amennyiben lehetőséget ad arra, hogy a törvény hatályba lépését követően ne csak költségvetési szerv, hanem bármely más jogi személy, vagy jogi személyiséggel nem rendelkező szervezet, vagy természetes személy is lehessen a kincstári vagyon kezelője. Emellett a javaslat a vagyonkezelés intézményét elsősorban a polgári jog körébe tereli, amennyiben minden vagyonkezelővel a KVI-nek magánjogi alapon kell megállapodnia, és szerződésben kell rögzítenie a kincstári vagyon kezelésének feltételeit.

Ugyanakkor a szakasz (2) bekezdés a) pontja rögzíti, hogy a központi költségvetési szervek esetében - a törvény hatályba lépése után - a megállapodás megkötését megelőzi a kijelölés aktusa, amely kijelölést azonban a javaslat nem minősíti hatósági tevékenységnek, hanem a tulajdonosi jogok gyakorlójának egyértelmű funkciójaként értelmezi azt a megoldást, hogy a központi költségvetési szervek részére egyoldalú döntéssel, de ugyanakkor kétoldalú megállapodással létrejövően kötelezővé teheti a főként költségvetési szervek által használt vagyon kezelését.

A javaslat (3) bekezdése a vagyonkezelő kijelölésére vonatkozó szabályokat állapítja meg a központi költségvetési szervek 91/A. § szerinti "átalakulása" esetére.

Ehhez a megoldáshoz kapcsolódik a (4) bekezdés tartalma is, amennyiben a (4) bekezdés szerint a központi költségvetési szervek vagyonkezelői jog megszerzése és gyakorlása ingyenes, míg a többi típusú vagyonkezelés megszerzése és gyakorlása kizárólag ellenérték fejében történik. Ugyanakkor a vagyon kezelésbe adása ÁFA- és illetékmentes.

A javaslat a vagyonkezelés biztonsága érdekében tartalmaz korlátozó szabályokat.

 A vázolt megközelítéshez kapcsolódik a (6) bekezdés is, amely szerint KVI a központi költségvetési szervre vonatkozó kijelölését, illetve az (1) bekezdés figyelembe vételével a vagyonkezelési jogot - a megállapodásban esetleg erre vonatkozóan foglaltakon túl - egyoldalúan is visszavonhatja azzal a garanciával, hogy az ilyen típusú visszavonáshoz a pénzügyminiszter és az érintett szervezet felügyeletét ellátó szerv vezetője egyetértését meg kell szereznie.

A 95. §-hoz

A javaslat rögzíti a vagyonkezelői jog jogosultjának a vagyonnal kapcsolatos feladatait és lehetőségeit. Ennek értelmében - bár jogszabály másként is rendelkezhet - a vagyonkezelőt megilletik a tulajdonos jogai és terhelik a tulajdonos kötelezettségei azzal a megszorítással, hogy a vagyon tulajdonjogát nem ruházhatja át, illetőleg arra nézve zálogjogot, jelzálogjogot, illetve haszonélvezetet nem alapíthat. Az e körben meghatározott tulajdonosi jogok és kötelezettségek körébe kell érteni természetszerűleg a polgári jog által is e körben értendőket, nevezetesen a birtoklás, a használat, a hasznok szedésének jogát, továbbá a rendelkezési jognak a bekezdésben nem tiltott részjogosítványait, a kötelezettségek körében pedig szintén a polgári jog tulajdonjoghoz kapcsolódó alapkötelezettségeit (pl. közteher, kárveszélyviselés stb.), külön nevesítve még a számvitelről szóló 1991. évi XVIII. törvényben jelölt könyvvezetési és beszámoló készítési kötelezettséget. Természetesen lehetővé teszi a javaslat, hogy a vagyonkezelő a vagyon kezelésére vonatkozó jogát - a KVI-vel kötött megállapodásban foglaltak szerint - külön írásbeli megállapodás alapján és ellenérték fejében átruházza a vagyon kezelésére jogosult más szervre, amely jogügyletről a KVI-t egyidejűleg értesítenie kell. Költségvetési szervek közötti ilyen típusú vagyonkezelői jog-átruházás ingyenesen is történhet, azonban minden átruházás esetén a vagyonhoz kapcsolódó jogok és kötelezettségek komplexen a megállapodás tárgyát kell hogy képezzék.

A szakasz (2) bekezdése változatlanul fenntartja azt a megoldást, hogy ingatlanra vonatkozó vagyonkezelői jog megszerzéséhez szükséges az ingatlan-nyilvántartásba történő bejegyzés.

A javaslat lehetőséget ad arra, hogy a vagyonkezelő a kezelésében lévő kincstári vagyonnal vállalkozási tevékenységet folytathasson, ezt a lehetőséget azonban a kezelő szerv típusától függően kétfelé bontja. A (3) bekezdésben rendelkezik arról, hogy központi költségvetési szerv vállalkozási tevékenységet a jogszabályokban előírt feltételekkel folytathatja, és csak oly módon, hogy az az egyébként rá háruló állami feladat ellátását ne korlátozza. A központi költségvetési szerv a vállalkozási tevékenységből származó jövedelmét csak jogszabályokban meghatározott célokra használhatja fel, az ilyen jövedelmet az alaptevékenységétől elkülönítve kell elszámolnia.

A (4) bekezdés értelmében az ilyen vállalkozási tevékenységből befolyó bevételüknek egy - a mindenkor hatályos költségvetési törvényben - meghatározott hányadát a központi költségvetésbe kell befizetni kincstári vagyon utáni részesedés címén.

A nem központi költségvetési szervnek minősülő egyéb vagyonkezelők is folytatnak tehát a kezelésükben lévő kincstári vagyonnal a saját szervezetükre egyébként irányadó jogszabályok szerinti vállalkozási tevékenységet, az ebből származó bevételt mérlegükben elkülönítetten kell nyilvántartaniuk.

A 96. §-hoz

Tekintettel arra, hogy a 109/E § (1) bekezdése a rendelkezési jog köréből a zálogjog, (jelzálogjog) és haszonélvezet alapítását nem engedi a vagyonkezelői jog jogosultjának, ezért a 109/F. § (1) bekezdése rendelkezik arról, hogy a kincstári vagyon ilyen típusú megterhelésére - törvény vagy kormányrendelet eltérő rendelkezése hiányában - kizárólag a KVI jogosult. A szakmai szempontok garanciális jelleggel történő érvényesítését szolgálja az a rendelkezés, amely egyetértési jogot biztosít az ágazati miniszternek abban az esetben, ha nem ő kezdeményezi az adott kincstári vagyontárgy megterhelését.

A 97. §-hoz

Az (1) bekezdés az általános szabályoktól eltérő módon szabályozza a kizárólagos állami tulajdonban lévő nemzeti parkok, természetvédelmi területek, műemlékek, és műkincsek tulajdonjoga átruházásának lehetőségét, amennyiben rögzíti, hogy a felsoroltak tulajdonjogának átruházására csak törvényben meghatározott esetekben és módokon van lehetőség.

A speciális szakmai szempontok érvényre juttatása indokolja azt, hogy az (1) bekezdésben meghatározott vagyontárgyak elidegenítése a védettség jellege szerint illetékes miniszter egyetértésével történjen.

A szakasz (3) bekezdése pedig - e körben - a vagyonkezelő személyének megváltozását is garanciális feltételhez köti, nevezetesen ahhoz a pénzügyminiszter és a védettség jellege szerint illetékes miniszter egyetértésére van szükség.

A 98. §-hoz

Az (1) bekezdés úgy rendelkezik, hogy - törvény eltérő rendelkezése hiányában - a KVI a kincstári vagyonkörbe tartozó vagyon tárgyai tulajdonjogának átruházását (értékesítését) vagy saját maga végzi, vagy az értékesítéssel szervezetet bízhat meg. Nyilvánvaló, hogy az ilyen típusú értékesítésre a Ptk. megbízásra vonatkozó szabályai az irányadóak elsősorban, vagyis az értékesítéssel megbízott szervezet a KVI nevében és a KVI-on, illetőleg a pénzügyminiszteren keresztül az állam javára köti meg az értékesítési szerződéseket.

A (2) bekezdés ugyanakkor - szintén eltérő törvényi rendelkezés hiányában - azt szabályozza, hogy a kincstári vagyonra vonatkozó értékesítési eljárásban függetlenül az értékesítő szervezeti formájától, az államháztartás alrendszereihez kapcsolódó vagyon értékesítésére irányadó szabályokat kell alkalmazni, amelyeket elsősorban maga az Áht., illetve a költségvetési törvény, továbbá egyéb kapcsolódó jogszabályok tartalmaznak.

A 99. §-hoz

Tekintettel arra, hogy a kincstári vagyon tekintetében a tulajdonosi jogok gyakorlója a javaslat a 109/C. § (1) bekezdése értelmében a pénzügyminiszter, ezért a rendelkezési jog legerősebb részjogosítványa, azaz a tulajdonjog átruházása tekintetében a pénzügyminisztert illeti meg a döntés joga, ezért a javaslat kimondja, hogy kincstári vagyon értékesítésére csak akkor kerülhet sor, ha azt a KVI javaslata alapján a pénzügyminiszter jóváhagyja. Természetesen ez alól a szabály alól ki kell venni a 109/I. § (1) bekezdésében meghatározott vagyonkört, illetve az új 109/F. §-sal is összefüggésben azokat az eseteket, amelyekben törvény vagy kormányrendelet a főszabálytól eltérően rendelkezhet. E megoldásra azért is szükség van, mert meghatározott értékhatár alatt indokolatlan lenne minden esetben a tulajdonosi jogok jogosultjának jóváhagyását kikérni, ezért a Kormány rendeletében határozhatja meg pl. azt az értékhatárt, amely alatt kincstári vagyon tárgyát pénzügyminiszteri jóváhagyás nélkül is értékesíteni lehet.

Ugyanakkor e § (2) bekezdése deklarálja, hogy az értékesítésre vonatkozó jogszabályba ütközően kötött, tulajdonjog átruházására irányuló szerződés - a kincstári vagyon tárgyaira vonatkozóan - semmis.

A 100. §-hoz

A javaslat az adósságokkal kapcsolatos nyilvántartások vezetését, az adósságok kezelését az adott államháztartási rendszer feladatává teszi.

A 101. §-hoz

A javaslat a Kincstárnak a központi költségvetés likviditásmenedzselésével és az államadósság kezelésével összefüggő feladatait fogalmazza meg.

A 102. §-hoz

A javaslat az államháztartás pénzügyi információs rendszerének alapelveit, fő szempontjait határozza meg.

A 103. §-hoz

A javaslat pontosítja az elkészítendő mérlegek tartalmát, illetve azok elkészítésének kijelölését a csak zárszámadáskor készíthető összeállítások tekintetében.

A 104. §-hoz

A javaslat az államszámvitel célját, tartalmát és hatókörét fogalmazza meg.

A 105. §-hoz

A javaslat a helyi kisebbségi önkormányzatok államháztartásba illesztése kapcsán az ellenőrzésükre a helyi önkormányzatokat ellenőrizni jogosult Állami Számvevőszéket jelöli ki.

A javaslat a fejezet felügyeletéért felelős szerv ellenőrzési feladatát, illetve lehetőségét részletezi az ellenőrizendő szervezetek és az ellenőrzés jellege szempontjából.

A javaslat a költségvetési ellenőrzésért felelős Kormányzati Ellenőrzési Iroda feladatkörét terjeszti ki az állami kezességek beváltására.

A 106. §-hoz

A javaslat az adók és más befizetések ellenőrzését végző szervezetek feladatait - a hatályos rendelkezés egyértelműsítésével - határozza meg az ellenőrizendő dokumentumok és eljárások tekintetében.

A 107. §-hoz

A javaslat az állami tulajdonban lévő egyszemélyes részvénytársaság megszűntetéséről és jogutódlásáról rendelkezik annak érdekében, hogy az Állami Fejlesztési Intézet Rt. (ÁFI Rt.) átalakítása a központi költségvetési szervi jogállású Magyar Államkincstárra megtörténhessen.

A javaslat a Kincstár állományába a megszűnő ÁFI Rt.-ből átkerülő alkalmazottak munkaviszonyára, munkajogi helyzetének rendezése érdekében állapít meg szabályokat.

A 108. §-hoz

A törvényjavaslatban foglalt új vagy újonnan megfogalmazott feladatok ellátása, a hatáskörök gyakorlása érdekében a javaslat a Kormány és a pénzügyminiszter felhatalmazásait részletezi.

A 109. §-hoz

A számviteli törvény javasolt módosítása elrendezi a kincstári vagyon számbavételét a vagyonkezelői jogosítvánnyal rendelkező szervezetek könyvvezetésében.

A 110. §-hoz

Az MNBtv. 18. §-a a Magyar Nemzeti Bank számlavezetési tevékenységét szabályozta az állam, a központi költségvetésben önálló fejezetet alkotó központi szervek, más költségvetési szervek, valamint a kiemelt vagyonkezelő szervezetek tekintetében. Ez a kör, kibővülve az MNBtv. 25. §-ában eddig meghatározott elkülönített állami pénzalapokkal együttesen képezné a létrejövő Kincstár pénzforgalmi számláját alkotó kincstári egységes számlát. . A javaslat az Állami Privatizációs és Vagyonkezelő Részvénytársaság e törvény 112. §-ában meghatározott jegybanki bankszámlavezetéssel összefüggésben - egyezően az 1996. évi költségvetési törvényjavaslatban foglaltakkal - rögzíti, hogy az ÁPV Rt. pénzforgalmi számlájának egyenlegét a kincstári egységes számla egyenlegéhez hozzá kell számítani. A hatályos törvényi rendelkezésben szereplő Pénzintézeti Központi időközben pénzintézetté alakult át, így megnevezése az MNB által speciálisan vezetendő számlák között nem szükséges.

A 111. §-hoz

Az illetékekről szóló törvény javasolt módosítása azt célozza, hogy a vagyonkezelői jog e törvény szerinti megszerzését ne terhelje illetékfizetési kötelezettség.

A 112. §-hoz

A PIT 4. § (1) bekezdés szerinti értékpapír forgalomba hozatali ügyletnek tekintendő általános szabályozása alól -figyelemmel a likviditás-menedzseléssel összefüggő feladataira - a Kincstárt ki kell vonni.

A 113. §-hoz

A javaslat a Magyar Nemzeti Banknál vezetett bankszámlák között nevesíti az Állami Vagyonkezelő és Privatizációs Rt. bankszámláját, rögzítve meghatározott célú, funkciójú és időtartamú jegybankon kívüli számlavezetés lehetőségét. Mindezzel összefüggésben indokolt e szervezet működését szabályozó törvény kiegészítése, miután a bankszámla-vezetésre vonatkozóan rendelkezést eddig nem tartalmazott.

A 114. §-hoz

A javaslat a pénzügyminiszter képviseletében a Magyar Nemzeti Bank felügyelő bizottságában és az ÁPV Rt. igazgatóságában résztvevő helyettes államtitkár összeférhetetlenségi korlátozását oldja fel.

-----STARTING---POINT---VEGE---

A 115. §-hoz

E szakasz a törvényjavaslat hatályba léptetésével, a hatályukat vesztő jogszabályi rendelkezések meghatározásával foglalkozik.

A javaslat rendezi az állam vállalkozói és kincstári vagyonának elhatárolását, az egyes vagyonkörökben érvényesíthető szabályozást.

A javaslat gondoskodik arról, hogy a törvény hatályba lépése előtt a kincstári vagyon körébe tartozó vagyontárgyak elidegenítésére kiadott engedélyekben foglaltak végrehajtása az engedélyek megadásakor hatályos jogszabályok alapján történjék.

A 116. §-hoz

A javaslat előírja a központi költségvetési szervek alapításával kapcsolatos dokumentumok meglétének újbóli megvizsgálását és aktualizálását.

A javaslat - korábbi erre vonatkozó törvényi előírás hiányában - egyszeri aktusként szabályozza a kisösszegű behajthatatlanná vált, a könyvviteli nyilvántartásokban hosszú évek óta rendezetlen tételként nyilvántartott követelések törlését. Az Áht. 108. §-ának új (3) bekezdése ugyanezen tárgykörben a jövőre vonatkozó szabályt állapít meg.

A 117. §-hoz

A szakasz jogszabályban alkalmazott régi és új fogalmak megfeleltetéséről rendelkezik.