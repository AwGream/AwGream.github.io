1992. évi LXVIII. törvény indokolása

a polgári perrendtartásról szóló 1952. évi III. törvényben és az ehhez kapcsolódó jogszabályokban a felülvizsgálati eljárás megteremtéséről

-----STARTING---POINT---ALTALANOS--- 

1. Az Alkotmánybíróság 9/1992. (I. 30.) AB határozatában megállapította a törvényességi óvás jogintézményének alkotmányellenességét, és az erre vonatkozó jogszabályi rendelkezések egy részét azonnali, a további szabályokat pedig 1992. december hó 31-i hatállyal megsemmisítette. Kifejtette, hogy a törvényességi óvás jogintézménye ellentétes a jogállamiság elvének tartalmát alkotó jogbiztonság követelményével, a jogerő intézményével, polgári ügyekben a felek rendelkezési jogával és sérti a bíróságok, illetve a bírák függetlenségének elvét is.

A jogállamiság lényeges eleme, hogy a törvénynek egyértelműen meg kell határoznia, mikor támadható meg egy bírósági határozat rendes fellebbviteli jogorvoslattal, illetve, hogy a jogerőssé vált határozat megtámadására milyen feltételek alapján van lehetőség, s hogy mikor következik be az az állapot, amikor a jogerős határozat már semmiféle jogorvoslattal nem támadható. A törvényjavaslat a törvényességi óvás helyébe lépő felülvizsgálati kérelem jogintézményének megteremtésével e követelményeknek kíván eleget tenni.

A törvényjavaslat rendelkezései elsősorban a felülvizsgálati eljárás szabályait teremtik meg, emellett azonban elkerülhetetlennek látszik, hogy a Polgári perrendtartásról szóló 1952. évi III. törvény (a továbbiakban: Pp.) néhány elavult vagy más jogszabályok megváltozása miatt felülvizsgálatra szoruló rendelkezése helyébe új szabályok léphessenek, illetve meg kell teremteni a nemzetközi egyezményekkel való összhangot. A többirányú, egyidejű módosítás azért indokolt, mivel a jogi szabályozásunk alapjait jelentő kódexek módosítását nem célszerű „szétaprózva” végrehajtani.

2. A törvényességi óvás helyébe lépő felülvizsgálati kérelem - a törvényjavaslatban meghatározott esetekben rendelkezésre álló - rendkívüli perorvoslati lehetőség, amelyet a Legfelsőbb Bíróság bírál el. A felülvizsgálati kérelem benyújtása alanyi jog, amellyel - a törvényjavaslatban meghatározott feltételek fennállása esetében - jogszabálysértésre hivatkozással a fél, a beavatkozó, az ügyész, valamint az élhet, akire a határozat rendelkezést tartalmaz (Pp. 270. §).

A felülvizsgálati kérelmet a Legfelsőbb Bírósághoz címezve az első fokú határozatot hozó bíróságnál a határozat közlésétől számított hatvan napon belül kell benyújtani. A törvényjavaslat a határidő elmulasztása miatt előterjesztett igazolási kérelemre a Pp. általános szabályaitól eltérő, rövidebb határidőt állapít meg. A viszonylag rövid határidő meghatározásával érhető az el, hogy a jogerőhöz fűződő jogbiztonság igénye ne sérüljön.

A felülvizsgálati kérelmet csak ügyvéd vagy jogtanácsos mint jogi képviselő nyújthatja be, a kérelmezőnek a felülvizsgálati eljárásban jogi képviselővel kell képviseltetnie magát akkor is, ha az alapeljárásban nem volt jogi képviselője. A jogi képviselő hiánya - eredménytelen hiánypótlást követően - a kérelem tárgyaláson kívüli elutasítását eredményezi. A kötelező jogi képviselő kimondása elősegíti a felülvizsgálati kérelmek szakszerűségét, és lehetővé teszi, hogy azok benyújtására csak valóban indokolt esetben kerüljön sor.

A törvényjavaslat meghatározza azokat az eseteket, amelyek fennállásakor nincs lehetőség felülvizsgálati eljárás lefolytatására, és az általános elutasítási okok mellett megjelöli azokat a külön okokat is, amikor a Legfelsőbb Bíróság a felülvizsgálati kérelmet hivatalból elutasítja.

Ha a felülvizsgálati kérelem elutasítására nem kerül sor, a Legfelsőbb Bíróság azt érdemben bírálja el. A törvényjavaslat szerint erre tárgyaláson és tárgyalás mellőzésével is sor kerülhet.

A felülvizsgálati eljárás szabályai - kifejezve, hogy e perorvoslat csak jogszabálysértésre alapítható - nem hasonlítanak sem a perújítási eljárás, sem a törvényességi óvás szabályaihoz, hiszen a törvényességi óvás folytán hozott határozat hatálya nem minden terjedt ki a felek jogviszonyára és az eljárás célja is más volt.

A felülvizsgálati eljárásban a Legfelsőbb Bíróság már csak okirati bizonyítást folytathat le, ez a rendelkezés tükrözi az eljárás felülvizsgálati jellegét, és teszi lehetővé a perek ésszerű időn belüli befejezését.

A Legfelsőbb Bíróság a felülvizsgálati eljárásban ítéletet vagy végzést hoz. A határozathozatal során a Legfelsőbb Bíróság kötve van a felek által a felülvizsgálati eljárásban előterjesztett kérelmekhez. Ez a szabályozás áll összhangban azzal, hogy a felülvizsgálat nem elsősorban a törvényesség helyreállítását szolgálja, hanem a fél alanyi joga, így a fél rendelkezési jogosultságát a bíróság általában nem korlátozhatja. A kérelemhez kötöttség elve nem érvényesül, ha a bíróság tanácsa nem volt szabályszerűen megalakítva, vagy az eljárásban kizárt bíró vett részt [Pp. 275. § (2) bek.].

A Legfelsőbb Bíróság kasszációs jogköre kifejezi, hogy a felülvizsgálati eljárás nem megismételt fellebbezési eljárás. Ugyanakkor a reformációs jogkör biztosításával a Legfelsőbb Bíróság - ha a megfelelő adatok rendelkezésre állnak - a pert befejezheti azzal, hogy a jogszabályoknak megfelelő határozatot hoz.

3. Tekintettel arra, hogy a felülvizsgálati kérelem elbírálása már nem ad diszkrecionális jogkört a Legfelsőbb Bíróság elnökének, vagyis minden ügyet érdemben kell megvizsgálni, szükséges, hogy a Legfelsőbb Bíróság leterhelése a fellebbezések elbírálása körében jelentősen csökkenjen, különösen az ún. gazdasági perekben. Ezt szolgálja a törvényjavaslatban annak kimondása - a polgári ügyekhez hasonlóan -, hogy a gazdasági ügyekben is a helyi bíróság az első fokú, általános hatáskörű bíróság és csak néhány kiemelten fontos ügy tartozik a megyei bíróság első fokú hatáskörébe.

A törvényjavaslat szerint a Legfelsőbb Bíróság kétféle hatáskörben jár el; elbírálja a megyei bíróságok előtt első fokon indult ügyekben benyújtott fellebbezéseket, illetve elbírálja a megyei bíróságok, valamint a Legfelsőbb Bíróság másodfokú jogerős határozata ellen benyújtott felülvizsgálati kérelmeket.

A törvényjavaslat 4. §-a a megyei bíróságnak a hatályos Pp. 23. §-a (1) bekezdésében taxatíve felsorolt hatáskörét több esetben módosítja. A változások közül a leglényegesebb, hogy a megyei bíróság hatáskörét előíró, jelenleg hárommillió forint összegű pertárgyérték-határt mind a polgári, mind a gazdasági perekben egységesen tízmillió forintra emeli fel.

A törvényjavaslat néhány más esetben is módosítja a hatályos Pp.-nek az összeghatárokkal összefüggő egyes rendelkezéseit. Így pl. a fizetési meghagyásos eljárásban. Emellett a törvényjavaslat 7. §-a megváltoztatja a polgári peres eljárásban kiszabható pénzbírság felső határát (Pp. 120. §). Az új szabály szerint a kiszabható pénzbírság felső határa ötvenezer forint.

A törvényjavaslat a hatályos szabályozásnak megfelelően változatlanul a megyei bíróság hatáskörében hagyja azokat a pereket, amelyeket a közigazgatási jogkörben eljáró személyek által hivatalos eljárásukban okozott károk megtérítése iránt indítanak. A megyei bíróság hatáskörében maradnak a szerzői jogi és az iparjogvédelmi perek is.

4. A per tárgyaláson kívüli elbírálása fontos jogintézménye a polgári eljárásjognak. A tárgyalás tartásának mellőzése sokszor kifejezetten a felek érdekeit szolgálja, hiszen a bíróság egyszerűbben és gyorsabban hozhatja meg döntését tárgyalás tartása nélkül.

Az Alkotmánybíróság 29/1990. (XI. 27.) AB határozatával kijavított 26/1990. (XI. 8.) AB határozata a Pp.-ben a perek tárgyaláson kívüli elbírálásának szabályait alkotmányellenesnek minősítette és megsemmisítette. Az Alkotmánybíróság határozatának tartalma azonban nem zárja ki a tárgyaláson kívüli elbírálás jogintézményének a fellebbezési eljárásban való újbóli megteremtését. Biztosítani kell a fél szabad választását a tekintetben, hogy kéri-e a tárgyalás megtartását, vagy hozzájárul-e annak mellőzéséhez. E választási lehetőség megléte mellett a tárgyaláson kívüli elbírálás intézménye a fellebbezési eljárásban visszaállítható (törvényjavaslat 14. §-a).

5. Az Alkotmánybíróság 9/1992. (I. 30.) AB határozata folytán 1993. január 1. napjával hatályba kell léptetni azokat a törvénymódosításokat is, amelyek jogrendszerünkből a törvényességi óvás intézményét kiiktatják. Erre tekintettel módosítani kell a csődeljárásról, a felszámolási eljárásról és a végelszámolásról szóló 1991. évi IL. törvény, az ingatlan-nyilvántartásról szóló 1972. évi 31. törvényerejű rendelet, a találmányok szabadalmi oltalmáról szóló 1969. évi II. törvény, a védjegyről szóló 1969. évi IX. törvény, az ipari minták oltalmáról szóló 1978. évi 28. törvényerejű rendelet, a bírósági végrehajtásról szóló 1979. évi 18. törvényerejű rendelet, a gazdasági társaságokról szóló 1988. évi VI. törvény, valamint a cégnyilvántartásról és a cégek törvényességi felügyeletéről szóló 1989. évi 23. törvényerejű rendelet egyes rendelkezéseit (törvényjavaslat 21-26. §).

A felülvizsgálati eljárásban a felülvizsgálati kérelem illetékköteles beadvány, a törvényjavaslat erre figyelemmel módosítja az illetékekről szóló 1990. évi XCIII. törvényt is.

6. Jogelméletileg már régen tisztázódott az a kérdés, hogy a gazdálkodó szervezetek egymás közötti eljárásának szabályait tartalmazó Pp. V. Része meghaladottá vált. Ezért a törvényjavaslat a Pp. V. Részét hatályon kívül helyezi, ezáltal a Pp. rendszerét elméletileg világosabbá teszi, és a bíróságok munkáját is elősegíti. Néhány, ebben a Részben található általánosan is alkalmazható szabályt a törvényjavaslat beépít a Pp. általános rendelkezései közé (törvényjavaslat 2. §, 9-10. §).

7. A törvényjavaslat - különösen a hatásköri szabályok változása miatt - az eljárásjog területén az utóbbi idők egyik legjelentősebb jogalkotása. A törvényjavaslat terjedelmére is figyelemmel lényegében a Pp. Novellájának tekinthető, amely igyekszik megfelelni a megváltozott életviszonyoknak, a jogalkotás korszerűsége, és a más jogszabályokkal való összhang követelményének.

-----STARTING---POINT---RESZLETES---

Az 1. §-hoz

Az Európai Közösségekkel megkötött társulási szerződés ratifikálása után Magyarország számára is kötelezővé vált a szerződés rendelkezéseinek betartása. Ennek értelmében Magyarország garantálja a közösségi tagországok állampolgárai számára jogérvényesítésükkel kapcsolatban a polgári peres eljárásban a magyar állampolgárokéval azonos elbánást. Magyarország egyben kötelezettséget vállalt arra is, „hogy a jövőben, amennyire lehetséges, jogszabályai a Közösség jogszabályaival összeegyeztethetők lesznek”.

Az 1990. november 6.-án aláírt Emberi Jogok Európai Konvenciója értelmében biztosítani kell a bírósági eljárások ésszerű időn belül történő lefolytatását. A törvényjavaslatban megfogalmazott „ésszerű időn belüliség” kritériuma az anyagi jog megvalósulása szempontjából jobban kifejezi az optimális pertartamra való utalást, mint a hatályos szabályozás. Az „ésszerű időn belüliség” fogalmán túl azonban nem lenne célszerű a polgári perek tárgyalását törvényben megszabott határidőhöz kötni, mivel az ilyen előírás a gyakorlatban betarthatatlan.

A 2. §-hoz

A gazdasági rendszerváltás, a gazdasági hatékonyságot kikényszerítő piaci verseny szabadsága és tisztasága indokolja a nyilvánosság elve alóli kivételeket tartalmazó - a Pp. 7. §-ának (2) bekezdésében foglalt - rendelkezés tartalmának újragondolását. A törvényjavaslat a hatályos szabályból elhagyja az „üzemi titok” kifejezést, beépíti oda az „üzleti titok” és a „nemzetgazdasági érdek” fogalmát.

Az üzleti titok kifejezés újszerű a Pp.-ben, védelmét a gazdasági életben bekövetkezett változások teszik szükségessé. Tartalmát a tisztességtelen piaci magatartás tilalmáról szóló 1990. évi LXXXVI. törvény 5. §-a (3) bekezdésének a) pontja adja meg, amely szerint üzleti titok a gazdasági tevékenységhez kapcsolódó minden olyan tény, információ, megoldás vagy adat, amelynek titokban maradásához a jogosultnak méltányolható érdeke fűződik (pl. szellemi tulajdon, így szabadalom, know-how, szerzői jogok).

A hatályos Pp. 380. §-ának (1) bekezdése szól a gazdálkodó szervezetek egymás közötti pereiben a nyilvánosság kizárásáról, ha az népgazdasági érdekből szükséges. E rendelkezést a továbbiakban is indokolt fenntartani azzal a korszerűsített, más jogszabályok szövegezésének is megfelelő szóhasználattal, amelyet a törvényjavaslatban használt „nemzetgazdasági érdek” megfogalmazás fejez ki.

A törvényjavaslat a Pp. 7. §-ának módosításával a bírósági tárgyalás nyilvánosságának korlátozását nem szabályozza teljes körűen, nem rendelkezik a nyilvánosság kizárásáról az iparjogvédelmi ügyekben. Távlatilag - a polgári peres eljárás átfogó reformja során - valósítható meg, hogy az iparjogvédelmi ügyekben a nyilvánosság kizárásáról rendelkező, törvénynél alacsonyabb szintű, jelenleg hatályos jogszabályok hatályon kívül helyezésével a Pp. kimerítően szabályozza e kérdést.

A 3. §-hoz

A törvényjavaslat 3. §-a tartalmazza a felülvizsgálati eljárásban a bírák kizárására irányuló speciális szabályokat. A szabályozás szerint a felülvizsgálati kérelem elbírálásakor nem járhat el az a bíró, aki a felülvizsgálati kérelemmel érintett határozatok bármelyikének meghozatalában résztvett. Ez a megfogalmazás tágabb körű, mintha a törvényjavaslat csak a felülvizsgálati kérelmet megelőző per első vagy másodfokú elintézésében résztvett bírót zárná ki a felülvizsgálati kérelem elbírálásának lehetőségéből, vagy ha csak a jogerős határozat meghozatalában résztvett bíróra vonatkozna a kizárás. Nem lenne ugyanis helyes, ha az ügyfél a felülvizsgálati eljárásban olyan bíróval találkozna újra, aki az ügy első vagy másodfokú tárgyalásában, vagy a határozat meghozatalában résztvett.

A törvényjavaslat e rendelkezése - értelemszerűen a felülvizsgálati eljárásban eljáró legfelsőbb bírósági bíró kizárásának különös szabályát fogalmazza meg. A speciális rendelkezés mellett a felülvizsgálati kérelem elbírálásában résztvevő bíróra is vonatkoznak a bírák kizárásának - a hatályos Pp. 13. §-a (1) bekezdésében foglalt - általános szabályai.

A kizárásról szóló különös szabály hatálya a nemperes eljárásokra is kiterjed, mivel a törvényjavaslat 15. §-a értelmében - az ott meghatározott feltételek fennállása esetén - felülvizsgálati kérelemnek a nemperes eljárásokban is helye van.

A törvényjavaslat a Pp. 21. §-a (3) bekezdésének utolsó mondatát azzal összhangban hagyja el, hogy a bíróságokról szóló 1972. évi IV. törvény 32. §-ának (2) bekezdését hatályon kívül helyezi.

A 4. §-hoz

A törvényjavaslat érinti a hatályos Pp-nek a munkaügyi bíróság hatáskörét rendező, a Pp. 22. §-a (2) bekezdésében foglalt szabályát. A módosítás összhangban van a Munka Törvénykönyvéről szóló 1992. évi XXII. törvény (a továbbiakban: Mt.), és a szövetkezetekről szóló 1992. évi I. törvény (a továbbiakban: Szt.) rendelkezéseivel. A munkaügyi bíróság feladat- és hatásköre az új MT. következtében részben csökkent, részben bővült. Kikerültek a munkaügyi bíróság hatáskörében a fegyelmi ügyek, a munkaügyi döntőbizottságok megszűnésével azonban megszűnt e szervezetek szűrő szerepe. Az Szt. alapján pedig a szövetkezeti tagsági viták az általános hatáskörű bírósághoz kerültek.

A munkaügyi bíróságok ismert és növekvő leterheltségére figyelemmel a törvényjavaslat megszünteti a munkaügyi bíróságnak a társadalombiztosítási határozat megtámadása iránti perek elbírálására vonatkozó hatáskörét. A jövőben e pereket az általános hatáskörű bíróságok változatlanul a közigazgatási perekre vonatkozó (Pp. XX. fejezet) eljárási szabályok szerint bírálják el.

A törvényjavaslat módosítja a megyei bíróság hatáskörét is. A törvényjavaslat szerint nem tartoznak többé a megyei bíróság hatáskörébe a sajtó-helyreigazítási perek [Pp. 23. § (1) bek. e) pont], a gazdasági társaság határozatának felülvizsgálatára irányuló perek ]Pp. 23. § (1) bek. f) pont], a bejegyzett kereskedelmi név (cég) jogosulatlan használatával kapcsolatos perek ]Pp. 23. § (1) bek. g) pont], valamint a végrehajtás megszüntetése vagy korlátozása iránt indított perek [Pp. 23. § (1) bek. i) pont]. E perekben a jövőben a helyi bíróság fog eljárni. A felsorolt perek viszonylag egyszerű megítélésűek, elbírálásuk sajátos szakmai ismeretet, szakértelmet általában nem igényel. A végrehajtás korlátozása vagy megszüntetése iránti per tehát a helyi bíróság hatáskörébe tartozik akkor is, ha a végrehajtási eljárást a megyei bíróság indította meg.

A tapasztalatok szerint meghaladottá vált a jelenlegi szabályozás a Pp. 23. §-a (1) bekezdésének a) pontjában megjelölt pertárgyérték-határ vonatkozásában. A törvényjavaslat tízmillió forintban jelöli meg a perérték-határt. Kivételt képzenének e szabály alól a házassági vagyonjogi perek, amelyek perértéktől függetlenül a helyi bíróság hatáskörében maradnának. Ide tartoznak nemcsak a házastársi közös vagyon megosztásával, hanem a tulajdoni igény megállapításával kapcsolatos házastársi vagyonjogi viták is.

A törvényjavaslat a hatályos szabályozásnak megfelelően a megyei bíróság hatáskörében hagyja azokat a pereket, amelyeket a közigazgatási jogkörben eljáró személyek által hivatalos eljárásukban okozott károk megtérítése iránt indítanak. E pereket - az ügy jellegére és az alperesként perbevonható szervekre tekintettel - a megyei bíróság fogja a jövőben is tárgyalni.

A perek tárgyának hasonlóságára figyelemmel a törvényjavaslat a hatályos Pp. 23. §-ának (1) bekezdése c) és d) pontjában foglalt szerzői és iparjogvédelmi pereket egy közös pontban foglalja össze. A Legfelsőbb Bíróság Polgári Kollégiumának 131. számú állásfoglalása értelmében szerzői jogi pernek kell tekinteni mindazokat a pereket, amelyek a szerzői alkotás (mű) létrehozásával, felhasználásával (hasznosításával) és a szerzői jog védelmével kapcsolatos jogviszonyból erednek. Nem tartoznak e körbe a szerzői jogdíjjal kapcsolatos perek és ugyancsak nem tartoznak ide az újítási perek sem. Ez utóbbi pereket a perérték nagyságától függően a megyei vagy a helyi bíróság bírálhatja el.

A törvényjavaslat szerint a megyei bíróság fog ítélkezni a nemzetközi árufuvarozási és szállítmányozási szerződéssel kapcsolatos perekben. E perek elbírálására a Pp. 367. §-a (1) bekezdésének d) pontja értelmében a Fővárosi Bíróság kizárólagosan illetékes. A kizárólagos illetékesség fenntartása nem indokolt, de a nemzetközi árufuvarozási és szállítmányozási szerződéssel kapcsolatos perek megyei bírósági hatáskörbe utalását indokolja, hogy az e perekre vonatkozó jogi szabályozás meglehetősen specifikus.

A bírósági cégnyilvántartásról és a cégek törvényességi felügyeletéről szóló 1989. évi 23. törvényerejű rendelet 7. §-a (1) bekezdése értelmében a céget a megyei (fővárosi) bíróság mint cégbíróság cégjegyzékben tartja nyilván. Célszerűségi szempontok (pl. a központosított számítógépes nyilvántartás elérhetősége) szólnak amellett, hogy a cégbejegyzés alapjául szolgáló okirat érvénytelenségének megállapítása iránti perek első fokon ugyancsak a megyei bíróság hatáskörébe tartozzanak.

Nem indokolt kivonni a megyei bíróság hatásköréből azokat a közigazgatási pereket, amelyekben a bíróság által felülvizsgálandó közigazgatási határozatot hozó első fokú közigazgatási szerv illetékessége az egész országra kiterjed. Ezért a törvényjavaslat a hatályos Pp. e szabályát nem érinti.

A hatályos Pp. 363. §-ának (1) bekezdése a választottbírósági ítélet vagy egyezség érvényesítése iránt indított pereket a Fővárosi Bíróság kizárólagos illetékességébe utalta. A választottbírósági eljárásról készülő törvény folytán várhatóan szélesedik e perek köre, ezért nem célszerű elbírálásukat Budapestre koncentrálni. A törvényjavaslat szerint e perekben a megyei bíróság jár el.

Az 5. §-hoz

A végrehajtás megszüntetése és korlátozása iránti perek hatásköri szabályának a törvényjavaslat szerinti módosulása indokolja a Pp. 33. §-a (1) bekezdésében foglalt illetékességi szabály megváltoztatását. A végrehajtás megszüntetése vagy korlátozása iránt indított perre - ha a végrehajtási eljárást a megyei bíróság indította meg - az adós lakóhelye szerinti helyi bíróság kizárólagosan illetékes.

A törvényjavaslat a Pp. 36. §-át egy további bekezdéssel egészíti ki, amelyben a gazdálkodó szervezetek egymás elleni pereinek elbírálására vonatkozó kizárólagos illetékességi szabályt állapít meg. A szükséges szakértelem biztosítását a gazdálkodó szervezetek egymás elleni pereiben a törvényjavaslat azáltal teszi lehetővé, hogy e perekben a megyei bíróság székhelyén lévő helyi bíróság, Budapesten a Pesti Központi Kerületi Bíróság kizárólagos illetékességét írja elő.

A Pp. 36. §-ának (2) bekezdésben rögzített, az üzletkötés vagy a teljesítés helye szerinti illetékesség a jelenlegi szabályozással azonos. Míg a kizárólagos illetékességi szabály csak gazdálkodó szervezetek egymás közötti jogvitáiban érvényesül, addig az ügyletkötés vagy a teljesítés helye szerinti illetékességi szabály olyan perekre terjed ki, amelyeknek nem valamennyi résztvevője gazdálkodó szervezet.

A 6. §-hoz

A törvényjavaslat módosítja a perbeli meghatalmazottakról szóló, a Pp. 67. §-a (1) bekezdésének d) és i) pontjában foglalt meghatározásokat.

A hatályos Pp. a felsorolás d) pontjában a vállalat fogalmát használja. E kifejezés mögött még a korábbi gazdasági rendszernek megfelelően az „állami vállalat” fogalma húzódik meg. A törvényjavaslat e helyett az „állami szerv” meghatározást használja, amely alatt a közigazgatási szerv, intézet, intézmény, hivatal, stb. értendő.

A hatályos Pp. 67. §-a (1) bekezdésének i) pontjában foglalt - az alkalmazott képviseleti jogosultságára vonatkozó - kifejezés helyett a törvényjavaslat a „gazdálkodó szervezet és az egyéni vállalkozó alkalmazottja” terminológiát használja. Ezzel a perbeli képviseletre jogosultak körét kiszélesíti, a gazdasági élet szinte valamennyi résztvevőjére kiterjedően is meghatározza.

A felülvizsgálati eljárásban előírt kötelező jogi képviselet indokolja a Pp. 67. §-a (3) bekezdésének a törvényjavaslat szerinti megváltoztatását.

A törvényjavaslat szélesíti a perbeli meghatalmazottak körét. Nem látszik indokoltnak - az ügyvédjelölt Legfelsőbb Bíróság előtti kizárását általában kimondó - a Pp. 67. §-a (4) bekezdésének fenntartása sem, tekintettel arra, hogy a Pp. 67. §-ának rendelkezései szerint a Legfelsőbb Bíróság előtti fellebbezési eljárásban a pertárs vagy a hozzátartozó is képviselheti a felet. Ugyanakkor a Legfelsőbb Bíróság előtt folyó felülvizsgálati eljárásban a törvényjavaslat nem engedi meg az ügyvédjelölt (jogi előadó) eljárását [Pp. 272. § (3) bek.].

A hatályos Pp. 70. §-a (3) bekezdésében foglalt rendelkezést összhangba kell hozni az ügyvédségről szóló 1991. évi XXIII. törvénynek az ügyvédi szervezetekre vonatkozó szabályaival. Ennek tesz eleget a törvényjavaslat 6. §-ának (3) bekezdésben írt rendelkezésével.

A 7. §-hoz

A Pp.-nek a polgári peres eljárásban kiszabható pénzbírság felső határáról szóló rendelkezése (Pp. 120. §) idejétmúlt, a jelenlegi ötezer forintos értékhatár nem jelent komoly visszatartó erőt a peres felek számára. A hatályos szabályozás nincs összhangban más eljárásokban már bevezetett, vagy bevezetni tervezett bírság mértékének felső határával. Többek között a csődeljárásról, a felszámolási eljárásról és a végelszámolásról szóló 1991. évi IL. törvény is ötvenezer forintban maximálja a kiszabható bírság felső határát. A törvényjavaslat ezért a polgári peres eljárásban kiszabható pénzbírság felső határát ötezer forintról ötvenezer forintra emeli fel.

A peres eljárásokban a pénzbírság legfelső határát megközelítő vagy azt elérő bírság kiszabása természetesen csak lehetőség, amely az adott ügy konkrét körülményeitől, a mulasztás vagy a szabályszegés súlyától függ. Az alsó és felső határ tág megvonása lehetőséget biztosít a bírói mérlegelés számára, a konkrét ügy objektív, de szubjektív körülményeit (a szabályszegő vagy mulasztó peres fél személyi körülményei, vagyoni viszonyai) egyaránt figyelembe véve.

A 8. §-hoz

A hatályos Pp. [137. § (2) bek.] a szünetelőben lévő per folytatását a szünetelés időpontjától számított négy hónap eltelte előtt csak a felek közös kérelmére, ezt megengedő bírói határozat alapján teszi lehetővé. Négy hónap eltelte után a bíróság már bármelyik fél egyoldalú kérelmére az eljárás folytatásáról határoz.

Tipikusan jelentkeztek az olyan igények, hogy a per szünetelésének időpontjától számított négy hónap eltelte előtt a per bármelyik fél kérelmére folytatható legyen. Így a törvényjavaslat szerint a szünetelőben lévő eljárást a jövőben időbeli megkötés nélkül bármelyik fél egyoldalú kérelmére folytatni kell, a bíróság tehát az eljárás folytatásáról a törvény erejénél fogva köteles rendelkezni.

A per szünetelés folytán való megszűnésére a törvényjavaslat valamennyi perfajtában egységesen hat hónapos időtartamot állapít meg. Ezzel a megoldással a törvényjavaslat a gazdálkodó szervezetek egymás közötti jogvitáiban eddig érvényesült [Pp. 381. § (2) bek.] külön szabályt az általános szabály rangjára emeli. A tapasztalat ugyanis azt mutatja, hogy hat hónapon belül általában peren kívül is megoldódnak a jogviták.

A 9-10. §-hoz

A törvényjavaslat 9. §-ában a gazdasági perek gyakorlati tapasztalatait átvéve a hatályos Pp. V. Részéből [Pp. 382. § (2) bek.] kiemeli és az általános szabályok között helyezi el azt a perek egyesítésére vonatkozó különös szabályt, amely a gazdálkodó szervezetek egymás közötti jogvitáiban érvényesül. A Pp. V. Részének hatályon kívül helyezése folytán indokolt e rendelkezés ily módon történő további fenntartása.

Ugyanezen okok miatt célszerű megtartani a gazdálkodó szervezetek pereire vonatkozó, az ideiglenes intézkedésről rendelkező különös szabályt [Pp. 378. § (1) bek.], amelyet a törvényjavaslat 10. §-a a „nemzetgazdaság” kifejezés használatával helyez el az általános szabályok között.

A 11-12. §-hoz

A Pp. 177. §-ának (2) bekezdése, az igazságügyi szakértőkről szóló 4/1976. (III. 4.) MT rendelet és a 2/1988. (V. 19.) IM rendelet, valamint a Legfelsőbb Bíróság BKT-PKT-GKT 1/1981. sz. közös tanácselnöki értekezleti állásfoglalása határozza meg az igazságügyi szakértők kirendelési sorrendjét, tehát azt, hogy igazságügyi szakértőként elsősorban szakértői intézményt vagy állandó igazságügyi szakértőt kell kirendelni. A bíróság csak akkor fordulhat kijelölt vagy eseti szakértőhöz, ha az intézmények igénybevétele akadályba ütközik.

A kirendelési sorrend további fenntartása indokolatlan, nehezen egyeztethető össze a szabad bizonyítás elvével. A jelenlegi szabályozás már a gyakorlatban sem hatályosul, mert az intézmények megnövekedett munkaterhe miatt a bíróságoknak - sok esetben - akkor is kijelölt szakértőket kell igénybevenni, ha a területükön megfelelő szakértői intézmény működik.

A törvényjavaslat 11. §-a ezért megszünteti az állandó, a kijelölt és az eseti igazságügyi szakértők igénybevételének sorrendjére vonatkozó előírást. Ez lehetővé teszi az érintett minisztertanácsi és igazságügyminiszteri rendelet korszerűsítését is.

A törvényjavaslat 12. §-a a Pp. 196. §-a (1) bekezdésének d) pontjában foglalt felsorolás helyett a gazdálkodó szervezet fogalmát építi be a Pp. szövegébe, amely alatt a Ptk. 685. §-a c) pontjában adott meghatározást kell érteni.

A 13-14. §-hoz

Az Alkotmánybíróság 29/1990. (XI. 27.) AB határozatával kijavított 26/1990. (XI. 8.) AB határozata a Pp.-ben a perek tárgyaláson kívüli elbírálásának lehetőségét alkotmányellenesnek minősítette és megsemmisítette. A határozat indokolásában kifejtette, hogy a Pp-nek azok a rendelkezései, amelyek az ügyek tárgyaláson kívüli érdemi elbírálását a felek hozzájárulása nélkül lehetővé teszik, szemben állnak az Alkotmány 57. §-ának (1) bekezdésében foglalt elvekkel. A tárgyalási elv, a szóbeliség és a közvetlenség a polgári peres eljárás Alkotmányban is rögzített alapelvei. A tárgyaláson kívüli elbírálásra vonatkozó rendelkezések megsemmisítésének az volt az elsődleges oka, hogy a rendelkezések nem tettek eleget ezen alkotmányos alapelveknek, nem tették lehetővé a fél szabad választását a tekintetben, hogy kéri-e a tárgyalás megtartását, vagy hozzájárul-e annak mellőzéséhez.

Az Alkotmánybíróság 38/1991. (VIII. 3.) AB határozatában ugyanakkor rámutat arra, hogy az Alkotmány 57. §-ának (1) bekezdéséből nem következik az, hogy a bíróság bármely rendes és különleges eljárásban a fél jogait és kötelezettségeit mindkét fokon kizárólag csak tárgyaláson bírálhatja el.

A törvényjavaslat 13. §-a - a tárgyaláson kívüli elbírálás fellebbezési eljárásban történő bevezetésével összhangban - a Pp. 220. §-ának (3) bekezdését módosítja. A bírósági határozatokban tájékoztatni kell a feleket arról, hogy kérelmükre - a tárgyalás mellőzésének törvényben meghatározott eseteiben is - a másodfokú bíróság tárgyalást köteles kitűzni. Ez a szabály a tárgyalási elv és a felek rendelkezési joga érvényesülésének biztosítékát jelenti. A határozatban foglalt tájékoztatásnak arra is ki kell terjednie, hogy a felek fellebbezési határidő lejárta előtt előterjesztett közös kérelmére a tárgyalás mellőzhető.

A törvényjavaslat 14. §-a tételesen felsorolja a tárgyalás mellőzésének eseteit [Pp. 256/A. § (1) bek. a)-e) pont]. A felsorolás a)-d) pontjában megjelölt esetek vagylagosak. Ezek bármelyikének megvalósulása esetén a másodfokú bíróság a tárgyaláson kívüli elbírálás lehetőségével élhet, de adott esetben a tárgyalás megtartása mellett is dönthet. Elkülönül tőlük az e) pontban szabályozott eset, amely lehetővé teszi, hogy a felek közösen megállapodjanak a tárgyaláson kívüli elbírálásban, és ezáltal jogvitájuk minél előbbi lezárásában.

Ha a fellebbezés csak a kamatfizetésre, a perköltség viselésére vagy összegére, a meg nem fizetett illeték, vagy az állam által előlegezett költség megfizetésére vonatkozik, továbbá ha az csak az előzetes végrehajthatósággal, a teljesítési határidővel, a részletfizetés engedélyezésével kapcsolatos, vagy csak az ítélet indokolása ellen irányul, és a fél nem kérte a tárgyalás megtartását, az ellenfelet figyelmeztetni kell arra, hogy a felhívás kézhezvételétől számított nyolc napon belül ő kérheti a tárgyalás megtartását [Pp. 256/A. § (2) bek.].

A bizonyítási eljárás lefolytatásának szükségessége esetén a másodfokú bíróság értelemszerűen nem választhat a tárgyalás tartása és a tárgyaláson kívüli elbírálás lehetősége között, hanem tárgyalást köteles kitűzni [Pp. 256/A. § (3) bek.].

A 15. §-hoz

A törvényjavaslat 15. §-a a Pp-nek a törvényességi óvás helyébe lépő felülvizsgálati eljárás szabályait megállapító XIV. fejezetét tartalmazza.

A törvényességi óvás helyébe lépő felülvizsgálati kérelem a törvényjavaslat szerint olyan, csak jogszabálysértésre alapítható, alanyi jogon igénybevehető rendkívüli perorvoslat, amelynek elbírálása során a Legfelsőbb Bíróság a peres felek jogviszonyára is kiterjedő hatályú határozatában a jogsérelmet kasszációs, - vagy a rendelkezésre álló adatok alapján - reformációs jogkörében eljárva orvosolja.

A törvényességi óvás alkotmányellenességének gyökere, az óvás emelésére jogosultak - a Legfelsőbb Bíróság elnöke és a legfőbb ügyész - diszkrecionális jogköre. A felülvizsgálati kérelem ezzel szemben alanyi jogként, a törvény erejénél fogva igénybevehető perorvoslat. A felülvizsgálati kérelem benyújtására jogosultak körének meghatározásánál a törvényjavaslat abból indult ki, hogy a félen kívül célszerű ezt mindazok számára biztosítani, akik a polgári perben a féllel azonos jogállásúak. Így megilleti e jog a beavatkozót, és a polgári peres eljárásban betöltött jogaival összhangban az ügyészt is. Ugyancsak indokolt biztosítani e jogot mindazok számára, akik a perben nem félként vesznek részt, de a határozat valamely rendelkezése őket is érinti. A törvényjavaslat lehetővé teszi, hogy e személyek is benyújthassanak felülvizsgálati kérelmet a rendelkezés reájuk vonatkozó része ellen [Pp. 270. § (1) bek.]. A perorvoslat rendkívüli jellegét juttatja kifejezésre az a szabály is, amely szerint ugyanabban a perben minden jogosult csak egy alkalommal élhet felülvizsgálati kérelemmel.

A jogerős határozat rendkívüli perorvoslattal való megtámadásának alapja a jogszabálysértés, a felülvizsgálati kérelem csak jogszabálysértő határozat ellen irányulhat. Felülvizsgálati kérelemnek akkor is helye van, ha a tényállás megalapozatlansága vezetett jogszabálysértésre.

Felülvizsgálati kérelemnek főszabályként az ügy érdemére vonatkozó jogerős ítélet vagy ítélethatályú határozat (pl. egyezséget jóváhagyó végzés) ellen van helye.

Vannak azonban olyan végzések, amelyek ugyan az ügy érdemét nem érintik, de a fél által kezdeményezett eljárást megtagadják vagy megszüntetik (pl. a keresetlevelet a Pp. 130. §-a alapján idézés kibocsátása nélkül elutasító, a pert a Pp. 157. §-a szerint megszüntető végzés). A törvényjavaslat e végzések ellen is biztosítja a felülvizsgálatot [Pp. 270. § (2) bek.], mivel e jogerős végzések jogaik érvényesítésében gátolják a feleket.

Nem támadhatók meg felülvizsgálati kérelemmel azok az ügy érdemére vonatkozó jogerős határozatok (pl. bírósági meghagyás, fizetési meghagyás), amelyekkel szemben a fél az ellentmondás lehetőségével nem élt. Kizárt a felülvizsgálat akkor is, ha a fél a fellebbezését visszavonta.

A törvényjavaslat kizáró rendelkezések hiányában ugyanakkor megengedett a felülvizsgálat nemcsak a főkövetelés, de kizárólag annak járulékai tekintetében is, mert a járulék sokszor meghaladja a főkövetelés összegét. Ugyancsak megengedett a felülvizsgálat a perköltség és a teljesítési határidő megállapítása vonatkozásában is.

A magyar jogrendszer számos nemperes eljárást ismer. Ezekben a bíróságok eljárásuk során az állampolgárok és jogi személyek alapvető jogai tárgyában döntenek. A nemperes eljárásokról általában a Pp-n kívüli külön jogszabályok rendelkeznek. A törvényjavaslat a felülvizsgálati kérelem jogintézményének hatályát a nemperes eljárásokra is kiterjeszti azáltal, hogy a nemperes eljárásban az ügy érdemében hozott jogerős határozat ellen is megengedi a felülvizsgálatot (Pp. 270. § (2) bek. pl. a hagyatéki eljárásban hozott jogerős végzés ellen). Így nemcsak a nemperes eljárást jogerősen befejező végzés ellen, hanem minden más érdemi döntést tartalmazó végzés ellen is lehetőség van felülvizsgálati kérelem benyújtására (pl. a gazdálkodó szervezet fizetésképtelenségét megállapító jogerős végzés ellen).

Ha az első fokú eljárásban a felek nem éltek fellebbezési jogukkal és az ítélet jogerőre emelkedett, indokolatlan lenne biztosítani számukra a felülvizsgálat lehetőségét [Pp. 271. § (1) bek. a) pont]. Ilyen eset az is, ha a felülvizsgálati kérelmet benyújtó fél az első fokú ítéletet nem fellebbezte meg, és az ellenfele fellebbezése folytán a másodfokú bíróság elé került eljárásban az első fokú ítéletet helybenhagyták [Pp. 271. § (1) bek. b) pont]. A személyállapoti perekben, a fél családi állapotát, származását érintő ügyekben kiemelkedően fontos a jogerőhöz fűződő érdek, ezért a törvényjavaslat e perekben kizárja a felülvizsgálatot [Pp. 271. § (1) bek. c)-d) pont].

A sajtóhelyreigazítási per a személyiség védelmének fontos eszköze, ezért az e perekben hozott jogerős ítéletek vagy ítélet hatályú végzések ellen a törvényjavaslat biztosítja a felülvizsgálat lehetőségét.

A Legfelsőbb Bíróság felülvizsgálati eljárásban hozott határozatával szemben további felülvizsgálat már nem kérhető [Pp. 271. § (2) bek.]. Az életviszonyok stabilitásának igénye indokolja, hogy a rendes és a rendkívüli perorvoslatok kimerítése után további jogorvoslatot már ne lehessen igénybevenni.

A törvényjavaslat [Pp. 272. § (1) bek.] a felülvizsgálati kérelem benyújtására hatvan napos határidőt ír elő. Ezen időn belül ugyanis felismerhető a felülvizsgálati eljárást megelőzően hozott határozatok jogszabálysértő volta, ugyanakkor még a jogbiztonság igénye sem szenved csorbát. A hatvan napos határidő a félre, a beavatkozóra, arra, akire a határozat rendelkezést tartalmaz, és az ügyészre egyaránt vonatkozik. Nem lenne célszerű egyik jogosultnak - így az ügyésznek sem - a többinél hosszabb határidőt engedélyezni a felülvizsgálati kérelem benyújtására, ez a megoldás nem lenne összhangban a Pp.-nek a fellebbezési határidőről szóló [Pp. 234. § (1) bek.] szabályaival sem. Az ügyész a Legfelsőbb Bíróság előtt folyó felülvizsgálati eljárásban félként jár el, ha pedig nem ő nyújtott be felülvizsgálati kérelmet, a Pp. 2/A. § (1) bekezdésében biztosított fellépési lehetősége itt is megilleti.

A törvényjavaslat szerint a felülvizsgálati kérelem benyújtására előírt határidő elmulasztása miatt az elmulasztott határidő utolsó napjától számított harminc nap elteltével igazolási kérelmet már nem lehet előterjeszteni.

Az igazolási kérelmet a Legfelsőbb Bíróság bírálja el. Ez a szabályozás a jogbiztonságot és a jogerős határozatok végrehajtását szolgálja, ami - különösen polgári perekben - rendkívül fontos.

A felülvizsgálati kérelem kötelező tartalmára vonatkozóan a törvényjavaslat a hatályos fellebbezési szabályokhoz hasonlóan [Pp. 235. § (1) bek.] előírja, hogy a kérelemben meg kell jelölni azt a határozatot, amely ellen a felülvizsgálat irányul, és a határozat megváltoztatásának okát, alapját is elő kell adni [Pp. 272. § (2) bek.]. E kötelező tartalmi elemek elmaradása, vagy hiányos előterjesztése esetén a Legfelsőbb Bíróság a hiánypótlásra felhívás általános szabályait alkalmazza (Pp. 95. §).

A felülvizsgálati eljárásban a jogi képviselet kötelező [Pp. 272. § (3) bek.]. A kötelező jogi képviselet biztosítja a felülvizsgálati kérelmek szakszerűségét és azt, hogy csak valóban indokolt esetben kerüljön sor a Legfelsőbb Bíróság előtti rendkívüli perorvoslat igénybevételére. Már a felülvizsgálati kérelmet is csak jogi képviselő útján lehet előterjeszteni, s ennek elmulasztása esetében - az általános szabályok szerint - hiánypótlásra, majd ennek eredménytelensége esetén a kérelem hivatalból történő elutasítására kerül sor. Hasonló a helyzet akkor is, ha a jogi képviselet az eljárás során szűnik meg, s annak pótlásáról a fél nem gondoskodik.

Miután a csatlakozó felülvizsgálati kérelem esetében a felülvizsgálati kérelemre irányadó szabályokat megfelelően kell alkalmazni, a kérelmet benyújtó fél ellenfele is jogi képviselővel köteles eljárni, ha nem ellenkérelemmel él, hanem csatlakozó felülvizsgálati kérelmet terjeszt elő [Pp. 274. § (5) bek.[.

A felülvizsgálati kérelmet beérkezése után a Legfelsőbb Bíróság vizsgálja meg, és a Legfelsőbb Bíróság jogosult a felülvizsgálati kérelem hivatalbóli elutasítására is, ha annak a Pp. szerinti általános, illetve a törvényjavaslatban külön nevesített [Pp. 273. § (2) bek. a)-c) pont] esetei fennállnak. Így többek között a Legfelsőbb Bíróság utasítja el a kérelmet, ha azt elkésetten nyújtották be, ha nem jogi képviselő terjesztette elő, vagy ha a hiánypótlási felhívás eredménytelen volt, stb. A Legfelsőbb Bíróság jogosult megítélni a Pp. 273. §-a (2) bekezdésének a)-c) pontjaiban foglalt speciális elutasítási okok fennállását is. A felülvizsgálati eljárásban kötelezően résztvevő jogi képviselőtől elvárható, hogy csak a törvényadta esetekben és csak az arra jogosultak képviseletében kezdeményezze a felülvizsgálati eljárást. Ezért a törvényjavaslat szerint, ha a felülvizsgálati kérelem elutasítására azért került sor, mert azt a törvény alapján kizárt esetekben nyújtották be, vagy a kérelemmel nem az arra jogosult fél élt, a jogi képviselővel szemben pénzbírság szabható ki [Pp. 273. § (3) bek.].

A felülvizsgálati kérelem benyújtásának a határozat végrehajtására halasztó hatálya nincs, de a törvényjavaslat lehetővé teszi [Pp. 273. § (4) bek.], hogy indokolt esetben a Legfelsőbb Bíróság a végrehajtást felfüggeszthesse.

Mivel a felülvizsgálati kérelem elsősorban nem ténybeli, hanem jogkérdésekre alapítható, a felülvizsgálati kérelmet a felülvizsgálati eljárásban már nem lehet megváltoztatni [Pp. 273. § (5) bek.]. A törvényjavaslat e szigorító szabálya azt kívánja elérni, hogy a kérelmező fél csak átgondolt és megalapozott okra hivatkozva élhessen a rendkívüli perorvoslat lehetőségével.

Ha a felülvizsgálati kérelem elutasítására nem kerül sor, a Legfelsőbb Bíróság a kérelmet érdemben bírálja el. A törvényjavaslat a felülvizsgálati kérelem elbírálásánál két szabályozási megoldást tartalmaz, amelyek abban térnek el egymástól, hogy míg az „A” változat a tárgyaláson való elbírálást, addig a „B” változat a tárgyaláson kívüli elintézést mondja ki főszabályként.

Az „A” változat a tárgyaláson való elbírálás főszabálya mellett a tárgyaláson kívüli elbírálást, mint a jogszabálysértés orvoslásának egyszerűbb formáját a felek hozzájárulásától teszi függővé, a Legfelsőbb Bíróság erről hivatalból nem határozhat. Ha a tárgyalás mellőzéséhez a felülvizsgálati kérelmet benyújtó fél ellenfele is hozzájárul, a Legfelsőbb Bíróságnak - a felülvizsgálati kérelem kézbesítésével - az ellenfelet figyelmeztetni kell arra, hogy a hozzájáruló nyilatkozatával együtt ellenkérelmet, vagy csatlakozó felülvizsgálati kérelmet terjeszthet elő.

A „B” változat szerint a végzés ellen benyújtott felülvizsgálati kérelmek tárgyaláson kívüli elbírálására a felek hozzájárulása nélkül is lehetőség van. Ítélet és ítélet hatályú határozatok esetében e megoldás szerint akkor lehet a tárgyalást mellőzni, ha ehhez a felek hozzájárultak. A felek hozzájárulása esetén is rendelkezhet azonban a tanács elnöke úgy, hogy a felülvizsgálati kérelmet a Legfelsőbb Bíróság tárgyaláson bírálja el. E megoldás szerint a bíróságot nem köti a felek választása, a tárgyalási elv érvényrejuttatása érdekében a Legfelsőbb Bíróság eltérhet a felek választásától.

Tárgyaláson való elbírálás esetén mindkét változat egységes abban, hogy a tárgyalást olyan időpontra kell kitűzni, hogy a felülvizsgálati kérelemnek a felek részére való kézbesítése a tárgyalás napját legalább tizenöt nappal megelőzze. A tárgyalási időköz törvényjavaslat szerinti meghatározása lehetővé teszi, hogy a felülvizsgálati kérelmet benyújtó fél ellenfele a felülvizsgálati eljárásra felkészülhessen, ellenkérelemmel vagy csatlakozó felülvizsgálati kérelemmel élhessen, ez utóbbi esetben pedig jogi képviseletéről is gondoskodhasson.

A felülvizsgálati kérelem alapja a jogszabálysértésre történő hivatkozás, ennek elbírálásához nincs mindig szükség a felek tárgyaláson való jelenlétére, ezért a felülvizsgálati tárgyalásra szóló idézésben foglalt figyelmeztetésnek arra is ki kell terjednie, hogy a felek esetleges távolmaradása a határozathozatalnak nem akadálya.

A törvényjavaslat értelmében (Pp. 275/B. §) ha törvény másként nem rendelkezik, a felülvizsgálati eljárásban a Legfelsőbb Bíróság a Pp. általános szabályai szerint jár el. Ebből következik, hogy ha a Legfelsőbb Bíróság tárgyalást tart, azon a megjelent feleket meghallgathatja, akik felszólalhatnak, észrevételeket tehetnek. Így érvényesülhet a tárgyalási elv mellett a felülvizsgálati eljárásban is a közvetlenség, a szóbeliség és a nyilvánosság elve. A felülvizsgálati tárgyalásra egyébként a fellebbezési tárgyalás szabályai - a Pp. 247. §-ában foglalt rendelkezések kivételével - megfelelően irányadóak. A Pp. 247. §-a ugyanis a fellebbezési eljárásban lehetővé teszi a fellebbezési, illetve a csatlakozó fellebbezési kérelem megváltoztatását. A felülvizsgálati eljárásban viszont a törvényjavaslat [Pp. 273. § (5) bek.] kizárja ezt a felülvizsgálati kérelem és a csatlakozó felülvizsgálati kérelem esetében.

A felülvizsgálati kérelem jogszabálysértésen alapuló perorvoslat. Ebből következik az, hogy a Legfelsőbb Bíróság előtt folyó eljárásban korlátozott a bizonyítás. Ezt tükrözi a törvényjavaslat azzal [Pp. 275. § (1) bek.], hogy a felülvizsgálati eljárásban csak okirati bizonyítást enged, további bizonyítási eszközöket itt már nem lehet igénybe venni. Az okirati bizonyítás keretében a Legfelsőbb Bíróság a feleket felhívhatja további okiratok csatolására vagy bemutatására, egyébként a Legfelsőbb Bíróság a rendelkezésére álló iratok alapján dönti el, hogy a felülvizsgálati kérelemmel megtámadott határozat megfelel-e a jogszabályoknak.

A törvényességi óvás folytán hozott határozat hatálya csak az egy éven belül emelt óvás esetén terjed ki a felekre. Ezzel szemben - a polgári eljárásjog alkotmányos alapelveinek megfelelően - a felülvizsgálati eljárásban a Legfelsőbb Bíróság által hozott határozat hatálya minden esetben kihat a felek jogviszonyára.

A Legfelsőbb Bíróság a felülvizsgálati eljárásban ítéletet vagy végzést hoz.

A törvényjavaslat szerint a Legfelsőbb Bíróság a határozathozatal során kötve van a felek által előterjesztett kérelmekhez [Pp. 275. § (2) bek.]. Ez a szabályozás tiszteletben tartja a felek rendelkezési jogát, és összhangban van az Alkotmánybíróság 9/1992. (I. 30.) AB határozatában a törvényességi óvás helyébe lépő új perorvoslattal szemben megfogalmazott követelményekkel. Nem sérti a felek rendelkezési jogát a törvényjavaslat azáltal, hogy meghatározott esetekben megengedi, hogy a Legfelsőbb Bíróság túlléphessen a felülvizsgálati és a csatlakozó felülvizsgálati kérelem korlátain. Erre a törvényjavaslat csak kirívóan súlyos - a fellebbezési eljárásban abszolút hatályon kívül helyezési okként ismert [Pp. 252. § (1) bek.] - eljárási szabálysértések esetén ad lehetőséget, amelyek bármelyikének fennállásakor a bíróság cselekményei érvényesen meg nem történtnek tekintendők.

A jogerő intézménye a jogállamiság részeként alkotmányos követelmény. A jogerős határozatok megváltoztathatatlanságához és irányadó voltához alapvető érdek fűződik. Ez indokolja azt, hogyha a felülvizsgálati kérelemmel megtámadott határozat a jogszabályoknak megfelel, vagy olyan eljárási szabálysértés történt, amelynek az ügy érdemi elbírálására lényeges kihatása nem volt, a Legfelsőbb Bíróság a felülvizsgálati vagy csatlakozó felülvizsgálati kérelmet elutasítva a megtámadott határozatot hatályában fenntarthassa [Pp. 275/A. § (1) bek.].

Ha a jogszabálysértés súlya következtében a törvényességhez fűződő érdek háttérbe szorítja a jogerőhöz fűződő érdeket, a Legfelsőbb Bíróság kasszációs vagy reformációs jogkörében eljárva orvosolja a jogszabálysértést [Pp. 275/A. § (2) bek.]

A törvényjavaslat szerint a Legfelsőbb Bíróság kasszációs jogköre jobban kifejezésre juttatja, hogy a felülvizsgálati eljárás nem második fellebbezési eljárás. A Legfelsőbb Bíróság mind az első, mind a másodfokú bíróságot új eljárásra és új határozat hozatalára utasíthatja, ha ennek a törvényjavaslatban meghatározott feltételei fennállnak. Az egységes ítélkezési gyakorlat kialakítását célozza a törvényjavaslat azzal a rendelkezéssel [Pp. 275/A. § (3) bek.], amely szerint a Legfelsőbb Bíróság hatályon kívül helyező végzésében az alsó fokú bíróságok számára a konkrét ügy megoldására olyan utasításokat adhat, amelyeket azok az új eljárás lefolytatásakor és az új határozat meghozatalakor kötelesek figyelembe venni. Ez a szabály nem sérti a bírói függetlenség elvét, ugyanakkor tükrözi a Legfelsőbb Bíróságnak a jogegység megteremtésével kapcsolatos feladatát.

A perek ésszerű időn belüli befejezését - amit nemzetközi kötelezettségvállalásunk is előír - az segíti elő, ha a Legfelsőbb Bíróságnak nemcsak kasszációs, hanem reformációs jogköre is van. A reformációs jogkör biztosítása esetén a Legfelsőbb Bíróság - ha a megfelelő adatok rendelkezésre állnak - a pert befejezheti azzal, hogy a jogszabályoknak megfelelő határozatot hoz.

A törvényjavaslat szerint a Legfelsőbb Bíróság felülvizsgálati eljárásban hozott határozatát (Pp. 275/A. § (4) bek.) az első fokú bíróság közli a felekkel. E főszabály alól akkor enged kivételt a törvényjavaslat, ha a Legfelsőbb Bíróság a másodfokú bíróság határozatát helyezte hatályon kívül, és a másodfokú bíróságot utasította új eljárásra. Ilyenkor ez a kötelezettség a másodfokú bíróságot terheli.

A felülvizsgálati eljárásban felmerült költségek megállapításának szabályai a fellebbezési eljárás szabályaihoz hasonlóak. A költségek viseléséről főszabályként a Legfelsőbb Bíróság határoz. A törvényjavaslat eltérő rendelkezést arra az esetre ír elő, ha a Legfelsőbb Bíróság kasszációs jogkörét gyakorolja, ilyenkor hatályon kívül helyező végzésében a Legfelsőbb Bíróság csak a felmerült költség összegét állapítja meg, annak viseléséről az új határozatot hozó bíróság dönt [Pp. 275/A. § (3) bek.].

A törvényjavaslat rendelkezik arról, hogy új eljárásra utasítás esetén az alsó fokú bíróság tárgyalása a Legfelsőbb Bíróság határozatának felolvasásával kezdődik [Pp. 275/A. § (1) bek.].

A 16-17. §-hoz

A törvényjavaslat ebben a részében a Pp. XIX. fejezetében szabályozott fizetési meghagyásos eljárás néhány korszerűtlenné vált rendelkezését igazítja a megváltozott életviszonyokhoz, és a bírói gyakorlat tapasztalataihoz.

A törvényjavaslat a módosításkor abból indult ki, hogy a jövőben a fizetési meghagyás - az értékhatártól függően - mind a helyi bíróság, mind a megyei bíróság által kibocsátható legyen. A törvényjavaslat 31. § c) pontjában ezért hatályon kívül helyezi - a hatályos Pp. 313. §-ának (3) bekezdésében foglalt - azt a rendelkezést, amely jelenleg kizárja, hogy a fizetési meghagyást a megyei bíróság is kibocsáthassa. A törvényjavaslat szerint a jövőben a helyi bíróságnál - a korábbi ötezer forint helyett - ötvenezer forint értékhatárig kötelező a fizetési meghagyás kibocsátása, ötvenezer forint és tízmillió forint között pedig lehetséges, ha pénz- vagy ingó követelésről van szó. A megyei bíróság tízmillió forint feletti perérték esetében bocsáthat ki fizetési meghagyást, ha annak feltételei egyébként fennállnak, vagyis a kötelezett ismert, és pénz- vagy ingókövetelés a per tárgya.

A bírói gyakorlatban a fizetési meghagyás kibocsátása iránti kérelem szóbeli előterjesztésére viszonylat ritkán kerül sor. Ezért a törvényjavaslat általánossá teszi azt a követelményt [Pp. 315. § (1) bek.], hogy a fizetési meghagyás iránti kérelmet csak írásban és az erre rendszeresített űrlapon lehessen előterjeszteni.

A fizetési meghagyás kibocsátása iránti kérelem előterjesztésére előírt alakisági szabály vonatkozik a már kibocsátott meghagyással szembeni ellentmondás alakiságára is, ezért a törvényjavaslat előírja [Pp. 319. § (1) bek.], hogy az ellentmondást az azt kibocsátó bíróságnál csak írásban lehet benyújtani.

A 18. §-hoz

A törvényjavaslat módosítja a Pp-nek a közigazgatási perekről szóló XX. fejezetében foglalt néhány rendelkezését. Így többek között a tanács elnökének a keresetlevél alapján szükséges tennivalóit bővíti ki.

A tanács elnöke a keresetlevél benyújtásáról köteles értesíteni a határozat végrehajtásának elrendelésére jogosult közigazgatási szervet [Pp. 332. § (1) bek. a) pontja]. A tanács elnökét e kötelezettség akkor terheli, ha a fél keresetét közvetlenül a bíróságnál nyújtotta be.

Kisajátítási ügyben, ha a keresettel érvényesített jog fennállása és a felperest ennek alapján megillető követelés összege tekintetében a vita elkülöníthető, és így a közbenső ítélet meghozatalának feltételei fennállnak, a törvényjavaslat szerint a bíróság köteles közbenső ítéletével a jogalapról határozni [Pp. 339. § (3) bek.].

A törvényjavaslat a törvényességi óvás helyébe lépő felülvizsgálati kérelemre figyelemmel módosítja a Pp. 340. §-át megelőző címet, és a Pp. 340. §-ának (4) bekezdését.

A Pp. 340. §-ának (2) bekezdésében foglalt rendelkezésnek a törvényjavaslat szerinti kiegészítésével egyértelművé válik, hogy perújítás esetén az első fokú bíróság, felülvizsgálati kérelem esetén pedig a Legfelsőbb Bíróság köteles az ott megjelölt intézkedést megtenni.

A 19-20. §-hoz

A törvényjavaslat 4. §-a a hatályos Pp. szerint [Pp. 23. § (1) bek. e) pont] a megyei bíróság hatáskörébe tartozó sajtó-helyreigazítási perek elbírálását a helyi bíróság hatáskörébe utalja. Ez a változás indokolja a Pp. sajtó-helyreigazításról szóló XXI. fejezetében foglalt illetékességi szabály módosítását. A Pp. 344. §-ának (1) bekezdésében megjelölt perekre a jövőben a Fővárosi Bíróság helyett a Pesti Központi Kerületi Bíróság, a megyei bíróság helyett pedig az a helyi bíróság lesz illetékes, amelynek területén az időszaki lap szerkesztősége, illetve a rádió (televízió) körzetének helyi stúdiója van.

A választottbíráskodás jelenlegi, a Pp.-ben található szabályozása nem felel meg a mai követelményeknek. A választottbírósági eljárást csak rendkívül szűk körben teszi lehetővé, nem rendelkezik a szükséges mértékben az eljárás szabályairól, a bíróság szerepéről, feladatairól sem. A választottbírósági eljárásról készülő törvény folytán előreláthatólag nőni fog a választottbírósági határozatok köre és ennek következtében várhatóan szélesedik a választottbírósági ítélet vagy egyezség érvénytelenítése iránt indított perek száma is. Ezért kerülnek a törvényjavaslat 4. §-a szerint e perek a megyei bíróság hatáskörébe. E hatásköri változás teszi szükségessé a törvényjavaslat 20. §-ában a hatályos Pp. 363. §-a (1) bekezdésében foglalt illetékességi szabály módosítását. Eddig a választottbírósági ítélet vagy egyezség érvénytelenítését a Fővárosi Bíróságtól lehetett kérni, a törvényjavaslat alapján e perekre az a megyei bíróság illetékes a jövőben, amelynek területén az alperes székhelye található, vagy amelynek területén a jogvitához vezető szerződéskötés történt.

A 21-26. §-hoz

Az Alkotmánybíróság 9/1992. (I. 30.) AB határozata folytán 1993. január 1. napjával hatályba kell léptetni azokat a törvénymódosításokat is, amelyek jogrendszerünkből kiiktatják a törvényességi óvás intézményét. A törvényjavaslat az érintett jogszabályok módosításával e követelménynek kíván eleget tenni.

A csődeljárásról, a felszámolási eljárásról és a végelszámolásról szóló 1991. évi IL. törvény 6. §-ának (3) bekezdése rendelkezik a gazdálkodó szervezet megszüntetésével járó felszámolási eljárás befejezéséről szóló jogerős végzés ellen emelt törvényességi óvásról. Nem indokolt, hogy a Legfelsőbb Bíróság felülvizsgálati eljárásban megváltoztathassa vagy hatályon kívül helyezhesse az erről rendelkező jogerős végzést. A törvényjavaslat ezért kizárja a felülvizsgálatot az említett végzések ellen, ahogy korábban törvényességi óvás emelésére sem volt lehetőség (törvényjavaslat 21. §). E jogerős határozat esetén ugyanis gyakorlatilag kizárt az eredeti állapot visszaállíthatósága.

Hasonló okok miatt célszerű kizárni a felülvizsgálatot az Országos Találmányi Hivatalnak szabadalmi, védjegy és ipari mintaoltalmi ügyekben hozott egyes jogerős végzései ellen (törvényjavaslat 23. §).

A törvényjavaslat 24. §-a a bírósági végrehajtásról szóló 1979. évi 18. törvényerejű rendelet (a továbbiakban: Vht.) néhány szabályát módosítja. A Vht. 40. §-a (2) bekezdésének módosítását a törvényességi óvás helyébe lépő felülvizsgálati kérelem jogintézményének bevezetése indokolja.

Az Alkotmánybíróság 16/1992. (III. 30.) AB határozatában megállapította, hogy a Vht. 97. §-ának b) pontja alkotmányellenes, mert nem biztosítja megfelelően a gyermek elhelyezéséről rendelkező jogerős bírói ítélet végrehajtását; ezért azt 1993. március 31.-ei hatállyal megsemmisítette. A határozat indokolásában az Alkotmánybíróság kifejtette, hogy az ilyen ügyekben hozott ítéletek hatékony végrehajtását szolgáló olyan garanciális jellegű megoldást kell találni, amely a gyermek érdekeit védi.

Ezért a törvényjavaslat új szabályt tartalmaz arra az esetre, ha a bíróság döntése szerint - önkéntes teljesítés hiányában - a rendőrség közreműködésével (karhatalommal) kell kikényszeríteni a gyermek átadását. Ez az az eset, amikor az átadás megvalósításához nagy körültekintés, szakértelem szükséges, hogy az a gyermek, a szülők és a környezetükben lévők számára minél kisebb megrázkódtatást jelentsen.

Változás a korábbiakhoz képest a törvényjavaslat szerint attól várható, hogy a bírósági végrehajtó helyett a sajátos szakismerettel, hozzáértéssel rendelkező gyámhatóság fogja a rendőrség mellett az ilyen végrehajtás foganatosítását ellátni.

A gazdasági társaságokról szóló 1988. évi VI. törvény (a továbbiakban: Gt.) 27. §-ának (1) bekezdése szól a társasági szerződés érvénytelenségének eseteiről. A hatályos Gt. 27. §-a (1) bekezdésének a) pontjában adott felsorolás azonban nem teljes, ezért a törvényjavaslat azt kiegészíti, és további érvénytelenségi okként visszautal - a Gt. 21. §-a (1) bekezdésének a)-e) pontjaiban felsorolt - a társasági szerződés érvényességének valamennyi feltételére (törvényjavaslat 25. §).

A bírósági cégnyilvántartásról és a cégek törvényességi felügyeletéről szóló 1989. évi 23. törvényerejű rendelet (a továbbiakban: Ctvr.) eddig nem biztosított fellebbezési jogot a cégbejegyzés iránti kérelemnek helyt adó végzés ellen.

Ugyanakkor a törvényességi óvás alkalmazása során szerzett tapasztalatok azt mutatják, hogy a cégjegyzékbe való bejegyzés az esetek nem kis részében törvénysértő. A felülvizsgálati kérelem intézményével összefüggésben - a későbbi felülvizsgálat megelőzése érdekében - ezért indokolt módosítani a Ctvr. 17. §-ának (3) bekezdését, és meg kell engedni a cégbejegyzési kérelemnek helyt adó végzés elleni fellebbezést is. A törvényjavaslat fellebbezési jogot ad a kérelmezőn és az ügyészen kívül mindazok számára, akikre a végzés rendelkezést tartalmaz. A cégbejegyzést elrendelő végzést szükségtelen az ügyész számára is kézbesíteni, mivel az ügyésznek az ügyben való eljárásakor a többi irat, illetve a mellékletek megismerésére is szükség van, vagyis amúgy is betekint az iratokba.

A hatályos jogszabályok értelmében a gazdálkodó szervezet törvénysértő határozata esetén az érdekelt a cégbíróság törvényességi felügyeleti eljárását kezdeményezheti, illetve pert is indíthat a rendes bíróság előtt. A törvényjavaslat e kettősség kiküszöbölése érdekében a Ctvr. 19. §-ának (3) bekezdését módosítva úgy rendelkezik, hogy a cégbíróság törvényességi felügyeleti eljárását csak akkor lehet kérni, ha az érdekelt az egyéb jogszabályokban biztosított perindítási jogával nem élt.

A cégbírósági eljárásban is indokolt intézményesíteni a felülvizsgálati kérelmet. Ennek megfelelően módosítja a törvényjavaslat a Ctvr. 25. §-ának (2) bekezdését. A felülvizsgálati kérelem elbírálása során a Legfelsőbb Bíróság a cégbejegyzésről rendelkező végzést csak a Gt. 27. §-ában felsorolt érvénytelenségi okok megvalósulása esetén helyezheti hatályon kívül. A cégbejegyzést elrendelő végzés hatályon kívül helyezésekor figyelemmel kell lenni arra, hogy a cégbejegyzéstől a hatályon kívül helyezésig eltelt időszakban a cég működési során üzleti kapcsolatokat létesíthetett, számos szerződést köthetett. Ezért a cég az általános szabályoktól eltérően csak a Legfelsőbb Bíróság által a hatályon kívül helyező végzésben meghatározott időponttól szűnik meg. Speciális rendelkezést tartalmaz a törvényjavaslat arra az esetre, ha a felülvizsgálati kérelem alapján jogutódlással létrejött cég bejegyzését elrendelő végzés hatályon kívül helyezésére kerül sor.

A 27. §-hoz

A felülvizsgálati kérelem illetékköteles beadvány. Az illetékekről szóló 1990. évi XCIII. törvény módosítása folyamatban van, ezért a törvényjavaslat - a felülvizsgálati eljárásban bevezetendő illeték mértékéről - átmeneti módosítást tartalmaz.

-----STARTING---POINT---VEGE---

A 28-29. §-hoz

A törvényjavaslat e részében hatálybaléptető és átmeneti rendelkezéseket tartalmaz. Az Alkotmánybíróság 9/1992. (I. 30.) AB határozatának megfelelően a törvényességi óvás jogintézményét felváltó felülvizsgálati kérelemről szóló rendelkezéseknek 1993. január 1. napján hatályba kell lépniük.

A törvényjavaslat az átmeneti időre szóló rendelkezéseket - a Legfelsőbb Bíróság leterheltségét figyelembevéve - részletekre is kiterjedően szabályozza.

A törvényjavaslat rendelkezéseit a szabályozott kivételekkel a folyamatban lévő ügyekben is alkalmazni kell. A törvény kihirdetése és hatálybalépése között kézbesített jogerős bírósági határozatokkal szemben a hatálybalépéstől számított hatvan napon belül lehet felülvizsgálati kérelmet benyújtani.

A törvény hatálybalépése előtt emelt törvényességi óvások elbírálására az óvási eljárásra vonatkozó szabályokat kell alkalmazni.

A hatásköri szabályok módosulása miatt a megyei bíróság a helyi bíróságnak küldi meg azokat az ügyeket, amelyek az új rendelkezések alapján tartoznak a helyi bíróság hatáskörébe. Erre a perindítás hatályának beálltáig van lehetőség.

A 30-31. §-hoz

A törvényjavaslat 30. §-a értelmező, 31. §-a pedig - a törvényjavaslat szerinti módosításokkal való összhang megteremtése érdekében - egyes jogszabályi rendelkezéseket hatályon kívül helyező rendelkezéseket tartalmaz.

A törvényjavaslat megszünteti a munkaügyi bíróságok társadalombiztosítási hatáskörét, ezért szükséges azt kimondani, hogy ahol jogszabály e pereket illetően munkaügyi bíróságot említ, ott a közigazgatási perek szabályai szerint eljáró általános hatáskörű bíróságot kell érteni.

A hatályos Pp. a korábbi gazdasági rendszernek megfelelő terminológiát használ, amikor vállalati jogtanácsosról tesz említést. A törvényjavaslat értelmezése szerint a vállalati jogtanácsos fogalma alatt ma a gazdálkodó szervezet jogtanácsosát kell érteni.

A törvényjavaslat megszünteti az igazságügyi szakértők kirendelési sorrendjét, ezért e téren egységes fogalommeghatározást vezet be.

A dolgozó kifejezés a közelmúltban hatályba lépett munkajogi vonatkozású jogszabályok miatt meghaladottá vált. A Munka Törvénykönyvéről szóló 1992. évi XXII. törvény a „munkavállaló", a köztisztviselők jogállásáról rendelkező 1992. évi XXIII. törvény a „köztisztviselő", a közalkalmazottak jogállásáról szóló 1992. évi XXXIII. törvény a „közalkalmazott” kifejezést vezeti be, ez indokolja a dolgozó fogalmának törvényjavaslat szerinti értelmezését.

A törvényjavaslat a Pp. 279. §-ának (3) bekezdésében - az ügyvédségről szóló 1991. évi XXIII. törvénynek az ügyvédi szervezetekre vonatkozó szabályaival összhangban - az „ügyvédi munkaközösség” szövegrész helyébe az „ügyvédi iroda” szövegrészt lépteti.

A munkaügyi bíróság társadalombiztosítási hatáskörének megszüntetése és a törvényessége óvás intézményének kiiktatása folytán a törvényjavaslat hatályon kívül helyezi a bíróságokról szóló 1972. évi IV. törvény egyes rendelkezéseit (törvényjavaslat 31. § b) pont).

A törvényjavaslat 31. §-a c) pontjában hatályon kívül helyezi a Pp. egyes rendelkezéseit, köztük a Pp. V. Részét, mivel mai gazdasági viszonyaink között - a felek egyenlőségének elvére is tekintettel - ilyen külön szabályozás nem tartható fenn.

A törvényjavaslat - a Pp. egyes szabályai hatályon kívül helyezéséhez kapcsolódva - hatályon kívül helyezi többek között a bírósági végrehajtásról szóló 1979. évi 18. törvényerejű rendelet, az ügyvédségről szóló 1983. évi 4. törvényerejű rendelet, a sajtóról szóló 1986. évi II. törvény, a gazdasági társaságokról szóló 1988. évi VI. törvény, a bírósági cégnyilvántartásról és a cégek törvényességi felügyeletéről szóló 1989. évi 23. törvényerejű rendelet néhány rendelkezését.