2010. évi LIII. törvény indokolása

az általános forgalmi adóról szóló 2007. évi CXXVII. törvény módosításáról

-----STARTING---POINT---ALTALANOS--- 

Az egyházak, a karitatív és egyéb civil szervezetek szociális, a társadalom legrászorultabbjainak megélhetését a mindennapokban segítő tevékenységének egyik alappillérét jelentik a jószándékú, jellegüktől függően valamilyen természetbeni segítséget nyújtani tudó vállalkozásoktól származó adományok. Az ilyen önzetlen felajánlásokat, a hiányos állami szociális támogatást pótló, segítő szándékot, a közösség felé irányuló szolgálatot az államnak is támogatnia kell.

Korábban a közcélú adomány nem tartozott az áfa törvény szerinti termékértékesítés körébe, így nem keletkeztetett áfa-fizetési kötelezettséget sem. Az új áfa törvény azonban megváltoztatta ezt a szabályozást és a közcélú adományokat is áfa-körbe sorolta. Ez a rendelkezés megtette hatását és jelentősen visszaeset az adományozások száma, anyagi értéke. Az adományokból részben saját magukat fenntartó, részben azok révén másoknak segítő egyházak, egyházi szervezetek, intézmények, karitatív és egyéb civil szervezetek anyagi forrásai megcsappantak a törvénymódosítás korlátozó hatása révén.

Az államnak alapvető érdeke, hogy támogassa azt, aki önzetlenül jót tesz, aki szolgálatot vállal a kiszolgáltatott, rászoruló emberek érdekében. E támogatás egyik természetes lehetősége, hogy az állam ne korlátozza az adományozást, ne adóztassa meg az adományokat.

A törvény célja, hogy a közcélú adományok utáni áfa-fizetési kötelezettséget megszüntesse.

-----STARTING---POINT---RESZLETES---

Az 1. §-hoz

A törvény kiveszi a termékértékesítés fogalmi köréből a közcélú adományt, így az nem tartozik az áfa törvény hatálya alá.

A 2. §-hoz

A törvény kiveszi a szolgáltatásnyújtás fogalmi köréből a közcélú adományként nyújtott szolgáltatást, így az nem tartozik az áfa törvény hatálya alá.

A 3. §-hoz

A törvény biztosítja, hogy a közcélú adományként nyújtott szolgáltatás ténye visszamenőlegesen ne korlátozza a korábban érvényesített adólevonási jogot.

A 4. §-hoz

A közcélú adomány fogalmát a törvény a korábbi áfa törvényt alapul véve az időközi jogszabály-változásokra figyelemmel határozza meg.

-----STARTING---POINT---VEGE---