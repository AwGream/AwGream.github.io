2009. évi CVIII. törvény indokolása

a közösségi vámjog végrehajtásáról szóló 2003. évi CXXVI. törvény, a Vám- és Pénzügyőrségről szóló 2004. évi XIX. törvény, valamint a kulturális örökség védelméről szóló 2001. évi LXIV. törvény módosításáról

-----STARTING---POINT---ALTALANOS--- 

A törvény kiemelt vámszakmai szabályozási célja a közösségi jogharmonizációs kötelezettség teljesítése, amely azonban meglehetősen szűk körű, tekintve, hogy a közösségi vámjogi szabályozás a tagállamokban közvetlen hatállyal alkalmazandó joganyag, így a nemzeti adaptáció csak a végrehajtást, értelmezést segítő nemzeti szabályok kialakításából, illetve a vámhoz kapcsolódó, a behozatali adók megállapításával összefüggő rendelkezések kialakításából áll. A jogharmonizációs kötelezettség két részterületet érintően áll fenn, egyrészt a 312/2009/EK bizottsági rendelet alapján a gazdasági szereplők nyilvántartására szolgáló új közösségi nyilvántartási szám (EORI-szám) nemzeti alkalmazásával kapcsolatos szabályok kialakítását illetően. Másrészt az 1192/2008/EK bizottsági rendelet alapján az egyszerűsített vámeljárások engedélyezését, illetve a több tagállamra kiterjedő egységes engedélyezést érintő közösségi rendelkezések nemzeti végrehajtását segítő rendelkezések beillesztését jelenti. A törvény emellett a jogalkalmazási tapasztalatok alapján szükségessé vált vámtörvényi korrekciók végrehajtását is szolgálja, különösen a vámszempontból megbízhatóság kritériumainak cizellálása, az adóbiztosíték mentességi rendelkezések pontosítása és az ügyfél javára megállapított visszafizetési kötelezettséggel kapcsolatos vámhatósági eljárás és kamatfizetés szabályainak rögzítése terén.

A törvénybe kerül beillesztésre a vámhatóság szervezetére és jogállására vonatkozó rendelkezéseket magába foglaló, a Vám- és Pénzügyőrségről szóló 2004. évi XIX. törvény (a továbbiakban: VPtv.) szűk körű módosítása, amelynek elsődleges célja a vámhatóság 2006-ban megvalósult jelentős nyomozati jogkörbővülésének „lenyomataként” a felügyeletet ellátó miniszter rendészeti tevékenységre vonatkozó felügyeleti jogkörének kimondása, illetve a vámhatóság, mint rendvédelmi szerv által alkalmazott kényszerítő eszközök rendszeresítésének kötelezettsége. A VPtv. módosítására vonatkozóan a törvény másodlagos célja a miniszteri jogalkotásra irányuló felhatalmazó rendelkezés pontosítása, illetve a rendszeresítéssel kapcsolatos rendeletalkotásra vonatkozó kiegészítése.

Ugyancsak a törvény tartalmazza a kulturális örökség védelméről szóló 2001. évi LXIV. törvény módosítására irányuló rendelkezéseket is, amelynek - rendkívüli jelleggel való - integrálását az egyablakos vámügyintézés kialakítására irányuló fejlesztési projekt által megkívánt jogalkotási feladatok elvégzése indokolja. A műtárgykiviteli engedélyezési rend átalakításának indoka az, hogy a jelenlegi magyar műtárgykiviteli engedélyezési rendszer már nem alkalmas a rendeltetésének betöltésére. Nem képes megakadályozni a védendő műtárgyak külföldre áramlását, nem tudja biztosítani, hogy a hivatalos szervek rálátással bírjanak a műtárgyforgalomra, és a jogellenes műtárgyforgalommal szemben a jogszerű forgalmat támogassa. Az ügyfelek számára ugyanis az életszerűtlenül bonyolult, hosszadalmas és költséges eljárással szemben semmiféle előny nem származik a jogkövetésből. A 2004-es EU, a 2007-es schengeni csatlakozás következtében a belső határokon mindenfajta rendszeres ellenőrzés megszűnt, ugyanakkor a műtárgyforgalom (kivitel, behozatal) jelentősen megélénkült és felgyorsult.

-----STARTING---POINT---RESZLETES---

Az 1. §-hoz

A törvény célja a vámhatóság általi adatátadás céljának pontosabb megjelenítése, valamint a Magyar Kereskedelmi Engedélyezési Hivatal, mint a tervezett rendelkezés szerinti va)-vg) alpontokban szereplő, külön jogszabályokban delegált, importhoz kapcsolódó ellenőrzési, illetve engedélyezési feladattal megbízott hatóság feladatai ellátásához a vámhatóság rendelkezésére álló - vámtitoknak minősülő - adatokhoz való hozzáférési jogát biztosítsa, illetve a hatóságok közötti összekapcsolt egyedi adatkezelés lehetőségére vonatkozik.

A 2. §-hoz

A közösségi vámjog legújabb intézményei (engedélyezett gazdálkodói tanúsítvány, egységes engedélyezés kiterjesztése) működése biztosítása céljából a közösségi vámjogi szabályokba beillesztésre került a gazdasági szereplők új közösségi nyilvántartási száma (EORI-szám), amely a közösség teljes területén közös referenciaként szolgál a vámhatóságokkal fenntartott kapcsolataik, illetve a vámhatóságok és más érintett hatóságok közötti ügyintézés során. Annak érdekében, hogy a gazdálkodókat újabb adminisztrációs kötelezettség ne terhelje, valamint hogy a meglévő tagállami nyilvántartási rendszerek jelentős módosításra ne szoruljanak, a magyar gazdálkodók esetén a korábbi VPID számok kerülnek EORI-számként alkalmazásra. Más tagállami gazdálkodóknak saját tagállamukban kell rendezni, hogy EORI-számként mit alkalmaznak, erre a kötelezettségre utal az EORI-szám alkalmazására utaló rendelkezések sérelme nélküli alkalmazás követelménye. A külföldi gazdálkodók vámcélokra a saját EORI számukat, a vámhatóság által végzett adóztatási ügyekben a VPID számot és az adószámot használják.

A (2) bekezdésben foglalt módosítás a gépjárművek gyári tankjában behozott üzemanyag vámmentes vámkezelésével összefüggésben, a vámmentesség feltételrendszerének ellenőrzéséhez szükséges adatok megadásának ügyféli kötelezettségét írja elő. Az adattartalmat törvény szabályozza, az adatlap mintáját a vámhatóság internetes honlapján teszi közzé.

A 3. §-hoz

A törvény az átmeneti megőrzésből a jogszabályi határidőn belül vámeljárás alá nem vont nem közösségi árukra vonatkozó vámhatósági intézkedések közé az értékesítésre vonatkozó további rendelkezések beillesztését szolgálja.

A 4. §-hoz

A közösségi vámjogi szabályozásban nem található rendelkezés arra nézve, hogy a nem egységes engedély keretében (azaz nem egyszerre több tagállamra kiterjedően) engedélyezett egyszerűsített vámeljárás engedélyezésére a vámhatóságnak mennyi idő áll rendelkezésre a kérelem befogadásától számítva. Tekintve, hogy a közösségi jog által nem szabályozott kérdésekben a nemzeti szabályozás rendelkezései alkalmazandók, amelyek közül a hatósági eljárásra vonatkozó általános rendelkezéseket a közigazgatási hatósági eljárás és szolgáltatás általános szabályairól szóló 2004. évi CXL. törvény (Ket.) adja meg, a közösségi vámjog végrehajtásáról szóló 2003. évi CXXVI. törvény (a továbbiakban: Vámtv.) 2. §-ának (5) bekezdése alapján a vámjogban kell eltérő rendelkezést alkotni ahhoz, hogy a Ket. általános szabályai ne kerüljenek alkalmazásra. A fenti okok miatt ezen eljárásra - a hasonló típusú engedélyezésekre közösségi szinten meghatározott eljárási határidőkkel analóg módon - kerül megállapításra a 90 napos (illetve engedélyezett gazdálkodók esetében a 60 napos) engedélyezési határidő.

Az 5. §-hoz

Azon rendelkezéseket tartalmazza, amelyek a közösségi vámjogban egységes engedélyezés néven szereplő vámjogi intézményhez kapcsolódóan a behozatalkor felmerülő adófizetési kötelezettségek teljesítéséhez szükségesek. A közösségi vámjog ugyanis nem szabályozza a magyarországi teljesítési helyre eső import áfa, jövedéki adó, energia adó, illetve környezetvédelmi termékdíj fizetési kötelezettség hazai adóigazgatási eljárási szabályait, viszont azzal, hogy a vámeljáráshoz kapcsolódó adózási esetekben a Vámtv. 3. §-a alapján ezen törvény rendelkezéseit kell alkalmazni, szükség van adóeljárási jellegű rendelkezések beillesztésére.

Az első ilyen rendelkezés a gazdálkodótól magyar adószám megkövetelése, kivéve a közvetett vámjogi képviselő által végzett tevékenység folytatását.

Az is fontos feltétel, hogy az engedélyező vámhatóság tagállama és a Magyar Köztársaság között hatályban legyen a visszatartott nemzeti beszedési költségek megosztásáról szóló megállapodás, így az engedélyező hatóság (ld. a székhely szerinti tagállam vámhatósága), illetve a behozatalban közreműködő hatóság (ld. beléptetés helye szerinti tagállam vámhatósága) közötti munkamegosztás okán a vámkezeléshez kapcsolódó nemzeti bevételhányad megosztásra kerülhessen.

Az egységes engedély gyakorlati alkalmazása során a vámhatóságok közti adatcserét a 30A. mellékletben előírt adattartalommal, az érintett tagállamok közötti elektronikus kapcsolattal célszerű megvalósítani.

A behozatalhoz kapcsolódó adófizetési kötelezettségek teljesítése érdekében - lévén, hogy a vámeljárás az engedélyező tagállamban valósul meg - rendelkezni kell az adózó általi adatszolgáltatási kötelezettségről azon esetekre, amikor az áru felhasználási helye szerint az adókötelezettség helye Magyarország lesz. A kivetéses rendszerű import áfa, jövedéki adó, energia adó és termékdíj adóztatás csak abban az esetben tartható fenn, ha a vámeljárás során hivatalból megszerzett adatokat „pótoljuk”, amelynek eszköze az adózói adatszolgáltatás. A kért adatok körét - amelyek az adófizetési kötelezettség pontos megállapításához kellenek - a (6) bekezdés tartalmazza.

A (7) bekezdés szerint a vámhatóság az adókiszabási határozatot a vámeljárással egyidőben nyújtott adózói adatszolgáltatás alapján hozza meg. A (8) bekezdés viszont lehetőséget ad arra, hogy az egyszerűsített vámeljárások részét képező - 30 napon belüli - kiegészítő árunyilatkozat benyújtásával együtt korrigálni lehessen az adófizetési kötelezettséget az egyszerűsített eljárás végső lezárásáig történt körülmények tükrében. Azaz, ha a gazdálkodó által az engedélyező vámhatósághoz megküldött kiegészítő árunyilatkozat - amelyet a közreműködő magyar vámhatóság a vámszervek közötti adatcsere alapján megismer - adattartalmában eltér a gazdálkodó által a korábbi adatszolgáltatással közölt adatoktól, akkor a különbségből adódó adózási következményt (visszafizetés, vagy pótlólagos fizetési kötelezettség) rendezni szükséges.

A (9) bekezdés azt rögzíti, hogy a vámeljáráshoz illeszkedő adóeljárás során alapvetően a pénzügyi képviselő alkalmazására van lehetőség, ha a gazdálkodó nem maga kíván ügyeiben eljárni. A közvetett vámjogi képviselő csak akkor járhat el képviselőként, ha a kapcsolódó vámeljárásban is eljár. A szabályozás analóg a jelenlegi importáfa fizetési kötelezettség felfüggesztésével történő behozatal szabályozásával.

A 6. §-hoz

Az állam javára felajánlott áruk vámhatósági értékesítésére vonatkozó rendelkezés, amely meghatározza az értékesítés végrehajtása, illetve az értékesítés meghiúsulása esetére alkalmazandó szabályokat.

A 7. §-hoz

Az engedélyezett gazdálkodók telephelyére érkező áruk átmeneti megőrzés alatti vámbiztosítása alóli mentességet megteremtő rendelkezés.

A 8. §-hoz

A vámeljárással összefüggően megállapításra kerülő nem közösségi adók biztosításának kötelezettségét a Vámtv. 3. §-a és 43. §-a mondja ki. Ezen biztosíték nyújtási kötelezettség alól ad teljes vagy részleges felmentést a Vámtv. 48. §-a az ott előírt feltételeket teljesítő gazdálkodók esetén, jelenleg az áfa és a környezetvédelmi termékdíj biztosítása tekintetében. Az (1) bekezdésben foglalt módosítás az említett adónemekhez hasonlóan az energiaadó biztosítására is kiterjeszti - a feltételek teljesítése esetén - az adóbiztosíték nyújtási kötelezettség alóli mentesség lehetőségét.

A (2) bekezdés szintén az egységes engedélyezéshez kapcsolódóan rögzíti, hogy a hazai vámhatóság számára a kérelem elutasítására okot adó körülménynek kell tekinteni, ha a gazdálkodó által folytatni kívánt tevékenységhez kapcsolódó belföldi adófizetési kötelezettségek (pl. import áfa, környezetvédelmi termékdíj stb.) fedezetére a gazdálkodó által a közösségi jog szerint nyújtott biztosíték nem nyújt közvetlen igényérvényesítési lehetőséget a magyar adóhatóság számára.

A 9. §-hoz

A törvény rögzíti a vámhatóság általi visszafizetési kötelezettség szabályait, olyan esetekben, amikor a vámhatóság által a határozat módosítása, visszavonása alapján az eredeti fizetési kötelezettség helyett alacsonyabb összeg kerül megállapításra, vagy a bíróság helyezi hatályon kívül a vitatott vámhatósági határozatot. A vámhatóságnak az eredeti határozat módosításáról, visszavonásáról szóló határozatában, illetve a bírósági ítélet végrehajtása érdekében hozott határozatában az összeg visszafizetéséről is rendelkeznie kell, így ez a határozat lesz a megfelelő bizonylat a gazdálkodók könyveléséhez. Ilyen esetben a vámhatóság számlavezető szerve 30 napon belül kamatmentesen fizeti vissza a visszafizetendő összeget, ezen határidőn túli fizetés esetén a kétszeres jegybanki alapkamat időarányos részének megfelelő kamatot fizet. A törvény visszahozza a csatlakozás előtti nemzeti vámjogi szabályozásból ismert azon rendelkezést, miszerint a vámhatóság jogszabályt sértő határozata miatti visszafizetésre a befizetés napjától a visszafizetés napjáig a kétszeres jegybanki alapkamat időarányos részének megfelelő kamatot fizet, amely rendelkezés egyébként az Art. 135. § (4) bekezdésével is analóg szabály.

A 10. §-hoz

A vámigazgatási bírság megállapításának jogcímeire vonatkozó hatályos rendelkezések stilisztikai pontosítása mellett az e) pontban foglalt új elem az egységes engedély alkalmazása során a Magyarországon felmerülő adófizetési kötelezettség teljesítéséhez szükséges adózói adatszolgáltatási kötelezettség megszegésére szankció bevezetése, hiszen a vámigazgatási eljáráshoz kapcsolódóan a Vámtv. 3. §-a alapján ezen törvény rendelkezéseit kell alkalmazni a nem közösségi adókra és díjakra is, ha azoknak kiszabását és/vagy beszedését a külön jogszabályok a vámhatóság hatáskörébe utalják.

A (2) bekezdésben foglalt rendelkezés célja annak tisztázása, hogy a vámszempontból való megbízhatóság feltételrendszerének vizsgálata során nem kell vámhiánynak tekinteni az olyan tartozást, amely a szabad forgalomba bocsátás vámeljárás során végzett vámkezeléshez kapcsolódva az import áfa alapjának megállapításában való tévedés során keletkezik. Az Áfa tv. 75. §-a (1) bekezdésének b) pontja és (2) bekezdése alapján ugyanis az import áfa alapjába kell beszámítani az importáláshoz kapcsolódó járulékos költségeket (pl. szállítási, csomagolási, biztosítási költségek), és ennek a rendelkezésnek a megfelelője a szolgáltatásnyújtás adó alóli mentességét kimondó rendelkezés az Áfa tv. 93. § (2) bekezdésében, arra az esetre, ha ezen tételeket az import áfa alap megállapításánál figyelembe vették. Az ezen rendelkezések alkalmazása során elkövetett olyan tévedés, ha az ügyfél mégis szolgáltatás nyújtás alapján fizet adót, adóbevétel kiesést nem jelent, de adójogi korrekciót igényel, amelynek a szankciója is szabályozott. Ezen téves adófizetési jogcím miatt ismételten sújtani az ügyfelet vámjogi szabályokban nem indokolt.

A (3) bekezdés szerinti rendelkezés annak rögzítését szolgálja, hogy az árunyilatkozat adási kötelezettség megszegését jelenti - így adminisztratív jogsértés miatti vámigazgatási bírság megállapítását vonja maga után - az is, ha az árunyilatkozat a behozatalhoz kapcsolódó adók megállapításához szükséges adatok tekintetében hiányos illetve hibás.  Ez alól egy kivétel van, amikor a termékimport esetén fizetendő általános forgalmi adó összege az árunyilatkozaton a (2) bekezdés szerinti okból hibás, és a hibát a gazdálkodó önellenőrzés keretében - az ezzel járó önellenőrzési pótlék szankció alkalmazásával - korrigálta.

Az (5) bekezdés az EUR.1 vagy EUR-MED szállítási bizonyítvánnyal vagy származási nyilatkozattal kapcsolatos visszaélések esetén kiszabható vámigazgatási bírság összegére vonatkozó rendelkezéseket pontosítja. A jelenleg hatályos szöveg alapján nem egyértelmű, hogy amennyiben vámhiány nem keletkezik, mennyi a bírság kiszabható maximális összege. Az érintett eljárások során ugyanakkor csak speciális esetekben keletkezhet vámhiány, ezért mindenképpen szükséges a szöveg ezirányú pontosítása. A törvény ezen túlmenően a visszaélések megfelelő súlyú szankcionálása érdekében a hosszútávú beszállítói nyilatkozat tekintetében állapít meg szigorúbb szabályokat.

A (7) bekezdésben a vámhiányt nem keletkeztető szabályszegés esetén törlésre kerül a vámigazgatási bírság alsó korlátja, így akár a 0 Ft összegű, de figyelmeztetésként szolgáló határozat meghozatalára is sor kerülhet.

A (10) bekezdésben rögzítésre került, hogy az árunyilatkozat adatainak érdemi módosítására az okot adó okmány kiállítását követő hónap 15. napjáig vámigazgatási bírság kiszabása nélkül kerülhet sor. Azt követő, de még a vámhatósági ellenőrzés előtti gazdálkodói korrekció, illetve más jellegű kötelezettségnek a vámhatósági ellenőrzést megelőző önkéntes teljesítése a csökkentett összegű vámigazgatási bírság kiszabását vonja maga után.

A rendelkezés további bekezdéseiben érdemi módosítás nincs, a § teljes újrakodifikálását a koherenciás zavarok megelőzése és a kodifikációs feladat megkönnyítése indokolta.

A 11. §-hoz

A törvény a Vámtv.-hez jogharmonizációs záradék beillesztését célozza. Mivel a közösségi vámjogi joganyagban a bázisjogforrást az eljárási szabályok tekintetében az EU Vámkódexe, illetve annak végrehajtási rendelete alkotja, az eredeti törvényhez utólag beillesztett jogharmonizációs záradék ezeket jelöli meg. Értelemszerűen a közösségi jogforrások egyes módosításai miatti jogharmonizációs jellegű későbbi jogszabályok mindenkor a módosító jogszabályokat is feltüntetik jogharmonizációs záradékaikban, ahogy ezt a 18. § is teszi.

A 12. §-hoz

A törvény a VPtv.-ben az adópolitikáért felelős miniszter felügyeleti jogkörét bővíti ki a vámhatóság által végzett rendészeti tevékenységre vonatkozóan, illetve a vámhatóság, mint rendvédelmi szerv által alkalmazott kényszerítő eszközök rendszeresítésének kötelezettségét mondja ki, a Rendőrségre vonatkozó kötelezettséggel analóg módon.

A 13-14. §-hoz

A törvény pontosítja az adópolitikáért felelős miniszter jogalkotására vonatkozó felhatalmazó rendelkezést, mivel a titkos információgyűjtésre vonatkozó szabályokat - természetüknél fogva - nem nyilvános rendeletben, hanem a végrehajtó szervezetnek szóló normatív titkos utasításban kell szabályozni. A felvezető szöveg eddig nem volt kellően cizellált arra nézve, hogy mely tárgyköröket kell rendeletben szabályozni, illetve mely téma az, amelyre csak a megállapítás kötelezettséget szükséges kimondani.

A pénzügyminiszter a vámhatóság, mint rendészeti szerv feletti felügyelete okán a kényszerítő eszközök rendszeresítési eljárása mellett rendeletben köteles megjeleníteni a Vám- és Pénzügyőrségnél alkalmazásra kerülő kényszerítő eszközök típusát és fajtáját, erre vonatkozik a felhatalmazó rendelkezés pontosítása.

A 15. §-hoz

A terminológiai pontosítást a Ket. módosítása által egységesített, szabatosabbá tett fogalomhasználat indokolta.

A kulturális javakra vonatkozó kiviteli engedélyezési eljárás tekintetében az egyes, törvényi szabályozást nem igénylő részletkérdésekben miniszteri rendeleti úton történő szabályozás szükséges.

A 16. §-hoz

A módosítás egyik célja a jogalkalmazást megkönnyítő, az ügyfelek számára is egyértelmű szabályozás megteremtése.

A fennálló magyar műtárgykiviteli engedélyezési rendszer már nem alkalmas rendeltetése betöltésére. Nem tudja ugyanis egyrészt megakadályozni a védendő műtárgyak külföldre áramlását, másodsorban azt biztosítani, hogy a hivatalos szervek rálátással bírjanak a műtárgyforgalomra és végezetül a jogellenes műtárgyforgalommal szemben a jogszerű forgalmat támogatni. Az ügyfelek számára a fennálló eljárás életszerűtlenül bonyolult, hosszadalmas és költséges. Az Európai Unióhoz, illetve a schengeni övezethez történő csatlakozás következtében a belső határokon történő mindenfajta rendszeres ellenőrzés megszűnt, ugyanakkor a műtárgyforgalom (kivitel és behozatal) jelentősen megélénkült és felgyorsult.

A szabályozás módosítása keretében világosan elhatárolódnak az eltérő kiviteli szabályok hatálya alá tartozó tárgycsoportok.

A kulturális örökség védelméről szóló 2001. évi LXIV. törvény 55. §-a a védett kulturális javakra vonatkozó rendelkezéseket tartalmazza. Ezen kulturális javak védettsége azt jelenti, hogy Magyarország kulturális öröksége szempontjából kiemelkedő jelentőségűek, ezért kivitelük engedélyezéséről hatósági eljárás keretében szükséges dönteni.

A jogalkalmazást segíti, hogy a törvény egy listába foglalja a kivitel feltételeit, illetve a kérelem elutasításának okait.

A 17. §-hoz

A nem védett, de legalább ötvenéves kulturális javak esetében a kivitel előtt szükséges a hatósági kontroll. A hatósági kontrollal a nem védett, de védendő értékek tömeges kiáramlása előzhető meg.

A műtárgykísérő igazolás a vámellenőrzést egyszerűsíti azáltal, hogy az igazolás alapján könnyen azonosítható a jogszerűen kivihető kulturális jószág, illetve a jogszerűen kivihető műtárgy belföldi adásvételét követő kivitel esetén is felhasználható az igazolás a vámellenőrzés során.

A műtárgykísérő igazolás időtartamának meghatározására vonatkozó szempontokat a végrehajtási rendelet tartalmazza.

A 18. §-hoz

A hatóság engedélye nélkül kivihető kulturális javak esetében a törvény a műtárgykísérő igazolás fakultatív választását biztosítja abból a célból, hogy a vámellenőrzés során különleges szakértelem nélkül is megállapítható legyen a műtárgy kivitelének jogszerűsége. Ez a lehetőség a kulturális jószág jogi helyzetét tisztázni kívánó ügyfél számára is megoldást nyújt.

A 19. §-hoz

A kiviteli engedélyeket tartalmazó hatósági nyilvántartást célszerű kiterjeszteni a műtárgykísérő igazolásokra is.

A 20. §-hoz

A kiviteli engedélyezéssel kapcsolatban a hatósági eljárás során felmerülő költségek fedezetére a miniszter igazgatási szolgáltatási díj megfizetését írja elő. A díj mértékét, megfizetésének részletes szabályait végrehajtási rendelet tartalmazza.

-----STARTING---POINT---VEGE---

A 21. §-hoz

A hatályba léptetés időzítése a gazdálkodók és a végrehajtó hatóság felkészüléséhez szükséges idő figyelembe vételével lett kialakítva. A VPtv.-ből való törlés a miniszteri rendeletalkotásra vonatkozó felhatalmazó rendelkezés felvezető szövegének pontosításával függ össze, és a titkos információgyűjtésre vonatkozó rendeletalkotást törli, hiszen ezen szabályokat a miniszter nem nyilvános rendeletben, hanem a Testületre vonatkozó titkos normatív utasításban állapítja meg.

A kulturális javak kivitelére vonatkozó szabályok új, egyszerűbb és átláthatóbb struktúrába helyezése a korábbinál rövidebb rendelkezéseket eredményez, így a módosítást követően az 54-57. §-ok tartalmazzák a korábbi 59-61. §-ok egyes rendelkezéseinek megfelelő normákat. Másrészről pedig egyes rendelkezésekről a törvény hatálybalépése óta bebizonyosodott, hogy szükségtelenek.

A 22. §-hoz

Lásd a 11. § indokolását.