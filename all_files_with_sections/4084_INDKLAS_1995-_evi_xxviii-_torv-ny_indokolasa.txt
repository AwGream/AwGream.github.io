1995. évi XXVIII. törvény indokolása

a nemzeti szabványosításról

-----STARTING---POINT---ALTALANOS--- 

A nemzetgazdaság átalakításának, a korszerű piacgazdaság kiépítésének lényegi eleme és előfeltétele a gazdasági fejlődést megalapozó jogszabályok és egyéb eszközök, így különösen a nemzeti szabványosítás, a tanúsítás és az akkreditálás új rendjének, szervezetének létrehozása és működési feltételeinek kidolgozása. E feladatok mielőbbi végrehajtását hazánk nemzetközi szerződésekben is vállalta.

A Magyar Köztársaság és az Európai Közösségek közötti társulás létesítéséről szóló Európai Megállapodás, közelebbről annak 73. cikke kimondja, hogy együttműködés útján csökkenteni kell a szabványosítás és a minőségtanúsítás (megfelelőségtanúsítás) területén Magyarország és az EK között meglévő különbségeket. Az együttműködés többek között arra irányul, hogy előmozdítsa a közösségi műszaki szabályok, az európai szabványok és megfelelőségtanúsítási eljárások használatát, ezeken a területeken a kölcsönös elismerésről szóló megállapodások megkötését és Magyarország részvételét az európai szervezetek munkájában.

Az európai szabványosítás meghatározó szerepe mellett Magyarország számára változatlanul fontos a nemzetközi szabványosításban való részvétel annál is inkább, mert a nemzetközi és az európai szabványügyi szervezetek összehangolják tevékenységüket, és így a nemzetközi szervezetekben Magyarország teljes jogú tagsága lehetőséget ad arra, hogy közvetett úton a magyar érdekek az európai szabványügyi szervezetekben is érvényesíthetők legyenek.

A Kormány már 1990-ben határozatot hozott a nemzeti szabvány- és minőségtanúsítási rendszer továbbfejlesztésének feladatairól. A határozat előirányozta többek között az európai szabványügyi szervezetekhez való csatlakozást, a szabványosítás nemzetközivel azonos, új szervezeti és irányítási rendszerének kialakítását és a nemzeti szabványosításról szóló jogszabály kidolgozását. A határozat rendelkezett az egyszintű nemzeti szabványkiadásról is.

Az új szervezeti és irányítási rendre való áttérést, a nonprofit szervezetek új típusainak a hazai jogrendszerünkben való megjelenése nyitotta meg. A Ptk. módosított 65. §-a teszi lehetővé a nyilvántartott tagsággal és önkormányzattal rendelkező köztestületek létrehozását, amelyek törvényben meghatározott közfeladatokat látnak el az ehhez szükséges jogosítványokkal, és ezeket önigazgatás útján érvényesítik. A különböző érdekszférák befolyásától mentes össztársadalmi igényeket kielégítő működés szempontjából ez a szervezeti forma a legmegfelelőbb mind a nemzeti szabványosítás, mind az akkreditálás új rendjének kialakításához. Az európai gyakorlat is azt mutatja, hogy az egyes országokban működő társintézmények jogállása is hasonló.

Az új rendszer figyelembe veszi a nemzetközi és az európai szabványügyi szervezetek dokumentumait, az EK szabványosítással összefüggő határozatait, ajánlásait, az egyes európai országok szabályozásbeli és működési tapasztalatait.

Az európai országokban a szabványosítással összefüggő szabályozás általában kétszintű. Az állam és a nemzeti szabványügyi szervezet kapcsolatát magas szintű jogszabály rendezi, a nemzeti szabványok kidolgozása és jóváhagyása pedig a nemzeti szabványügyi szervezet belső eljárási szabályai szerint történik.

A törvénytervezet felépítésében és tartalmában megfelel az európai mintáknak, azaz csak a legfontosabb elveket, feladatokat, szervezeti kérdéseket, a kormányzattal való kapcsolatot és együttműködést rögzíti, ugyanakkor lehetőséget ad az önkormányzati működés keretében az eljárási kérdések más eszközzel (pl. alapszabályban) történő rendezésére, meghatározva azokat az alapkövetelményeket, amelyeket a belső normák megalkotása során be kell tartani.

A hazai szabályozás szintjének megválasztásakor a Ptk. 65. §-át kellett figyelembe venni, amely szerint a köztestület létrehozását csak törvény rendelheti el és a köztestület által ellátandó közfeladatokat továbbá az ehhez szükséges jogosítványokat is csak törvény állapíthatja meg. A nemzeti szabványügyi szervezet a javaslat szerint közfeladatot ellátó köztestület. Ez teszi szükségessé az e területre vonatkozó szabályozás törvényi szintű megalkotását.

-----STARTING---POINT---RESZLETES---

Az 1. §-hoz

A javaslat a nemzetközi és az európai gyakorlathoz igazodva fogalmazza meg, a magyar nemzeti szabványosítás által elérendő célokat.

A piacgazdaságban illetve a nemzetközi gyakorlatban:

- a szabványosítás alapvetően önkéntes, közhasznú tevékenység;

- a közmegegyezésen alapuló önkéntes szabványok kidolgozásában, a közigazgatás és a gazdálkodói szféra egyaránt, érdekeltségének arányában résztvesz, azt anyagilag támogatja;

- a szabványosítással foglalkozó szervezetek nonprofit szervezetek.

A javaslat által felsorolt célkitűzések is mutatják a nemzeti szabványosításnak a jogi szabályozásban illetőleg a gazdaság fejlesztésében betöltött szerepét.

A 3. §-hoz

A vonatkozó nemzetközi és európai joganyag áttanulmányozása során megfigyelhető volt, hogy azok az országok amelyek gazdaságukkal illeszkedni kívánnak az európai normákhoz, nemzeti szabványosításuk eljárási-, működési szabályait jól körülhatárolt alapelvek szerint végzik.

A javaslat ennek megfelelően, alkalmazkodva az európai megoldásokhoz tartalmazza azokat a legfontosabb alapelveket, amelyek a nemzeti szabványosítás rendszerének felépítését és működését áthatják.

Ezen alapelvek betartása, minden közreműködő számára elengedhetetlenül szükséges.

A 4-5. §-hoz

A javaslat által adott fogalommeghatározás jellegében és funkciójában gyökeresen eltér, a tervutasításos gazdaságirányítási rendszer által meghonosított szabványdefiníciótól. A szabvány többé nem az állami irányítás eszköze, ahogy azt a jogalkotásról szóló törvény szabályozta, hanem arra felhatalmazott szervezet által jóváhagyott, közmegegyezéssel elfogadott, általános és ismételten alkalmazható normákat tartalmazó műszaki dokumentum.

A javaslat jogrendünkben meghonosítja a Nemzetközi Szabványügyi Szervezet /ISO/ által alkotott fogalommeghatározást, amelyet az európai szabványügyi szervezetek is átvettek.

A szabványosítással összefüggő további fogalmakat a közérthetőség kedvéért külön melléklet foglalja össze.

Igen fontos rendelkezés az, hogy nemzeti szabványt csak a nemzeti szabványügyi szervezet alkothat meg, fogadhat el és tehet a nyilvánosság számára hozzáférhetővé. Ezzel végérvényesen megszűnik hazánkban a többszintű nemzeti szabványkiadás. Az államigazgatási szervek, minisztériumok szabványkibocsátása Európában nem gyakorlat, és a nemzeti szabványosítás alapelveivel is ellentétes.

A nemzeti szabványosítás egységes rendszerének kialakítását a nemzetközi és az európai szabványok átvételének megfelelő kézbentartását szolgálja az a szabály, hogy a nemzetközi és az európai szabványokat szabványként közzétenni hazánkban, csak nemzeti szabványként lehet.

A nemzeti szabvány jele: MSZ (Magyar Szabvány)

A 6. §-hoz

A javaslat egyik legfontosabb és a korábbi rendtől teljesen eltérő rendelkezése az, hogy a nemzeti szabvány alkalmazása önkéntes. Ez teljes egészében megfelel az európai normáknak, és összhangban áll a nemzeti szabványosítás alapelveivel.

A nemzeti szabványosításnak a jogi szabályozáshoz kapcsolódó, azt kiszolgáló szerepét jelzi, hogy lehetőség van a nemzeti szabvány kötelezővé tételére. Az állami szabályozás szempontjából kiemelt területeken (biztonságtechnika, egészség, környezet, fogyasztói érdekek védelme) jogszabály a szabvány kötelező alkalmazását elrendelheti. Jogszabály alatt értelemszerűen miniszteri rendelet is értendő.

A javaslat csak a szabványosítás alapelveinek (önkéntesség, nyitottság, közmegegyezés egyéni vagy csoportérdekek kizárása stb.) maradéktalan érvényesülésével a nemzeti szabványügyi szervezet által kidolgozott szabvány, azaz a nemzeti szabvány kötelező alkalmazásának elrendelését teszi lehetővé, egyéb szabványokét nem.

A nemzeti szabványjelet a szabványnak való megfelelőség jelölésére bárki használhatja, amennyiben a nemzeti szabványügyi szervezet által kidolgozott jelhasználati szabályokat betartja.

A 7-12. §-hoz

A nemzeti szabványosítás szerve a Magyar Köztársaságban, az erre kizárólagos jogkörrel felhatalmazott köztestületként működő Magyar Szabványügyi Testület.

Az MSZT, ismérveiben megfelel az európai társintézmények jellemzőinek.

A nemzeti szabványosítás szintjén, általában az európai országokban egy szervezet rendelkezik kormányzati felhatalmazással a nemzeti szabványok kiadására, a nemzetközi és a regionális szabványügyi szervezetekben az ország képviseletére és az európai műszaki integrációval kapcsolatos kormányzati feladatoknak a szabványosítás oldaláról történő megalapozására. A nemzeti szabványügyi szervezet felépítése és működési rendje, illetve a szabványosítás törvényi szabályozása olyan, hogy a nemzeti szabványügyi testület megfelel a nemzetközi, illetve az európai szervezetekbeli tagságából adódó követelményeknek. Ennek megfelelően e szervezetnek a feladata, hogy nemzeti szabványként honosítsa a nemzetközi és az európai szervezetek által kidolgozott szabványokat, felelősséget vállalva azok szöveghűségéért és a korábbi, ezekkel ellentétes előírások visszavonásáért. A szervezet illetékességi területén, a nemzetközi és az európai szabványügyi szervezetek szakbizottságaiban biztosítja az ország szakmai érdekeinek a képviseletét, és a szabványok kidolgozásakor érvényesíti a nemzeti igényeket különös tekintettel azokra a szakterületekre, ahol az ország műszaki fejlesztési eredményei erre megfelelő alapot adnak.

A szervezet alapvető működési elve, hogy a szabványosítás szakmai kérdéseiről a nemzeti szabványügyi szervezet részét képező, szakmák szerint elkülönült, önkéntes alapon szerveződő, állandó műszaki bizottságok döntenek. A szabványtervezeteket a műszaki bizottságok által kijelölt, az adott területen legelismertebb szakértők dolgozzák ki és terjesztik elő műszaki bizottsági egyeztetésre és jóváhagyásra, az erre vonatkozó eljárási rend szerint. A műszaki bizottságoknak tükrözniük kell egyrészt az európai és a nemzetközi szabványügyi szervezetek műszaki bizottsági rendszerét, valamint önkéntességi alapon (a szabványügyi testületbeli tagságuk révén is) magukba kell foglalniuk a nemzetgazdaság érdekelt intézményeinek (gazdálkodó szervezetek, szakmai érdekképviseleti szervezetek, kutató és fejlesztő intézetek, oktatási intézmények, közszolgálati intézmények stb.) képviselőit.

Az MSZT-nek a javaslatban felsorolt feladatai is a nemzeti szabványügyi szervezettel szemben támasztható követelményekhez igazodnak. Ide tartozik a nemzeti szabványok kiadása, a nemzetközi és az európai szabványok honosítása, a nemzeti szabványállomány gondozása, a nemzeti és a nemzetközi képviselet, a módszertani kérdések kidolgozása, szaktanácsadás, szakvélemények készítése, kiadványok összeállítása.

Igen fontos feladatkör a nemzeti szabványjel használata, feltételeinek a kidolgozása és ehhez kapcsolódva a nemzeti szabványoknak való megfelelőség tanúsítása. Az MSZT feladata a vonatkozó európai szabványok alapján a tanúsítási tevékenység rendszerbe foglalása, továbbá a minőségbiztosítási rendszerek tanúsítására vonatkozó tanúsítási rendszer létrehozása.

Az MSZT a jogalkotó szerv felkérése alapján, gondoskodik a közérdekű, különösen az élet, az egészség, a testi épség, a vagyon és az emberi környezet védelmét, továbbá a fogyasztói érdekek védelmét szolgáló jogszabályokhoz kapcsolódó nemzeti szabványok kidolgozásáról, illetve kiadásáról, továbbá közreműködik a nemzetközi és az európai kötelezettségeken alapuló, a nemzeti szabványosítással összefüggő jogalkotói munkában. Ez a felhatalmazás az európai szabályozás egyenes következménye. A nemzeti szabványrendszerünkbe bevezetett, illetve bevezetendő európai szabványok ugyanis az EK-direktívákat honosító hazai jogszabályokkal már a Közösség szabályozási mechanizmusa szerint eleve kényszerkapcsolatban vannak. Ennek tükröződnie kell a nemzeti szabványosítással összefüggő szabályozásban is, azaz a felhatalmazott testületnek ki kell elégítenie a jogi szabályozással kapcsolatos nemzeti szabványosítási igényeket.

Az Európai Unióhoz való csatlakozásunkhoz szükséges szabványok honosítása kormányzati felelősség. Az erre vonatkozó megbízás kiadásához a Kormány illetékes szervének az anyagi fedezetet biztosítania kell.

Az MSZT feladatköréhez kapcsolódva ellátja, a nemzeti szabványosítással összefüggő oktatási feladatokat.

Az MSZT hasonlóan az európai országok nemzeti szabványügyi szerveihez, információs központjában rendszerbe foglaltan gyűjti a hazai, nemzeti szabványokat, a nemzetközi és az európai továbbá az egyéb külföldi szabványokat, tervezeteket és szabványosítással kapcsolatos dokumentumokat. Ezekről az információkat az érdeklődők rendelkezésére bocsátja.

Az MSZT a nemzetközi gyakorlatnak megfelelő módon vezeti a javaslatban felsorolt nyilvántartásokat.

A 13-14. §-hoz

A törvény keretjellegéből adódóan, a nemzeti szabványosítás szervezeti rendje és működése szempontjából fontos előírásokat, az alapszabály és egyéb belső eljárási szabályok tartalmazzák.

Mivel az MSZT, mint köztestület, közfeladatokat lát el, a törvény garanciális okból deklarálja azokat a legfontosabb kérdéseket, amelyre a belső szabályozásnak ki kell térnie. Ezek adódnak egyrészről az MSZT feladataiból, másrészt a nemzeti szabványosítás alapelveiből. Itt külön ismét ki kell emelni az önkéntességet, a nyilvánosságot és az érdekelt körök kiegyensúlyozott részvételét a nemzeti szabványok megalkotására és jóváhagyására vonatkozó eljárásban. Az alapszabály és az eljárási rend megalkotása során is támaszkodni lehet az európai társszervezetek gyakorlatára.

A 15. §-hoz

Az MSZT tagja lehet bármely jogi személy, továbbá jogi személyiséggel nem rendelkező gazdálkodó szervezet, amely az alapszabályt magára nézve kötelezőnek elfogadja és a nemzeti szabványosítás célkitűzéseit, intézkedéseit támogatni kívánja.

A meghatározásból kitűnik, hogy a javaslat nem kíván lehetőséget adni arra, hogy természetes személyek is az MSZT tagjaivá váljanak. A nemzeti szabványosítás általában, a gazdasági szabályozásban és a gazdálkodásban érintett szervezetek tevékenységével függ össze, akik azt anyagilag is támogatják. Természetes személyek részvétele általában nem indokolt, és pl. a Német Szabványügyi Intézetnél - a DIN-nél - sem teszik ezt lehetővé.

A tagság különböző formáit és feltételeit részleteiben az alapszabály rendezi.

A 16-25. §-hoz

A javaslat felsorolja az MSZT, mint önkormányzattal rendelkező köztestület szervezeteit, leírja a legfontosabb hatásköri jogosítványokat valamint működésük lényegi szabályait, továbbá a különböző szervek egymáshoz való kapcsolatát.

Az MSZT legfőbb vezető testülete a közgyűlés, amely dönt az alapszabály jóváhagyásáról, valamint megválasztja az MSZT vezető tisztségviselőit.

A Szabványügyi Tanács gondoskodik az MSZT folyamatos működésének irányításáról, jóváhagyja és ellenőrzi az éves költségvetést, továbbá a nemzeti szabványosítás távlati és éves programjait. A Szabványügyi Tanács tagjait kétharmad részben a közgyűlés választja, egyharmad részben a szabványosításban érdekelt központi közigazgatási szervek delegálják. A Szabványügyi Tanács összetételének a meghatározása kifejezi azt az igényt, hogy az állam a nemzeti szabványosítás irányításában kellő súllyal és befolyással rendelkezzen.

A nemzeti szabványosító műszaki bizottságok, az MSZT önkéntes alapon szerveződő szakmai alapegységei, amelyek egy-egy szakterület nemzeti szabványosítási feladatait operatívan és felelőséggel látják el. A bizottságok a nemzetközi és az európai szabványügyi szervezetek szakbizottságainak hazai tükörbizottságaiként jönnek létre, és működésük folytán lehetővé teszik a hazai nemzeti szabványosítás integrálódását a nemzetközi és az európai rendszerbe.

A pénzügyi ellenőrző bizottság az MSZT gazdálkodásának ellenőrzésére hivatott.

Az ügyintéző szervezet az MSZT működéséhez szükséges adminisztratív tevékenységet látja el.

A 26-27. §-hoz

A javaslat meghatározza, hogy az MSZT felett a törvényességi felügyeletet, a Kormány által rendeletben kijelölt miniszter gyakorolja. Ez megfelel a köztestületi forma, és az MSZT által ellátott közfeladatok jellegének. A javaslat tételesen állapítja meg, hogy a törvényességi felügyeletet ellátó miniszter milyen jogosítványokkal rendelkezik.

A 28-31. §-hoz

A javaslat felvázolja az MSZT kapcsolatrendszerét, kitérve arra, hogy a közfeladatok ellátása során milyen szervezetekkel kell szorosan együttműködnie.

Azon túlmenően, hogy az MSZT munkájáról beszámol a Kormánynak, szoros kapcsolatban van a jogszabályalkotásra hivatott kormányzati szervekkel, ez következik a nemzeti szabványosításnak a jogi szabályozást segítő kiegészítő szerepéből.

A nemzeti szabványosítás gazdaságformáló szerepéből adódik az együttműködési kötelezettség, a gazdasági és szakmai érdekképviseleti szervezetekkel.

A 32-33. §-hoz

A javaslat rendelkezik az MSZT működéséhez szükséges anyagi eszközökről.

Az MSZT tulajdonába kerül a Magyar Szabványügyi Hivatal, mint központi közigazgatási szerv által kezelt állami vagyon. Ez azért is indokolt, mert a tevékenységet a tervutasításos gazdasági irányítási rendszert megelőző időszakban ellátó egyesület, a "Magyar Szabványügyi Intézet Egyesület" 1948-ban történő államosításakor, annak vagyonát állami tulajdonba vették.

Az MSZT-nek hosszabb távon olyan feltételekkel kell gazdálkodnia és olyan bevételekkel kell számolnia, ahogy az az európai társintézményeknél tapasztalható. Ennek megfelelően mintegy 30-50 % az állami támogatás részaránya, hozzávetőleg 50 % a nemzeti szabványok és a szolgáltatások értékesítéséből elért bevétel, amit nem meghatározó mértékben tagdíj és egyéb bevételek egészítenek ki.

Hazánkban az átmeneti időszakban az államnak, a költségvetésen keresztül fokozott mértékben kell a nemzeti szabványosítást támogatnia, mivel a gazdálkodók teherviselő képessége korlátozott, és a nemzeti szabványosításban való érdekeltségük is csak fokozatosan válik anyagiakban is kifejezhetően meghatározóvá.

A költségvetésből kell fedezni az európai jogharmonizációhoz kapcsolódó szabványok kidolgozásának és a nemzetközi és az európai szabványügyi szervezetekben való képviselet ellátásának a költségeit.

A 34-37. §-hoz

A javaslat nagy súlyt fektet az MSZT megalakulásának előkészítésével összefüggő feladatok körültekintő meghatározásához. Jelen esetben a magyar jogrendben olyan előzmény nélküli lépésről van szó, amikor egy központi közigazgatási szerv feladatkörét, annak megszűnésével egyidejűleg egy nem állami szervezet, egy köztestület veszi át.

A javaslat gondoskodik arról, hogy az új szervezet létrehozása demokratikus keretek között, az érdekeltekből létrehozott előkészítő bizottság irányításával történjen, megfelelő ütemtervet vázol fel az MSZT különböző szervezetei megalakítására.

A javaslat kitér, a jogutód nélkül megszűnő MSZH által foglalkoztatott köztisztviselők munkajogi helyzetének rendezésére is.

-----STARTING---POINT---VEGE---

A 38. §-hoz

A jogalkotásról szóló 1987. évi XI. törvény folyamatban lévő felülvizsgálata előtt szükséges e törvény 50. §-ának, - amely a szabványra vonatkozó rendelkezéseket tartalmazza - hatályon kívül helyezése. A szabvány mint közmegegyezéssel elfogadott, önkéntesen alkalmazandó, műszaki tartalmú dokumentum, nem tekinthető az állami irányítás jogi eszközének. A hivatkozott törvényszakasz hatályon kívül helyezése azért sem jelent gondot, mert e törvényjavaslat a nemzeti szabvány jellegére és alkalmazására vonatkozóan pontos meghatározást tartalmaz.

A törvény hatálybalépésével egyidejűleg, értelemszerűen hatályát veszti a nemzeti szabványosítás átmeneti rendjéről és az MSZH ideiglenes feladat- és hatásköréről szóló 42/1994. (III. 25.) Korm. rendelet.