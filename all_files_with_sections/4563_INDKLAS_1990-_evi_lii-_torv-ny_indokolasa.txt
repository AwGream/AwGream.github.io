1990. évi LII. törvény indokolása

az 1989. évi állami költségvetés végrehajtásáról

I. Az 1989. évi pénzügyi helyzet fő jellemzői

1. A makro folyamatok főbb jellemzői

A gazdaságpolitika 1989. évi elgondolásai a fő hangsúlyt a gazdasági szerkezet megváltoztatására, a külgazdasági egyensúly rövid távú javítására, a belső pénzügyi egyensúly biztosítására, a költségvetés pozíciójának stabilizálására helyezte.

A gazdasági-pénzügyi folyamatok változatlan továbbéléséből adódó problémák már viszonylag korán - az év első hónapjaiban - felszínre kerültek, melyek végül is ismételten soron kívüli intézkedési csomagterv bevezetését tették szükségessé. Ezzel a költségvetést ugyan sikerült valamelyest kedvezőbb pályára állítani, de mivel az intézkedések nem az alapprobléma megoldására - a költségvetés bevételi és kiadási oldalának rendszerszerűen biztosított egyensúlyba hozatalára - irányultak, az év hátralévő részében a folyamatok érdemben nem változtak meg.

Az államháztartás, az állami költségvetés helyzetének alakulásában meghatározó szerepet játszanak a népgazdaságban keletkező jövedelmek, azok felhasználása és belső arányainak megváltozása.

A még csak előzetes 1989. évi adatok alapján a belső jövedelemfolyamatokban

- a népgazdasági összes jövedelem abszolút nagyságát meghatározó reálnövekedés, illetve a külső és belső áralakulás;

- valamint a jövedelemtulajdonosok helyzetét végső soron meghatározó osztozkodási arányoknak, illetve a végső felhasználás finanszírozási módjának alakulása bír különös jelentőséggel.

A gazdasági reálnövekedés és a GDP összetevőinek alakulása a korábbi évekhez képest kisebb eltérést mutat az előirányzatokhoz képest.

A termelés csökkenése (99,8%), a lakossági fogyasztás változása (100,4%), a beruházások növekedése (100,5%) nem esik túlságosan messze a tervezettől, míg a közösségi fogyasztás csökkenése (95,9%) elmarad az előirányzattól (92,4%), ami önmagában is költségvetési többletfeladatokat eredményezett. Ugyanakkor számottevő - kedvezőtlen irányú - eltérés mutatkozik az áralakulás tekintetében. A belső árszínvonal (mind a termelői, mind a fogyasztói árak) jelentős mértékben meghaladta a tervezettet. Tovább folytatódott az a már több éve tartó tendencia, hogy a jövedelem bővülése kizárólag árokokra vezethető vissza, a jövedelemnövekmények feletti osztozkodás az inflációs eredetű többletforrások elosztását foglalja magába, ami azt is jelenti, hogy a jövedelemtulajdonosok összességében a kiadások reálértéke nem, vagy csak egymás rovására őrizhető meg. Ebben a folyamatban a korábbi tapasztalatok alapján a költségvetés rendre vesztesként került ki.

A jövedelemképződés és -felhasználás elmúlt évi alakulásában a következőket kell kiemelni.

- A folyó áron mért népgazdasági jövedelem (GDP) 21%-kal, a tervezettnél (13,9%) lényegesen nagyobb mértékben bővült, abszolút értékben több mint 10 milliárd forinttal haladja meg a tervezettet és közel 300 milliárd forinttal az előző évit, amiből 68 milliárd forintot tesz ki a nem anyagi ágak jövedelemtöbblete, ami összefügg a társadalombiztosítási járulék egységesítésével és emelkedésével is. Különösen alacsony volt a jövedelembővülés a bányászatban (93,8%), a villamosenergia-iparban (100,7%), a gépiparban (115,8%), a könnyűiparban (114,5%).

- Az összjövedelmen belül a bruttó munkajövedelmek a vállalati és szövetkezeti körben 15,2%-kal, az eredmény 25%-kal (pénzintézetek nélkül 20%-kal) emelkedett az előző évhez képest. Folytatódott az a szintén több éves tendencia, hogy a lakosság munkából származó jövedelmének GDP-n belüli részaránya tovább csökkent. Ez azt is jelenti, hogy a lakosság összes jövedelmén belül a munkabérek és a társadalmi jövedelmek (nyugdíjak) közötti olló - ti. ez utóbbiak gyorsabb növekedése - tovább nyílt, miközben a költségvetés terhei részben az automatizmusokból, részben az áremelkedésekből adódóan tovább emelkedtek. Kedvező ugyanakkor, hogy a nyereség támogatástartalma lényegesen mérséklődött, az eredmény folyó támogatástartalma az 1988. évi 67%-ról 1989-ben 48%-ra csökkent, ami viszont a korábbi tendenciákkal éppen ellentétes.

- Az államháztartás egészében a vállalatoktól és a szövetkezetektől (pénzintézetek nélkül) központosított jövedelem GDP-ben mért aránya 1,6 százalékponttal, a terv szándékainak megfelelően növekedett.

- Lényegesen kedvezőbb lett a pénzintézetek helyzete, mivel 1988. évi nyereségük (43,6 milliárd forint) 46%-kal, 63,7 milliárd forintra növekedett, miközben a vállalatok által fizetett kamatok összege 23,2 milliárd forinttal emelkedett ugyancsak az előző évhez képest.

- Ily módon a vállalatok és szövetkezetek közvetlen jövedelméből (lényegében az amortizáció és az eredmény együttes összegéből) történő elvonások a következőképpen alakultak:

 

 

 

 

 

 

 

 

 1988.

 1989.

 1988.

 1989.

 

 

 Mrd Ft

 Megoszlás %

 1.

 Közvetlen jövedelem

 376,5

 

 417,8

 

 100,0

 

 100,0

 

 2.

 Nyereségadó

 112,6

 

 127,0

 

 29,9

 

 30,4

 

 3.

 Bankköltség

 73,3

 

 96,5

 

 19,5

 

 23,1

 

 4.

 = 1-(2+3)

 190,6

 

 194,3

 

 50,6

 

 46,5

 

 

 

 

 

 

 

 

 

 

 

A magasabb népgazdasági jövedelemképződés természetesen nominálisan mindegyik jövedelemtulajdonost kedvezően érintette, de a vállalkozói kör relatív rosszabbodását nem a „túlzott” nyereségadó, hanem a viszonylag magas és gyorsan növekvő kamatszínvonal okozta.

A pénzügyi rendszerben sokoldalú megközelítést és megoldandó problémát jelent a vállalati költségek között rohamosan emelkedő kamatkiadások kezelése. A kamatszínvonal a 80-as évek elején elkezdődött erőteljesebb emelkedése - ha nem is nyíltan kimondva - de akkor jövedelemelvonási funkciókat is betöltött. Ma már a kamatok szerepe természetesen alapjaiban más, de nem jelenthet megoldást az, hogy a pénzintézeti szféra „fölözi le” a vállalati jövedelmeket, miközben a költségvetés bevételeihez mérten a kiadásokat nem tudja a kívánatos ütemben leépíteni.

- A végső felhasználás elemei közül kiemelt figyelmet érdemel a minden eddigit felülmúló közel 110 milliárd forintos készletfelhalmozás, ami mögött a rendkívül magas termelőiár-növekedés, nem tényleges reáleszköz-felhalmozás húzódik meg. Itt az alapproblémát a készletnövekmény laza finanszírozhatósága okozza. Ennek létrejöttében szerepet játszik a magas nyereségdinamika, a valószínűleg még mindig laza forgóeszköz-hitelezés és a sorbanállás, fizetésképtelenség ugrásszerű növekedése.

- A lakossági többletjövedelmet lényegében felszívta a magasabb fogyasztói ár, így a lakossági fogyasztás volumene kb. 0,5 százalékponttal haladja meg a tervezettet, a megtakarítási hajlandóság lényegesen nem javult.

- A tervezettet meghaladó árnövekedés a költségvetés kiadási oldalának legtöbb tételét (természetbeni juttatások, pénzbeli társadalmi jövedelmek, közösségi fogyasztás stb.) kedvezőtlenül érintette, az állami feladatvállalás az infláció gyorsulásával növekedett. (A konkrét kifejtést lásd a megfelelő jogcímnél.)

A folyó áron mért jövedelemképződés és -felhasználás jelzett alakulása természetesen meghatározta nemzetközi fizetési helyzetünket is.

A külső egyensúly eltérő előjellel, de mindkét relációban a szándékoltnál kedvezőtlenebb, a konvertibilis fizetési mérleg hiánya nagyobb, a rubelviszonylatú kisebb a számítottnál.

Az áruforgalomban dollárelszámolásokban közel 40 milliárd forint kiviteli többlet képződött, súlya a megtermelt jövedelemben 2,3%, a tervezettnél (1,6%) kedvezőbb. Az aktívum az export és import folyó áron mért azonos és erőteljes (24%-os) dinamikája mellett jött létre, a cserearányok 2,3 százalékponttal javultak. Volumenében az áruexport 4,9%-kal, az áruimport 7%-kal haladta meg az előző évit.

A rubelelszámolású aktívum 18,3 milliárd forint, lényegesen nagyobb, mint a tervezett. Ennek oka, hogy a cserearányok erőteljes (4,4 százalékpont) javulását az export csökkenése nem tudta ellensúlyozni, illetve nem volt lehetőség az import-előirányzatok tartására. A forgalom az importban a tervezettnél (97,7%) nagyobb mértékben (94%) esett vissza, miközben a kivitel volumene gyakorlatilag az elgondolások szerint alakult. A külkereskedelmi forgalom jelzett alakulása nyilvánvalóan közvetlen és közvetett hatásokat gyakorolt a költségvetés bevételeire és kiadásaira is, melyeket részletesen a megfelelő jogcímnél kifejtettek tartalmaznak.

Összességében azt lehet mondani, hogy miközben az államháztartás részesedése a létrehozott jövedelemből megközelítően a terv elgondolásai szerint alakult, addig a végső felhasználási oldalon - részint a magasabb infláció, részint pedig az állami feladatvállalás nagy blokkjainak változatlansága miatt - jelentős mértékű többletfeladatok adódtak, ami a költségvetési pozíció instabilitását továbbra is fenntartotta. A gazdasági folyamatok mélyén rejlő tendenciák 1989-ben is a hiány növekedésének állandó újratermelését eredményezték.

2. Az 1989. évi állami költségvetés alakulásának összefoglaló értékelése

Az 1989. évi állami költségvetés magán viseli azokat a jellegzetességeket, amelyek az elmúlt években és napjainkban is jellemzőek a költségvetési gazdálkodásra. Alapvető probléma, hogy a 80-as évek közepétől (az 1982-85-ös évek átmeneti egyensúlyi állapota után) hol kevésbé, hol igen jelentős mértékben szétnyílt az olló a költségvetés jövedelmei és kötelezettségei között.

Az összességében lassan növekvő, sőt nem egy évben csökkenő jövedelmek mellett tendenciájában egy gyorsuló decentralizálódás következett be főként amiatt, hogy az adórendszerek korszerűsítése kapcsán számos korábban alkalmazott elvonást megszüntettünk.

Minderre olyan körülmények között került sor, amikor az állami feladatvállalást sem terjedelmében, sem mértékében nem csökkentettük, sőt az adókorszerűsítési lépések igen nagyarányú kiadásnövekedéseket is okoztak (pl. intézményi körben a bérbruttósítás, a társadalombiztosítási járulék egységesítése stb.).

Ez az ellentmondásos helyzet az 1989. évi költségvetési tervező munka során újólag felszínre került, kirajzolódtak azok a konkrét feszültségpontok, amelyek a költségvetés helyzetét alapvetően meghatározták.

Így mindenekelőtt

- a jövedelemátcsoportosítás nagy terjedelme és „kikezdhetetlensége”;

- a megtakarítást ösztönző reálkamat-politika érvényesüléséből adódó nyomasztó lakásfinanszírozási terhek;

- az államadóssági terhek rohamos növekedése.

Az ellentmondásoktól és feszültségektől terhes helyzetet már az is jól jellemezte, hogy az 1989. évi költségvetés minden korábbi gyakorlattól eltérően több változatban készült és került a Parlament elé.

A változatok között meglehetősen nagy különbségek voltak a tekintetben, hogy a létrejött egyensúlytalanság terhét milyen körre és mértékben terítse.

A végül elfogadott változat egy sor olyan kompromisszumra épült, amelyek következtében törvényszerűen jött a csomagterv. Ennek oka legfőképpen az, hogy a toldozgatás és foltozgatás nem tudta azt a feszültséget áthidalni, amely a bevételek és kiadások között a funkcionáló rendszerek működéséből adódóan fennállt.

Ha a tartós elkötelezettségeket nem változtatjuk meg, a támogatások, kiadások lefaragása mindig visszaüt, mert a csökkentés mindig visszarendeződést eredményez.

Az 1989. évi állami költségvetés végrehajtásának három sarkalatos pontja volt.

Már az év elején világossá vált, hogy a folyamatok továbbélése mellett az állami költségvetés hiánya 50-60 milliárd forintot is elérhetett volna. Ennek feloldására készült a csomagterv, amelynek fő jellegzetessége az volt, hogy az államháztartás egyes részei között kialakult jövedelemelosztási arányokat korrigálta részben véglegesen, jórészt azonban csak a hiány áttelepítésének eszközével, módosítva a finanszírozási elképzeléseket is.

A költségvetés jövedelmeinek első félévi lelassulása következtében a Lakás Alapban hiány keletkezett. A finanszírozási hiány fedezetére az Alap kötvényt bocsátott ki. A kamatozó kötvény egy részét - a csomagtervtörvénynek megfelelően - a Társadalombiztosítási Alap vásárolta meg, a számítottnál jóval nagyobb szufficitjéből. A többit a kereskedelmi bankok vették meg kockázati tartalék alapjuk terhére.

A csomagterv módosította a személyi jövedelemadónak a tanácsok és a központi költségvetés közötti megosztását.

A csomagterv keretében módosított 1989. évi állami költségvetés egyes bevételi és kiadási előirányzatai végül is a számítottnál kedvezőbben teljesültek, a hiány mégis jóval nagyobb lett a számítottnál, mert

- döntés született az elhalasztott adósságszolgálati terhek rendezésére, az időbeni csúsztatások megszüntetésére (mintegy 22 milliárd forint);

- a lakáshitelek 45%-os törlesztési kedvezményének meghirdetett erőteljes csökkentése, valamint az egyéb terhek beígért növekedése a számítottnál jóval nagyobb mértékű ún. rendkívüli törlesztésre ösztönözte a lakosságot. Az ehhez igénybe vett kedvezmények 1989. évi költségvetési többletterhe meghaladta a 12 milliárd forintot.

Mindezek együttes hatásaként az 1989. évi állami költségvetés hiánya 54 milliárd forint lett.

Az Országgyűlés az 1989. évi XVIII. törvény 1. §-ában az állami költségvetés hiányát az 1989. évre 21,1 milliárd forintban hagyta jóvá. A hiány finanszírozási forrásaiként

- 5,9 milliárd forint MNB hitelfelvét (ezt szükség esetén rövid lejáratú hitelként még 1989-ben fel lehet venni),

- 5 milliárd forint államkötvény-kibocsátás,

- 10,2 milliárd forint kincstárjegy-állománynövekedés (1989 végén az állomány legfeljebb 20 milliárd forintot érhet el) került meghatározása.

1989 végén a tervezett hiány forrásai között biztosított 5,9 milliárd forint rövid lejáratú MNB hitel fölvételre került. Ezen túlmenően az év végén jelentkezett kiadások fedezésére - az Állami Számvevőszék ellenjegyzése mellett - 28,3 milliárd forint további rövid lejáratú MNB hitelt is fölvett a költségvetés. (Utóbbi összeg a tervezett 21,1 milliárd forint, illetőleg az 1990. évi állami költségvetés országgyűlési jóváhagyásakor 1989-re várhatóként jelzett 49,4 milliárd forint hiány különbözete volt.)

Az e várhatóként jelzettnél is nagyobb tényleges hiány miatt további 4,7 milliárd forint rövid lejáratú hitel fölvétele vált szükségessé. A teljes (28,3+4,7) 33 milliárd forint rövid lejáratú hitelfölvétet az 1989. évi költségvetés hiányának átmeneti jelleggel való finanszírozására az Országgyűlés 1/1990. (II. 14.) OGY határozatával hagyta jóvá.

Az állami költségvetés 1990. év elejei induló likviditási helyzete - a tervezettnél sokkal nagyobb hiány e hitelekkel történő csak részleges finanszírozása következtében - igen feszített volt. A költségvetés forgóalapjának összege 7,9 milliárd forintra csökkent. Ebből azonban a budapesti telephelyű központi költségvetési szervek betétei - amelyek fölött a költségvetésnek nincs rendelkezési joga - 13,6 milliárd forintot képviseltek, azaz a költségvetés valódi forgóalapja negatív értékű (-5,7 milliárd forint) volt.

Ahhoz, hogy az 1990. évi költségvetési feladatok pénzellátása kellően biztonságos legyen, az 1989. évi költségvetési hiányt végleges jelleggel tartós forrásokkal szükséges finanszírozni. Erre a törvényjavaslat 19. § (2) bekezdése a következőket tartalmazza:

- az országgyűlési határozat alapján fölvett 33 milliárd forint rövid lejáratú MNB hitelt hosszú lejáratúvá kell átalakítani;

- pótolni kell azokat az értékpapír-kibocsátásból tervezett forrásokat, amelyek igénybevételét az 1989. évi XVIII. törvény lehetővé tette, de nem kerülhetett rá sor.

Kereslet hiányában ugyanis nem sikerült eladni az 5 milliárd forint összegű államkötvényt. A kincstárjegyek állománya az 1989. évi költségvetési törvényben lehetővé tett 10,251 millió forint (1989 végére 20 milliárd forintra való) növekedés helyett 1122 millió forinttal - az 1988. év végi 9749 millió forintról 8627 millió forintra - csökkent 1989 végére. Az értékpapírból tervezett finanszírozási forrásoknál tehát együtt véve 15,251 millió forint esett ki, amit a költségvetési forgóalap viselt. E kiesés pótlására az indítványozható, hogy az 1989. évi hiányfinanszírozási „rést” teljes egészében jegybanki hitelnyújtás hidalja át;

- az 1989-ben fölvett, a jóváhagyott 21,1 milliárd forint hiány finanszírozási forrásai között szerepelt 5,9 milliárd forint rövid lejáratú hitelt a hitelszerződés előírásai szerint június hóban a költségvetés visszafizette. Ezért a hiány előzőekben javasolt forrásokkal nem rendezett részének (54,008-33,000-15,251 = 5757 millió forint) finanszírozására a törvényjavaslat szintén MNB hosszú lejáratú hitelfölvételt indítványoz.

II. Az állami költségvetés előirányzatainak teljesítése

1. A gazdálkodó szervezetek tevékenységének általános értékelése és költségvetési kapcsolatainak alakulása

A gazdálkodói kört illetően az 1989. év egyik legszembetűnőbb változása a szervezeti átalakulás. A szervezeti átalakulás jellemzésére a benyújtott mérlegbeszámolók fajtája szerinti kategóriákat használtuk, amely az árbevétel nagyságához igazodik. Attól függően, hogy a vállalkozás éves árbevétele meghaladja-e a 250 millió forintot vagy sem, mérlegbeszámolót, vagy ún. egyszerűsített beszámolót kell benyújtania. A 25 millió forint éves árbevételt el nem érő vállalkozások nem mérlegbeszámolót, hanem vagyonkimutatást készítenek. Ezekről azonban összesített adatok még nem állnak rendelkezésre.

A benyújtott mérlegbeszámoló fajtájából ítélve egy év alatt igen jelentős átrendeződés ment végbe. Míg 1988-ban 4894 gazdálkodó egység töltött ki mérlegbeszámolót és 3720 egyszerűsített mérleget, addig 1989-ben e két adat 4707, illetve 9459 volt. A 250 millió forint árbevételt el nem érő kisvállalkozások száma egy év alatt tehát két és félszeresére nőtt, a nagyok száma viszont eközben mindössze 4%-kal lett kevesebb. Az ún. nagyvállalatok aránya tehát szám szerint 56,8%-ról 33,2%-ra csökkent.

A vállalkozások számának ilyen arányú változása azonban még nem jelenti azt, hogy érdemben megváltozott a nagyok és a kicsik részesedése a főbb mutatók alapján:

 

 

 

 

 

 

 „nagyvállalatok”

 „kisvállalatok”

 

 

 részesedése %-ban

 

 

 1988.

 1989.

 1988.

 1989.

 

 

 

 

 

 

 

 a bruttó termelési értékből

 94,8

 

 92,8

 

 5,2

 

 7,2

 

 

 a mérleg szerinti nyereségből

 90,1

 

 90,4

 

 9,9

 

 9,6

 

 

 

 

 

Sok új vállalkozás jött létre az elmúlt évben, de az ipari nagyszervezetek és a monopóliumok átalakulása még mindig lassú. Inkább csak arról van szó, hogy kisebb-nagyobb részlegek válnak ki a nagyokból és élvezik ennek előnyeit; pl. a bérszabályozás kötöttségei alóli mentességet, a nyereség első hárommillió forintjának kedvezményes adókulcsát, az egyszerűsített könyvvezetést, amelyre való áttéréskor ráfordításként lehet elszámolni a saját termelésű készletek és a befejezetlen termelés értékét. Ez csökkenti ugyan a nyereséget, de adót is „meg lehet takarítani”. Ez az alapvető oka annak, hogy a termelési értékben nőtt, a nyereségben pedig csökkent a kisvállalatok súlya.

A mérlegbeszámolót készítő gazdálkodói kör bruttó termelési értéke folyó áron 2571 milliárd forintról 2963 milliárd forintra nőtt. Ez valamivel több mint 15%-os növekedésnek felel meg. A hozzáadott érték 20%-kal, a tiszta jövedelem és a nyereség közel azonos ütemben, mintegy 28%-kal emelkedett, a bruttó munkajövedelem 14,6%-kal nőtt. Lényegileg ugyanezek az arányok a termelő ágazatok egészében is. Ezen belül viszont jelentős a differenciálódás. Az egyik pólust az ipar és a közlekedés-posta-távközlés reprezentálja, ahol a nyereség növekedési üteme több mint háromszorosa (kétszerese) a bruttó termelési értékének. A másik póluson az építőipar áll, amelynek nyeresége 12%-os folyó áras termelésnövekedés mellett is stagnált.

A jövedelemalakulást leginkább befolyásoló tényezők a következőképpen alakultak:

A termelés (összehasonlító árak alapján) a villamosenergiaipar kivételével az ipar valamennyi ágazatában csökkent. Összességében az előző évinél közel 4%-kal lett kisebb az ipar termelése. Legnagyobb mértékű a visszaesés a könnyűiparban, a bányászatban és az építőanyagiparban. Az élelmiszeripar termelése is kisebb az előző évinél és mérséklődött a mezőgazdasági termékek értékesítése (felvásárlása) is. Nem éri el az előző évit a közlekedés áruszállítási teljesítménye (árutonnakilométer alapján), személyszállítási tevékenysége (a szállított utasok száma alapján), és a kiskereskedelem eladási forgalma. A hagyományos postai szolgáltatások kereslete stagnáló, a díjemelések visszafogó hatása csak átmeneti, a távközlési szolgáltatások iránti fizetőképes igények viszont nőttek. A kivitelező építőipar építési-szerelési tevékenységének volumene 2,4%-kal nőtt, a beruházások élénkülése és főleg a fenntartási igények növekedése miatt.

A termelés stagnálását az árak jelentős emelkedése kísérte. Az ipari értékesítés árindexe 114,6% (ezen belül az élelmiszeriparé 117,9%), a mezőgazdasági termékek termelői-felvásárlási árindexe 118,5% volt az elmúlt évben, a kiskereskedelem árai 18, az idénycikkek piaci árai 16,4%-kal emelkedtek. A kivitel árindexe az árfolyamváltozások hatásával együtt rubelelszámolásban 112,1%, a nem rubelelszámolásban 117,8%.

Az összességében csökkenő teljesítmények mellett tehát a bruttó termelési érték növekedése teljes egészében az árak és az árfolyamok változásának tudható be.

Az összes költség a bruttó termelésnél (15,3%) kisebb ütemben, 14,4%-kal nőtt, ez is egyik tényezője volt a nyereségnövekedésnek. Az anyagköltség még kisebb mértékben - 10,2%-kal - emelkedett; ez arra enged következtetni, hogy a gazdálkodók a begyűrűző áremelkedéseket saját áraikban továbbhárították, érvényesíteni tudták. Szűkült az agrárolló, a mezőgazdasági termelői árindex ugyanis nagyobb mértékben nőtt, mint az átlagos ipari árindex.

A költségszint az alábbiak szerint változott:

 

 

 

 

 1988.

 1989.

 

 évben (%)

 Bruttó termelési érték

 100,0

 

 100,0

 Összes költség

 92,2

 

 91,6

 ebből:

 

 

 

 

 nettó anyag

 50,9

 

 48,7

 

 bér

 13,7

 

 13,5

 

 tb. járulék

 5,2

 

 6,0

 

 értékcsökkenés

 4,0

 

 3,9

 

 egyéb

 18,4

 

 19,5

 

 

 

Az adatok alapján megállapítható, hogy a holtmunka-ráfordítások aránya csökkent. A vállalatok 1,8 milliárd forint összegű gyorsított amortizációt is elszámoltak, amely az összes értékcsökkenési leírás 1,6%-a, az előző évi 1,2%-kal szemben, de zöme (1,1 milliárd forint) a posta-távközlés ágazatba koncentrálódik. Az élőmunka-ráfordítások aránya összességében emelkedett, de ebben a társadalombiztosítási járulékkulcs változásának van meghatározó szerepe. Az elszámolt bérköltség az összes költségnél lassúbb ütemben (13,9%-kal) nőtt. A foglalkoztatottak száma az iparban 3,6, az élelmiszeriparban 0,3, a kivitelező építőiparban 5,2%-kal kisebb az előző évinél.

A mérlegbeszámolót készítő gazdálkodók együttesen az 5267 milliárd forint összes bevétel és az 5045 milliárd forint összes kiadás különbségeként 222 milliárd forint eredményt realizáltak 1989-ben; ez 20%-kal több az előző évinél. Jelentős differenciálódásra utal az, hogy míg 28%-kal nőtt a nyereség, addig megháromszorozódott a veszteség. Az eredménykimutatást a következő főbb változások jellemzik:

 

 

 

 

 1988.

 1989.

 

 évben (%)

 Összes bevétel

 100,0

 100,0

 ebből:

 

 

 

 nettó árbevétel

 95,3

 96,1

 

 exporttámogatás

 1,6

 1,2

 

 Piaci Intervenciós Alap támogatása

 0,3

 0,2

 

 egyéb bevétel

 2,8

 2,5

 Összes ráfordítás

 96,0

 95,8

 ebből:

 

 

 

 értékesítés elszámolt önköltsége

 78,2

 77,8

 

 fel nem osztott költség

 13,6

 14,3

 

 termelési típusú adók

 1,6

 1,0

 

 egyéb ráfordítás

 2,6

 2,7

 Eredmény

 4,0

 4,2

 

 

 

A bevételeken belül nőtt a nettó árbevétel aránya és csökkent az export támogatásoké, valamint az egyéb bevételeké. A ráfordítások aránya mérséklődött, a bevételarányos eredmény nőtt. Kedvezően alakult az elszámolt önköltség, ugyanakkor a termelési típusú adók csökkenését a fel nem osztott költségek emelkedése ellensúlyozta. A fel nem osztott költségek bruttó termelési értékhez viszonyított aránya különösen az építőiparban és a kereskedelemben emelkedett jelentősen az elmúlt évi szinthez képest.

Az árbevétel relációs összetétele a tervezett irányban változott:

 

 

 

 

 1988.

 1989.

 

 évben (%)

 Nettó árbevétel

 100,0

 100,0

 ebből:

 

 

 

 belföldi

 87,8

 87,2

 

 rubel

 4,8

 4,5

 

 nem rubel

 7,4

 8,3

 

 

 

A változás mértéke azonban nem kielégítő. A rubelelszámolású eladások növekedési üteme nem éri el a 10%-ot, a tervezett forgalmat, a tényleges kivitel mégis meghaladja; ez a gépipar, a mezőgazdaság és a külkereskedelem súlyának növekedéséből, valamint a kohászat, a vegyipar, az élelmiszeripar és a belkereskedelem súlyának csökkenéséből tevődik össze. Az árfolyam 9,5%-kal nőtt 1989-ben, így az export volumene és devizaértéke nem éri el az előző évi szintet, mégis jelentős rubelaktivum realizálódott.

A nem rubelelszámolású árbevétel csaknem 29%-kal nőtt, ehhez azonban a forint - USA dollárral szembeni 17%-os - leértékelése nagymértékben hozzájárult. Egyes területeken (pl. sertés, kőolajszármazékok, műanyag-alapanyagok) a devizaárak alakulása is igen kedvező volt.

A belföldi értékesítés átlagos növekedési üteme 14,7%. A termelő ágazatok közül azonban csak a kohászat, az építőipar és a posta-távközlés tudta dinamikusan (24-27%-kal) növelni belföldi eladásait, részben a kereslet, részben az árak növekedése miatt. A lakosság vásárlásait egyre inkább a csökkenő reáljövedelem határozza meg, amely különösen érzékelhető a könnyűipar, az építőanyagipar és a személyszállítás teljesítményeinek visszaesésében. Az átlagosnál közel kétszerte gyorsabban tudták növelni belföldi értékesítésüket a nem termelő ágazatok. Az általános infláció itt is éreztette hatását, de egyes területeken - könyvkiadás, lapkiadás, üdültetés, külföldi filmforgalmazás, megrendelésre végzett kutatási és fejlesztési tevékenység - mennyiségi növekedés is volt.

Az előzőekben röviden bemutatott termelési-értékesítési folyamatok eredményeként a vállalkozások 248 milliárd forint nyereséget és csaknem 26 milliárd forint veszteséget realizáltak 1989-ben.

A nyereség összességében 28%-os növekedését akár pozitívan is lehetne értékelni, de sajnos nem áll mögötte jelentős szerkezetváltás, hatékonyságjavulás és többlettermelés, illetve -szolgáltatás. A már elmondottak is az áremelések és árfolyamlépések domináns hatására utalnak, és ezt erősítik az ágazati értékelések is. A megfigyelt 17 termelő ágazat közül ugyanis nem az elsősorban feldolgozóipari területek érték el az átlagosnál magasabb nyereségnövekedést, hanem az alapanyag- és kitermelő szféra, valamint a posta-távközlés. Az egyes ágazatok nyereségének alakulását a következők jellemzik:

A bányászat - miközben a széntermelés egésze veszteséges - 166%-kal növelte nyereségét a kőolaj- és földgázbányászat szabályozásában bekövetkezett változás miatt. Ennek lényege, hogy belföldi különbözeti termelői forgalmi adóként csak az önfinanszírozáshoz szükséges jövedelmen felüli többlet került elvonásra, s ennek következtében az ágazatban az 1988. évi tényhez képest a nyereség 7,3 milliárd forinttal növekedett.

A villamosenergia-ipar 294%-kal növelte nyereségét. Az egyedi szabályozás révén a tervnek megfelelően 3,7 milliárd forinttal növekedett a nyereség.

Az ezen felül mutatkozó további 2 milliárd forintos nyereségtöbblet az energiaigények mérséklődésével összefüggésben a termelési struktúra kedvező irányú változásával (a szenes erőművek termelésének csökkenésével, az atomerőművi termelés növekedésével) magyarázható, indokolható.

A kohászat 87%-kal realizált több nyereséget az előző évinél. A dinamikus eredménynövekedés a konjunkturális tőkés világpiaci áralakulás és az értékesítési szerkezetváltás következménye. A támogatott, kedvezőtlen jövedelmezőségű rubelelszámolású értékesítés csökkent, illetve stagnált, míg a kedvezőbb árfekvésű nem rubelelszámolású és belföldi értékesítés 44, illetve 22%-kal emelkedett. A takarékosabb költséggazdálkodás is nyereségnövelő hatású volt.

A vegyipar 57%-os nyereségtöbblete a tőkés piacon tovább élő konjunktúra eredménye, miközben a kőolajár-robbanás óta első ízben mutatkozik termeléscsökkenés, amely a gumiipar kivételével - a jövedelmezőségi pozíció alakulásától függetlenül - valamennyi szakágazatot érint.

Az élelmiszeripar 32%-kal növelte nyereségét - jelentős szakágazati szóródás mellett - a termelői árszintemelkedés miatti készletérték-változás, a vállalati hatékonyságnövekedés és egyéb tényezők együttes hatásaként. Az utóbbiak közül kiemelendő, hogy mivel az élelmiszeripar egy részénél 1989. évben még nem működött igazi piac, az idényjellegű iparágak a januári termelői áremelésben már elfogadtatták a fogyasztókkal az év második felében jelentkező mezőgazdasági input árnövekedéseket. Az árkorrekciók számításánál olyan költségtényezőket is figyelembe vettek, amelyek a számítottnál kisebb mértékben, illetve a tervezettnél később léptek be. Mások az árakba az inflációs várakozások miatti bizonytalanságból adódóan nagyobb nyereséghányadot építettek be. Ezek a termelői árak és a bennük elfogadtatott költségek képezték az exporttámogatások és a tejiparnál a fogyasztói árkiegészítés alapját. Ahol a belföldi piaci hatások már jelentkeztek, azt a költségvetés jelentősen letompította a szubvenció rugalmatlan kezelésével, ugyanis hiába növekedtek a világpiaci árak, azt az exporttámogatás csökkenése nem követte arányos mértékben, többnyire csak a forintleértékelés hatása jutott érvényre a szubvenció mérséklésében.

A közlekedés 40%-on felüli nyereségnövekedése az OKGT elszámolás - bányászatnál - már említett változásával van összefüggésben. Csővezetékes szállítás nélkül számítva az ágazat 1989. évi nyeresége mindössze 6,5%-kal több az 1988. évinél.

A posta-távközlés nyeresége a forgalom felfutása, az 1988. évi díjemelések áthúzódó hatása, illetve az 1989. évi díjemelések következtében lett 44%-kal magasabb az előző évinél.

A veszteség 25,9 milliárd forintos összegéből 16,6 milliárd forint jut a nagyvállalatokra és 9,3 milliárd forint a kisvállalatokra. Az előző évihez mérten számított növekmény nagyobb része az utóbbi kört érinti. Ez két fő tényezőből adódik: az egyszerűsített kettős könyvviteli rendre átállók egyszeri veszteségéből és az újonnan alakult vagy átalakult vállalkozások felfutási, illetve hozott veszteségéből. A kisvállalatok összes veszteségének 40%-a a mezőgazdaságot érinti. A nagyvállalatok veszteségéből 62% az ipar, 17% az agrárgazdaság és 8% az építőipar részesedése. 100 millió forint feletti veszteséget 41 vállalkozás, 500 millió forint feletti veszteséget 2 vállalkozás mutatott ki. A veszteség nagyságrendjében közrejátszott a szanálási-felszámolási eljárások időbeni vontatottsága, az eljárásindítási kényszer hiánya és a vállalatok egy részének tétlen, kiváró, a szükséges stratégiai változtatásokat végre nem hajtó magatartása.

A mérlegbeszámolót készítő vállalkozások jövedelempozícióját részletesen és összehasonlítható szerkezetben a számítási anyag tartalmazza. Az 1987-re való visszatekintést az adóreform 1988. évi bevezetése indokolja. A reform alapvető célja volt az árrendszer kétszintűségének visszaállítása, a termelői árak jövedelemtartalmának és a nyereségszintnek a mérséklése, a különböző területek jövedelemszabályozásának egységesítése, továbbá a külön elvonások megszüntetése. Ez lényegében két lépésben következett be; 1988-ban ugyanis a korlátozott nyereségérdekeltségű gazdálkodó szervezetek és a mezőgazdasági tevékenység nyereségadókulcsa még az átlagosnál kisebb volt, a kisszövetkezetek pedig nem nyereség-, hanem vállalkozói adót fizettek. Az adózási rendszer és a társadalombiztosítási járulékkulcs egységesítésére 1989-ben került sor. Az egyes területek eltérő objektív feltételeit, illetve korábban megszerzett előnyeit az adókedvezmény-rendszer biztosítja.

A különböző jövedelemkategóriákra vetített centralizációs hányadok megítélésénél az alábbi általános mértékeket kell tekintetbe venni:

- 1987-ben: 40% a nyereségadó, 15% a városi és községi hozzájárulás volt (ez azonban a nyereségtartalék felhasználását már nem terhelte), a vagyon-, a felhalmozási, a bér- és kereseti adó, az agrár és az élelmiszer-termelő ágazatokra még külön szabályok vonatkoztak;

- 1988-ban: 50% a nyereségadó, a mezőgazdasági tevékenység után 40%, a korlátozott nyereségérdekeltségű gazdálkodóknál 10%, a vállalkozói adó 25% és még volt kereseti adó;

- 1989-ben: egységesen 50% a vállalkozási nyereségadó és 4% a kiegészítő adó;

- a társadalombiztosítási járulék 1987-ben és 1988-ban 40%, illetve az agrárterületeken 33%, 1989-ben egységesen 43%.

A számítások alapján megállapítható, hogy 1988-ban a vállalkozók összességében valamennyi elvonási mérték (adó %, nyereség-, eredeti-, tiszta-, összes jövedelemcentralizáció) lényegesen csökkent az előző évihez képest. Így a gazdálkodóknál maradó nyereség-, eredeti-, tiszta-, összes jövedelemcentralizáció) lényegesen csökkent az előző évihez képest. Így a gazdálkodóknál maradó nyereség, a nyereség tömegének csökkenése mellett is 31 milliárd forinttal több lett. Az 1989. évben az adó %-a és az összes jövedelemcentralizáció a pótadó és a nyereségadó, valamint a társadalombiztosítási járulék kulcsok egységesítése miatt kismértékben emelkedett is. Mindemellett a bérliberalizációval összefüggésben megszüntetett kereseti adó és a beruházások után fizetendő, le nem vonható általános forgalmi adó csökkenése következtében a nyereségcentralizáció csökkent, s minden 100 forint nyereségből 51,1 forint maradt a vállalkozóknál az előző évi 48,5 forinttal szemben.

A mérleget benyújtó vállalkozói kör saját vagyona 1989. január 1-jén 2266,3 milliárd forint, december 31-én pedig 2436,8 milliárd forint volt. A növekedés 7,5%. A vagyon alapján számítva a nagyvállalatok súlya 95,2%-ról 94,8%-ra mérséklődött. Az év végi saját vagyonból 1645,2 milliárd forint (67,5%) az alapítói vagyon és ebből 1179,4 milliárd forint (71,7%) az állami részesedés. A vagyonarányos nyereség az év elején meglévő állományhoz viszonyítva az 1988. évi 9,3%-ról 10,9%-ra emelkedett 1989-ben.

A gazdálkodó szervezetek költségvetési kapcsolatai

Az állami költségvetés a gazdálkodó szervezetektől - a bevételek és a támogatások egyenlegeként - 151,2 milliárd forint nettó bevételhez jutott; ez 2,2 milliárd forinttal több a tervezettnél, s 1,3 milliárd forinttal meghaladja az előző évit.

A gazdálkodó szervezetek befizetései

A gazdálkodó szervezetek - pénzintézetek nélkül számítva - 93,1 milliárd forint nyereségadót fizettek be a költségvetésbe. Kiegészítő adóként a befizetés 9,7 milliárd forint volt, melyből 1,6 milliárd forintot a pénzintézetek teljesítettek.

A nyereségadó 3,1, a kiegészítő adó 0,7 milliárd forinttal volt több az előirányzottnál.

Mind a nyereségadó, mind a kiegészítő adó befolyt összege előlegnek minősül, amelynek elszámolására az éves mérlegbeszámoló és/vagy bevallás benyújtása után - mindig a következő évben - kerül sor.

A mérlegbeszámolót készítő - pénzintézetek nélküli - gazdálkodói kör nyereséget terhelő befizetési kötelezettsége 103,6 milliárd forint volt; ebből 95,5 milliárd forint a nyereségadó, 8,1 milliárd forint a kiegészítő adó.

A gazdálkodók tényleges nyeresége (248 milliárd forint) 9,5 milliárd forinttal volt több a tervezettnél, az adófizetési kötelezettségük viszont 6,1 milliárd forinttal kisebb lett. A nagyobb nyereségből elszámolt adóra a tervezettnél 9,2 milliárd forinttal több adókedvezményt vettek igénybe. Az adókedvezmények törvény szerint járó összege 27,9 milliárd forint volt; ebből 1,1 milliárd forintot nem tudtak igénybe venni, mert az elszámolt adó nem nyújtott rá fedezetet. Az igénybe vett adókedvezmény így 26,8 milliárd forint volt, amelyből 25,6 milliárd forint a nyereségadóból, 1,2 milliárd forint a kiegészítő adóból került visszatartásra. Az igénybe vett összes adókedvezmény az elszámolt adók 20,4%-a, a nyereséghez viszonyított aránya 10,8%.

Vállalkozási nyereségadó-kedvezmény húsznál is többféle jogcímen vehető igénybe. Összegét tekintve a legjelentősebbek:

- a közszolgáltató, kulturális, egészségügyi és sporttevékenység után igénybe vett kedvezmény (6,2 milliárd forint);

- mezőgazdasági, erdőgazdasági tevékenység adókedvezménye (3,3 milliárd forint);

- élelmiszer-ipari tevékenység adókedvezménye (2,9 milliárd forint);

- gazdasági társaságok adókedvezménye (3,8 milliárd forint);

- fogyasztási szolgáltatás kedvezménye (0,9 milliárd forint);

- hitel- és kölcsön kamata utáni, illetve az állami kölcsön utáni adókedvezmény (4,6 milliárd forint);

- a korábbi években biztosított nyereségadó-kedvezmények közül az 1989-ben is érvényben maradt jogcímek után (pl. kereskedőház, pénzintézet, leányvállalat-alapítás, beruházások állami támogatása, mezőgazdasági nagyüzem fejlesztési támogatása stb.) 3,6 milliárd forint.

A tervezettnél lényegesen nagyobb összegű adókedvezményt vettek igénybe a közszolgáltató tevékenység után, valamint a külföldi részvételű gazdasági társaságok miatt. Igen kirívó a gazdasági társaságok nagy adókedvezménye; a 3,8 milliárd forintból a gépipar (149 egység) 1,6, a kereskedelem (317 egység) 0,6, a pénzintézeti szféra (5 egység) 0,5 milliárd forinttal részesedik. Figyelemre méltó, hogy 97 vállalkozásnál 1989-ben 0,6 milliárd forint külföldi alaptőke mellett 1,4 milliárd forint adókedvezményt vettek igénybe.

Ugyancsak csökkentette az adófizetési kötelezettséget az, hogy a szervezeti átalakulásokkal a számítottnál lényegesen több új egység alakult, s ezek mindegyike az első 3 millió forint nyereség után kedvezményes (40%-os) kulccsal adózott. A szervezeti változások másik (szintén adócsökkentő) hatása volt, hogy jelentős gazdálkodói kör kikerült a bérszabályozás kötöttségei alól (mivel nem érte el az értékhatárt), így a bérnövekmény utáni adófizetés alól mentesült. A mérleg szerinti bérköltség növekményének csak egyötöde (9,6 milliárd forint) volt adóköteles. Az ez után fizetett nyereség- és kiegészítő adó együttesen a nyereség 1,6%-ának felelt meg.

Mindezekkel együtt összességében a nyereség 41,8%-a került elvonásra a tervezett 46%-kal szemben.

A jogi személyiséggel nem rendelkező gazdasági társaságok és azok a gazdálkodók, amelyek árbevétele a 25 millió forintot nem haladja meg, mérlegbeszámolót nem készítenek, csak bevallást és vagyonkimutatást nyújtanak be. A vagyonkimutatás alapján számítva e vállalkozói kör nyereség- és kiegészítőadó-fizetési kötelezettsége összesen 1,5 milliárd forint volt. Ez az adóalap 40%-a. Az adókat valamennyi fizetésre kötelezett azonos számlára teljesíti, így ezek utólag - elszámolási rend szerint - nem különíthetők el; a befizetett előlegeket mind a nyereségadó, mind a kiegészítő adó pénzforgalmi adata tartalmazza.

A pénzintézetek 21,3 milliárd forintot fizettek be a költségvetésbe; ez lényegileg a tervezett összegnek felel meg. A befizetett összegből 19,1 milliárd forint a nyereségadó, 2,2 milliárd forint pedig az osztalék, amelyet az állam a kereskedelmi bankoktól kapott részvényei után.

A pénzintézetek 1989-ben 63,7 milliárd forint nyereséget értek el; ez az 1988. évihez képest 46,5%-os növekedést jelent, a növekmény 20,2 milliárd forint. Véletlen egybeesés, hogy az ún. nagyvállalati körben (amelyek részletesebb adatokat tartalmazó mérlegbeszámolót nyújtanak be) a bankköltségek az 1988. évihez képest 1989-ben hasonló összeggel, 19,6 milliárd forinttal nőttek. Természetesen nincs ilyen közvetlen kapcsolat; a bankszféra nemcsak a vállalkozókkal áll kapcsolatban és a nyereség alakulására számos más tényező is hat. Az azonban bizonyos, hogy a „pénz árának” nagymértékű emelése fontos szerepet játszott a pénzintézetek nyereségének növekedésében.

A pénzintézetek nyereségadó fizetési kötelezettsége 33,3 milliárd forint volt. Az 1988. évi adóelszámolás és az 1989. évi kötelezettségre befizetett előlegek után a pénzintézeteknek év végén mintegy 9 milliárd forint adótartozása volt; ezt 1990-ben az előző évi mérlegbeszámoló benyújtása után rendezték.

A különbözeti termelői forgalmi adó összege lényegében megegyezik a korrigált előirányzattal. Az egyes termékcsoportok körében a tervtől való kisebb-nagyobb eltérések kiegyenlítették egymást.

Az állami költségvetés vám- és import utáni bevételei 1989-ben elérték a 44,5 milliárd forintot. Ez a mérték 1100 millió forinttal magasabb az előirányzottnál.

A konvertibilis importtal összefüggő bevételek részaránya 92,6%.

1989-ben az átlagos nominális vámszint 14,9% volt. Ezt egészítette ki az 1%-os engedélyezési, illetve regisztrálási díj, a 2%-os vámkezelési díj és a 3%-os statisztikai illeték.

A jelenlegi szabályozás alapján a vámrendszer különféle jogcímeken lehetővé tett vámkedvezményeket és -mentességeket. Ezek közül említést érdemelhet pl. a jogszabály biztosította vámmentesség, ami 1989-ben 1,8 milliárd forintot ért el. A vámtarifák adott évi alkalmazásáról kiadott PM-KEM rendelettel biztosított vámkontingensek, vámfelfüggesztések, a fejlődő országok részére biztosított preferenciális vámtételek stb. alapján 2,7 milliárd forintnyi; a hazai kooperációs együttműködés elősegítése érdekében további 0,8 milliárd forintnyi vámbevételtől tekintettünk el.

A nemzetközi gazdasági együttműködést (bérmunka, lízing, haszonkölcsön-szerződések stb.) segítő vámmentességet biztosító behozatali előjegyzéses konstrukciónál 1988-hoz képest jelentős (50%-os) növekedés mutatkozik, s így 60 milliárd forint vámértékű áru került előjegyzésre.

A rubelelszámolású import fogyasztási cikkek utáni befizetések elérték a 2,9 milliárd forintot, ebből a személygépkocsi utáni befizetés 2,5 milliárd forint. Az egyéb kisebb tételek közül kiemelhető a gumiabroncsok utáni 200 millió forintos befizetés.

A vállalatok egyéb befizetései 1989-ben 9,2 milliárd forint összeget értek el. Az egyéb befizetés elvben és gyakorlatban mindenkor a vállalatoktól származó olyan befizetéseket tartalmazza, amelyek egyedi, egyszeri jellegüknél fogva nem, vagy nehezen lennének beilleszthetők az adórendszerek által meghatározott külön nevesített bevételi jogcímekbe. Ez a jogcím gyakorlatilag a költségvetési kapcsolatok lebonyolításához kapcsolódó bírság-, büntetésjellegű befizetéseket tartalmazza.

A gazdálkodók a különböző jogszabályokban előírt befizetési kötelezettségeik „nem teljesítése” után késedelmi pótlékot fizettek. Ennek mértéke minden megkezdett naptári hónap után 2%. A gazdálkodók nyilvántartásaikat, mérlegeiket állandó jelleggel ellenőrzik. Amikor ez az önellenőrzés hibát tárt fel - s emiatt az APEH-nek már benyújtott mérlegeket módosítani kellett -, akkor önellenőrzési pótlék fizetésére került sor. Ennek mértéke a bevallási késedelem minden megkezdett naptári hónapja után 2%, de legfeljebb 20%. Az adóhatóság a háromévenkénti rendszeres ellenőrzése során feltárt hiányosságok után adóbírságot vethet ki. Ez a megállapított adóhiány után a hiány összegének 50-200%-áig terjedhet.

1989-ben a Minisztertanács határozata alapján a központi készleteknél csökkentéseket kellett végrehajtani. A készletleépítés eredményeként felszabaduló 3,2 milliárd forintot is e jogcím tartalmazza.

A gazdálkodó szervezeteknek nyújtott támogatások

A támogatások alakulása - a Világbank által megfigyelt szerkezetben - az 1988. évhez képest 1989. évi tényadatok alapján kedvezőtlen képet mutat. Ez közelebbről annyit jelent, hogy - az Állami Fejlesztési Intézet által nyújtott, a költségvetést közvetlenül nem érintő beruházási juttatások nélkül - 1989-ben a támogatások nem csökkennek, hanem 39-40 milliárd forinttal növekednek. (A világbanki szerkezetű támogatásösszesítés a rubelexport-támogatásokat nem tartalmazza.)

A kép talán valamivel kedvezőbb, ha megvizsgáljuk ennek összetételét. A fogyasztói támogatások lényegében az 1988. évi szinten maradnak, a lakásszektor támogatásai mintegy 47 milliárd forinttal nőttek és a termelői támogatások mintegy 7 milliárd forinttal mérséklődtek.

 

 

 

 

 

 1988.

 1989.

 1989.

 

 tény

 terv

 tény

 

 Milliárd forintban

 Összes támogatás

 171,1

 

 200,6

 

 210,4

 

 Le: Lakásszektor támogatása

 43,8

 

 84,4

 

 90,3

 

 Fogyasztói-termelői-beruházási támogatás

 127,3

 

 116,2

 

 120,1

 

 

 

 

 

 

 

 

A lakásszektor támogatásait nem számítva tehát mindössze 7,2 milliárd forint támogatás került leépítésre.

Az agrártámogatások 1989. évben folyósított összege 12,4 milliárd forint; ez a tervezettnél 0,4 milliárd forinttal több.

A tej-árkiegészítés 1989-ig jelentős hányadát tette ki az agrártámogatásnak. 1989-től kezdődően mértéke 2,90 forint/literről 0,90 forint/literre csökkent és így aránya mérséklődött e jogcímen belül. A tej-árkiegészítés összege 1,9 milliárd forint.

Az agrártámogatások másik jelentős tétele a kedvezőtlen adottságú üzemek árkiegészítése. Az árkiegészítési rendszer jellegéből adódóan az árak emelkedése automatikusan nagyobb támogatás igénybevételét (6,6 milliárd forint) tette lehetővé.

Évközi kormányzati döntés eredményeként - új jogcímként - az arra jogosult gazdálkodók a rövid lejáratú hitelek tárgyévi állománya, a váltóállomány, valamint egyes élelmiszer-ipari szakágazatoknál a tőkepótló hitelek állománya után évi 3% kamattérítést vehetnek igénybe. Ez 1989-ben 1,1 milliárd forinttal növelte az élelmiszer-gazdaság támogatását.

A további agrártámogatási jogcímeknél (húshasznú borjú-, juh- és kecsketenyésztés, vízdíj, talajmeszezés, valamint a hazai szójatermesztés támogatása) - kisebb megtakarításokkal - a tervezetthez közel álló támogatást igényeltek a gazdálkodó szervezetek.

A termelési árkiegészítés és dotáció jogcímen 1989-ben a gazdálkodók mintegy 5,7 milliárd forintot, a tervezettnél 2 milliárd forinttal kevesebbet igényeltek az államkasszától.

A műtrágya-árkiegészítés a tervezettnél 0,6 milliárd forinttal kevesebb. Ezt alátámasztják azok az adatok, amelyek szerint az elmúlt 3 évben hatóanyagban kifejezve a műtrágyatermelés csökkent, tavaly a műtrágyaimport volumene is mérséklődött.

A gyapjútermelés támogatása mintegy 0,1 milliárd forinttal alatta marad az előirányzottnak, amit a feltételezettnél kisebb gyapjútermelés okozott.

A kulturális vállalatok dotációja a tervezett szinten alakult, összege 1,6 milliárd forint. Ennek mintegy 38%-át a filmgyártás, mintegy 37%-át pedig a könyvkiadás támogatására fordította a kulturális tárca.

Tekintettel arra, hogy a tervezett és a tényleges eredményszemléletű adatok között nincs további eltérés, a jelzett 2 milliárd forint csökkenés nagyobb hányadát a pénzforgalmi áthúzódások kedvezőbb alakulása okozta.

A konvertibilis elszámolású behozatalhoz kapcsolódó import árkiegészítés 1989. évi összege 2,1 milliárd forint. Az állami költségvetés ezen kiadásai 1,3 milliárd forinttal maradtak el az előirányzattól. Ez annak a következménye, hogy a fehérjetakarmányok importja kisebb lett a tervezettnél és a beszerzési árak a számítottnál kedvezőbben alakultak.

A vállalatok egyéb támogatása azokat a támogatásokat tartalmazza, amelyek jellegüknél fogva esetiek, s nehezen sorolhatók be más önálló mérlegsorban megjelenő támogatási jogcímbe. Ez a támogatás 1989-ben 7,2 milliárd forint volt.

Egyedi támogatásként itt került elszámolásra a mezőgazdasági szövetkezetek 989 millió forintot kitevő kamattérítése. Ez az eltérő mértékű kamatpreferencia az 1987. január 1-je után aláírt beruházásihitel-szerződésekhez kapcsolódik: 25%-os a kamattérítés a fűtött és fűtetlen fóliatelepek, a halastavak, 42% a hűtőtárolók, a sertéstartó-telepek, a bortárolók létesítésénél.

A kedvezőtlen termőhelyi adottságú mezőgazdasági nagyüzemek 143 millió forint szakember-támogatásban is részesültek. Ezzel a támogatással a pályakezdő fiatalok letelepedését (lakáshoz jutás, önálló élet megteremtése) segítették elő. A támogatások folyósítása a tanácsokon keresztül történt. 1989-ben valamennyi megye igénybe vett ilyen jellegű támogatást. A támogatások 2 és 24 millió forint között szóródtak. Néhány megye részesedése a következő volt: 17% Szabolcs-Szatmár-Bereg megye, 14% Borsod-Abaúj-Zemplén megye, 8% Bács-Kiskun megye részaránya, az egyéb területek részesedése 7% alatti volt.

Jelentős nagyságrendet képviseltek az előző évekről áthúzódó, begyűrűző jogcímek is.

A mezőgazdasági és élelmiszeripari exporttámogatás 22 milliárd forintot ért el. Ez az előirányzottnál 5,3 milliárd forinttal több. A tervben figyelembe vett 1470 millió dolláros exportforgalom 141 millió dollárral túlteljesült. A dinamikus forgalombővülés és az év közben végrehajtott forintleértékelések együttes hatásaként nőtt az exporttámogatás. A mezőgazdasági és élelmiszer-ipari exporttámogatás mértéke 0-28% közötti (pl. 28% az élelmiszer-ipari, mezőgazdasági termékek jelentős körére, kivéve a 23%-os pecsenyekacsát, a 15%-os szalámit, a 0%-os libamájat stb.).

Az élelmiszeripar kivitelében kiemelkedő jelentőségű a hús- és a tartósítóipari termékek exportja, ezen termékeknél - 1988-hoz képest - 11, illetőleg 13%-kal nőtt a kiszállítás. Általában megállapítható, hogy az export szerkezetének változása a költségvetés szempontjából kedvezőtlen volt, mivel a növekedés a magasan támogatott termékeknél következett be.

A szocialista államközi elszámolások 23,7 milliárd forintos támogatási-elvonási egyenlege 4,3 milliárd forinttal kisebb az 1989. évi korrigált előirányzatnál.

A támogatások-elvonások egyenlegét az export volumenének és összetételének alakulása és a pénzügyi szabályozás együttesen befolyásolta.

A rubelelszámolású export értéke 7,6 milliárd transzferábilis rubel volt. Az 1989. évre előirányzott exportcsökkentések csak részben valósultak meg. Az egyes árufőcsoportok közül a mezőgazdaság (-8,2%), a gépek (-5,7%) kivitele csökkent jelentősebben, de a fogyasztási cikkek (-2,7%-os) mérséklődése sem elhanyagolható. Érdemi kiviteli növekmény (+2%) az anyagoknál, alkatrészeknél tapasztalható.

A rubelelszámolású forgalomnak 60%-át a szovjet reláció tette ki. Az e területre irányuló kivitel csökkenésében nagy szerepe volt a fuvarozási lemaradásnak. A 2 hónapig tartó vasúti torlódás elsősorban a gépek, a gabona, a vágott baromfi kiszállítását hátráltatta.

A rubelelszámolású export szabályozásánál egyik alapkövetelmény az volt, hogy a bizonytalan beérkezésű import figyelembevételével az áruforgalmi egyenleg aktívumát mérsékelje. Ennek érdekében szeptemberben a transzferábilis rubel árfolyama 29 forintról 27,50 forintra módosult. Az árfolyam-politika eszközein túl a szabályozás a támogatások-elvonások rendszerén keresztül is befolyásolta a kivitel alakulását. E tényezők együttes hatására az 1988-ban realizált 1,4%-os átlagnyereség 1989-re 1,3%-os veszteségre változott jelentős ágazati, vállalati differenciálódás mellett.

Az 1989. évi szabályozók, a támogatási mértékek meghatározásakor csak az élelmiszer-gazdaságnál (mint stratégiailag kiemelt területnél) vették figyelembe a külső és belső árváltozások hatását. Így ennek megfelelően e terület átlagosan 5,3%-os jövedelmezőséget realizált (-4,8 és + 7,8%) közötti szórás mellett), míg a népgazdaság egyéb területein a két szélső érték  -104% (villamosenergia-ipar) és + 19,4% (közlekedés, posta, hírközlés) között, változott. A jelentős kivitelt lebonyolító kohászat 44,4%-os veszteséget ért el, s a feldolgozóipari jövedelmezőség + 0,3-9,5% között mozgott, olyan körülmények között amikor a korszerű, piacképes termékek jövedelmezősége javult.

2. A fogyasztáshoz kapcsolt adók és árkiegészítések

A fogyasztáshoz kapcsolt adók és árkiegészítések különbsége - pénzforgalmi szemléletben - 3,4 milliárd forinttal kedvezőbb az előirányzatnál.

Az általános forgalmi adó alakulása

1989-ben az állami költségvetés 135,1 milliárd forint általános forgalmiadó-bevételre tett szert. A bevételnek 60,4%-a a lakosság vásárolt fogyasztásához, 22,5%-a a beruházásokhoz, a fennmaradó 17,1% pedig a tárgyi adómentes szolgáltatásokhoz, a lakosság és az adóalanyok termelési célú beszerzéseihez kapcsolódott.

a) A tervezettnél 2,1 milliárd forinttal több általános forgalmiadó-bevétel realizálódott a lakosság vásárolt fogyasztása után. A népgazdasági terv 13-15%-os fogyasztói áremelkedéssel, s a lakosság fogyasztásának 1% körüli volumencsökkenésével számolt. Ténylegesen az 1989. évi fogyasztói árszint növekedése 17% közelében alakult, illetve a fogyasztás 0,5% körüli bővülése következett be. Ezen belül a ruházati cikkek forgalma és így az adóbevétel is a vártnál alacsonyabban alakult. Az előirányzatot némileg a szolgáltatások, illetve számottevőbben az élvezeti cikkek és a vegyes iparcikkek értékesítése és általános forgalmiadó-bevétele haladta meg. A prognosztizálttal azonosan alakult a beruházások utáni adóbevétel, illetve az egyéb (a nem lakossági) fogyasztáson elért általános forgalmi adó is. Az utóbbi körben azonban az általános forgalmiadó-bevétel struktúrája számottevőbben eltért a tervezettől: a tárgyi adómentes vásárlásokat terhelő adó - a beszerzés visszaesésével magyarázhatóan - az előirányzat alatt maradt, a lakosság és az adóalanyok beszerzésére jutó adó viszont a prognosztizáltat jelentősebben meghaladta.

b) Az előző évhez képest az általános forgalmiadó-bevétel - eredményszemléletben - 2,4 milliárd forinttal csökkent (pénzforgalmi szemléletben viszont teljes éves bevétel először 1989-ben volt, így a befizetett adó összege 12,1 milliárd forinttal emelkedett).

A csökkenés két ellentétes hatás eredményeként következett be. A lakosság vásárolt fogyasztására és az egyéb beszerzésekre jutó adóbevétel - meghatározóan a termelői és a fogyasztói áremelkedésekre visszavezethetően - 2,7 milliárd forinttal emelkedett. A beruházások után realizált általános forgalmi adó azonban - az évről évre növekvő visszakapható adóhányad miatt (1988. évben 20%, 1989. évben 40%) -, illetve az adókedvezményben részesülő kör bővülése következtében 5,1 milliárd forinttal csökkent.

A fogyasztási adó alakulása

Az 1989. évi 95,6 milliárd forint fogyasztásiadó-bevételnek 40,2%-a az élvezeti cikkeknél, 54,8%-a az ásványolaj-ipari termékek után, 2,6%-a a személygépkocsikon, 2,4%-a pedig az ékszereken és az egyéb termékeken realizálódott.

a) A fogyasztási adó 1989. évi ténylegesen befolyt összege 1,1 milliárd forinttal több a tervezettnél. A többlet az élvezeti cikkeknél és az üzemanyagoknál jelentkezett.

b) Az egy évvel korábbi bevételhez viszonyítva az 1989. évben 11,8 milliárd forinttal nőtt a fogyasztási adó összege. E többlet nagyobb részben a sör, az égetett szeszes italok és a dohányáruk 1988 évközi áremelésének, valamint az üzemanyagok ugyancsak 1988. év közben bekövetkezett árnövekedésének és fogyasztásbővülésének tudható be (az 1989. évi benzináremelés az Útalap forrásait növelte).

A fogyasztói árkiegészítés alakulása

Az 1989. évi 44,1 milliárd forint fogyasztói árkiegészítés zömét, 48,8%-át a háztartási energiafogyasztás után vették igénybe, 21%-a jutott a személyszállításra, 18,9%-a a víz- és csatornaszolgáltatásra, 11,3%-a pedig a tejre és tejtermékekre.

a) Az 1989. évi tényleges árkiegészítés összege jelentősen meghaladta az eredeti előirányzatot. Ebben szinte kizárólag a víz- és csatornaszolgáltatás tervezett áremelésének elmaradása játszott szerepet. A korrigált előirányzat azonban lényegében teljesült.

b) Eredményszemléletben az előző évihez képest is nőtt az 1989. évi árkiegészítés, 0,9 milliárd forint kihatással annak ellenére, hogy emelkedett a tej és tejtermékek, a háztartási energia és a közlekedési szolgáltatások fogyasztói ára és díja. Ez arra vezethető vissza, hogy az áremelések döntően a termelőiár-növekedéseket kompenzálták, a közlekedésnél pedig a díjemelés a szociálpolitikai támogatások növelését eredményezte. Számottevően, mintegy 1,2 milliárd forinttal növekedett a víz- és csatornaszolgáltatás támogatása is a termelőiár-emelkedések ellentételezése miatt.

3. A lakossági adó- és illetékbevételek 1989. évi alakulása

Személyi jövedelemadó

Az 1989. évi költségvetés 82,2 milliárd forint személyi jövedelemadó-bevétellel számolt, melyből 66,5 milliárd forint a tanácsok, 15,7 milliárd forint a központi költségvetés bevételi előirányzata.

Az 1989. évi pénzforgalmi szemléletű adatok szerint 94,2 milliárd forint személyi jövedelemadó-bevétel képződött. Ez az előirányzatot 14,5%-kal haladta meg, s a költségvetés bevételnövekedése ezen a címen 12 milliárd forint.

A bevételi többlet több tényező együttes hatására vezethető vissza.

A keresetek növekedése meghaladta a népgazdasági tervben előirányzottat, és emiatt az adó átlagos szintje is magasabb lett a számítottnál.

Az 1988. évihez viszonyítva 1989-ben pénzforgalmilag már teljes évi bevétellel számolhattunk. Az 1989. évi pénzforgalmi adatok tartalmazzák az 1988. december hóban kiáramló jövedelmek adóját és az 1988. évi ún. jövedelem-összevonásból származó adókülönbözeteket is:

 

 

 

 

 

 1988.*

 1989.

 1989.

 Bevétel

 tény

 előir.

 tény

 

 Millió forint

 tanácsi

 60,230

 

 66,500

 

 66,500

 

 központi

 1,360

 

 15,700

 

 27,672

 

 összesen

 61,680

 

 82,200

 

 94,172

 

 

 

 

 

 

 

 

 *

 A pénzforgalmi szemléletű adatok a naptári évben megvalósult pénzügyi folyamatokat mutatják. A SZJA induló évében ennek megfelelően csak 11 havi bevétel jelent meg, mert a januárban kifizetett 1987. évet illető jövedelmek a SZJA-ban még nem adóztak, az 1988-ról áthúzódó összegek adója ugyanakkor csak 1989-ben jelent meg bevételként.

 

 

 

 

Az 1988. évi korrekciós tételek és az 1989. évi előzetes számítások figyelembevételével eredményszemléletben 95-96 milliárd forint személyi jövedelemadó-bevétel prognosztizálható.

A végleges adatok a bevallások feldolgozása után június hó közepére várhatók.

Központi adó- és illetékbevételek

Az 1989. évi előirányzat a vállalkozói adó összegével együtt 14,770 millió forint volt. A központi adóbevételek nagysága mintegy 2400 millió forinttal marad el az 1989. évi előirányzattól és 6100 millió forinttal az 1988. évi bevételektől.

Az előirányzattól való eltérés alapvetően három tényező eredőjeként alakult ki. A vállalkozóiadó-bevétel 4100 millió forinttal, a szeszadóbevétel 400 millió forinttal maradt el az előirányzattól, a vámbevétel pedig közel 1000 millió forinttal magasabb az előirányzatnál. Nem tervezett bevételként (külföldi cégektől) 700 millió forint társasági adó realizálódott. A vállalkozói adónál az előirányzattól való jelentős eltérést a „túltervezés” okozta. A szeszadó-bevételnél a kiesés oka az, hogy a gyümölcspálinka-termelés mind a kereskedelmi, mint a bérfőzési módban csökkenést mutat, s ez kihatott az adóbevételekre is.

A vámbevételek mintegy 1000 millió forintos növekedése egyrészt a turistaforgalomban behozott növekvő árumennyiség következménye; másrészt az utasforgalomban behozott külföldi gépjárművek számának jelentős növekedése (60 ezer személygépkocsi) eredményezte.

A gépjárműadó növekedése a nemzetközi szállítmányozási tevékenységgel függ össze.

Az illetékbevételek növekedési tendenciája 1989-ben nem folytatódott, mivel a bélyegben lerótt fizetési kötelezettség nem növekedett. Ennek egyik meghatározó eleme az útlevél kiváltásánál bekövetkezett „telítettség”.

(A központi illetékbevételek nem tartalmazzák az árubehozatali és statisztikai illeték összegét - 1989. évi tény: 10,891 millió forint -, amely a vállalati vámbevételek között kerül kimutatásra.)

A központi bevételeket a növekvő keresetkiáramlás és a progresszió miatt 12 milliárd forinttal növelte a személyi jövedelemadóból származó bevétel.

Tanácsi költségvetési bevételt képező adók és illetékek

A tanácsi bevételt képező adók 240 millió forinttal haladták meg az előirányzatot. A növekedés a gépjárműadónál (200 millió forint) és a magánszemélyek földadójánál (40 millió forint) jelentkezik. A bevételi többletet mindkét esetben az adótárgyak számának növekedése (adóköteles gépjármű, föld) idézte elő.

Az illetékbevétel a tervezettnek megfelelően alakult. Az ingatlanpiacon 1989-ben is nagyfokú kereslet mutatkozott, ami az adásvételek számának, illetve az ingatlanok forgalmi értékének alakulásában is tükröződött. Az illetékek (öröklési, ajándékozási, visszterhes vagyonátruházási) összege az említettek miatt annak ellenére nem csökkent, hogy a bevételek kb. felét kitevő visszterhes vagyonátruházási illeték kulcsa - a lakossági körben 1989. január 1-jétől - 15%-ról 8%-ra csökkent. Az illetékbevételek alakulásában stabilizáló szerepet töltött be, hogy ingatlanszerzés esetén - a szektor- és versenysemlegesség biztosításának érdekében - a gazdálkodó szervek is illetékkötelessé váltak. Ez a kulcscsökkentés hatását kiegyenlítette.

4. Felhalmozási kiadások

Az 1989. évi államháztartási mérleg szerint felhalmozási kiadásokra a központi és a tanácsi költségvetésből, valamint az elkülönített állami pénzalapokból összesen 123 milliárd forintot fordítottak. Ez a teljes államháztartási kiadások 11%-a. A felhalmozási kiadások aránya 2,3 százalékponttal több lett a tervezettnél. Ennek az oka alapvetően az, hogy a tanácsok a központilag számítottnál többet használtak fel beruházásokra, beruházási célú alapátadásra és egyéb fejlesztési kiadások finanszírozására. Ezek együttes összege 13,6 milliárd forinttal lépi túl a tervezettet. Valamelyest növelte a felhalmozási kiadások arányát az is, hogy a központi költségvetés felhalmozási célú támogatásai is - időbeni elhatárolás és maradványelszámolás miatt - meghaladták az előirányzatot.

Az állami költségvetés felhalmozási célokra összesen 45,4 milliárd forintot irányzott elő, amiből a beruházások közvetlen támogatása 35,4 milliárd forintot tesz ki. A költségvetési egyensúlyt javító gazdasági csomagterv, amely összesen 35 milliárd forinttal kívánta csökkenteni a költségvetés 1989. évi kiadásait, a beruházások költségvetési forrását 3,5 milliárd forinttal érintette. Így a beruházások támogatására 1989-ben 31,9 milliárd forintot irányoztak elő. A költségvetési előirányzatok egészét és célonkénti megoszlását a népgazdasági terv beruházáspolitikai követelményrendszere határozta meg. A tervezés számolt azzal, hogy új központi beruházás nem kezdhető el, a rendelkezésre álló forrásokat a termelő szférában az exportkapacitások bővítésére, a nem termelő területeken a lakásépítésre, valamint a tudományos kutatásra és az oktatás fejlesztésére kell koncentrálni.

A költségvetés tényleges kiadása a beruházások költségvetési fedezete mérlegsoron 36,1 milliárd forint, 4,4 milliárd forinttal több a fejlesztésekhez felhasznált összegnél. Ez abból fakad, hogy az előző évi időbeni elhatárolás miatt 1,8 milliárd forint kifizetés terhelte a költségvetést 1989-ben, továbbá 2,6 milliárd forint a költségvetési szervek alapszerűen kezelt maradványa került kifizetésre és elszámolásra. A központi beruházásokra áfával együtt 24,5 milliárd forintot fordított a költségvetés, ebből közvetlen beruházási támogatás 21,1 milliárd forint, a vissza nem igényelhető ÁFA összege pedig 3,4 milliárd forint. A vállalati fejlesztések támogatására az állami költségvetés 7,2 milliárd forintot fordított.

A központi nagyberuházások 12,2 milliárd forintos ráfordításából - mely alapvetően 7 fejlesztéshez kapcsolódik - a költségvetést ÁFA nélkül 1,8 milliárd forint terhelte. A nagyberuházások helyzetét 1989-ben az általános elbizonytalanodás jellemezte. A felső szintű döntések elhúzódása, az egyértelmű állásfoglalások hiánya következtében mindmáig tisztázatlan több - előrehaladott készültségű, 1989-ben folyamatban lévőnek minősült - fejlesztés már létrehozott, illetve rekonstruált állóeszközeinek létesítményeinek hasznosítási lehetősége, s az ehhez szükséges intézkedések köre, költségigénye, forrásai. (Ezek: a mecseki kokszolható széntermelés fejlesztése, a mecseki uránbányászati fejlesztés, valamint a Budavári Palota helyreállítása.)

A Bős-Nagymarosi Vízlépcsőrendszer módosított műszaki tartalma, megváltozott költségigénye, kapacitása, üzembe állítási határidői, valamint a Nagymarosi Vízlépcső elhagyása, illetve a dunakiliti duzzasztómű leállítása miatti többletkiadások, kártérítési igények mértéke csak a későbbiekben, az újabb nemzetközi tárgyalások lezárása után válnak ismertté.

A Paksi Atomerőmű I. ütemének nagyberuházásként történő finanszírozása 1990. évben várhatóan lezárul ugyan, de a létesítmény teljes befejezéséhez nélkülözhetetlen végleges hulladéktermelő telepítési helye továbbra is eldöntetlen. Az erőmű II. ütemként tervezett bővítése pedig - a nemzetgazdaság jelenlegi helyzetében - időszerűtlenné vált, és ezért a bővítés előkészítésével kapcsolatos valamennyi tevékenységet felső szintű döntés alapján novemberben leállították, s az államközi megállapodások módosítása is szükségessé vált.

A többi előkészítés alatti nagyberuházás jövője sem tisztázottabb. Így pl. a Lágymányosi Duna-híd (minimális ráfordítási lehetőséggel) továbbra is az előkészítés alatti fejlesztések között szerepelt, jóllehet a nagyberuházást már 1987-ben jóváhagyta az ÁTB 1989. évi kezdés mellett.

A célcsoportos beruházásokhoz 26,6 milliárd forintot használtak fel. Ebből költségvetés támogatása 4,3 milliárd forint volt, ez nem tartalmazza a vissza nem térítendő áfa összegét. Az aktuális előirányzattal lényegében azonos, a népgazdasági elvárásokkal lényegében összhangban közel fele az előző évinek. A termelői infrastruktúra finanszírozásában nagyobb helyet kaptak visszterhes és saját források. A célcsoportos beruházások ráfordításából 29%-ot a távközlési, 26%-ot a közlekedési hálózat (vasút 18%, közforgalmú út 8%), 24%-ot a szénhidrogén-ipari fejlesztések tettek ki. A vízügyi beruházások 10%-ot, a villamosenergia-hálózati beruházások 9%-ot, az erdőgazdaság fejlesztései 2%-ot képviseltek.

Az egyéb központi beruházásokhoz az állami költségvetés 15 milliárd forint támogatást biztosított. Ebből közel 60% a Művelődési Minisztérium, a Szociális és Egészségügyi Minisztérium, a Magyar Tudományos Akadémia, a Környezetvédelmi és Vízgazdálkodási Minisztérium beruházásainak, valamint a különböző állami kötelezettségekből eredő fejlesztéseknek a megvalósítását segítette.

E beruházási körben 16,4 milliárd forintot használtak fel a minisztériumok és főhatóságok a népgazdaság számára is új értéket jelentő állóeszközök létrehozására. A népgazdasági terv az egyes tervcímzettek előirányzatából 4,2 milliárd forint átadásával számolt, ténylegesen 5,4 milliárd forintot adtak át, a múlt évinél 1,5 milliárd forinttal, a számítottnál 1,2 milliárd forinttal többet; ennek zöme (81%-a) a fegyveres testületek előirányzatából került átadásra.

A vállalati beruházásokra az 1989. évi népgazdasági terv 202-205 milliárd forint ráfordítással számolt. Ténylegesen a tervelőirányzat alsó határánál mintegy 18%-kal kevesebbet, 165,1 milliárd forintot költöttek el. A jelentékeny mérvű lemaradást részben a tervező munka megalapozását szolgáló bázisadat téves (magasabb) előrejelzése indokolja. Az állami és szövetkezeti szervezetek tárgyévi beruházásainak kétharmada - a korábbi évek tapasztalataival egyezően - így is vállalati döntési körben valósult meg.

Az előző esztendőhöz mérten többet költöttek beruházásra a kohászatban, a villamosenergia-, a vegy-, a könnyű-, és az élelmiszeriparban, az építő- és építőanyag-iparban, továbbá a hírközlési, belkereskedelmi, vízgazdálkodási ágazatokban és a nem anyagi ágazatok területén. Csökkent viszont a beruházási teljesítés a bányászatban, a mezőgazdaságban, a közlekedési ágazatban és a külkereskedelemben.

A vállalati beruházások megvalósításához nyújtott költségvetési támogatás 7,2 milliárd forint. Ennek háromnegyede a mezőgazdasági beruházások automatikus támogatását szolgálta. E jogcím keretében került sor az elmaradott területek felzárkóztatásához nyújtott fejlesztési támogatásra (0,9 milliárd forint), valamint a környezetvédelmi beruházások támogatására (0,6 milliárd forint). Az előirányzatot összességében mintegy 0,3 milliárd forinttal meghaladó költségvetési támogatásban részesültek a mezőgazdasági beruházásokra és az elmaradott területek felzárkóztatására fordított fejlesztések.

A beszámolási évben a vállalatok beruházásaik megvalósításához 32 milliárd forint bankhitelt és 9,8 milliárd forint állami alapjuttatást vettek igénybe.

A magánerős lakásépítés támogatásának 12 milliárd forintos előirányzata lényegében ezen a szinten, 12,2 milliárd forinttal teljesült. Nagy részét a 8,1 milliárd forintos szociálpolitikai kedvezmény tette ki. Az új 1989-es szabályok szerinti lakásépítések törlesztési támogatása 2,2 milliárd forint volt. A bányászlakások építésének támogatására 500 millió forintot fordítottak. A pénzforgalmi áthúzódás 1988-ról 1,4 milliárd forint, 1989-ről 1990-re pedig 4,2 milliárd forint.

A védelem és egyéb fegyveres testületek által szolgálati célra épített, illetve építtetett lakások támogatása tartalmazza a fegyveres testületek tagjainak lakásvásárlásra és -építésre (véglegesen vagy kölcsön) adott összegeket, továbbá a bérleti jog visszavásárlására fordítottakat is.

Ilyen jogcímen 1988-ban 3,8 milliárd forintot adtak ki. Az 1989-es évben az e célra előirányzott összeg 4,3 milliárd forint, a felhasznált összeg 4,7 milliárd forint volt. (Ezt az összeget az előző bekezdésben említettek előirányzatai természetesen tartalmazzák.)

Az egyes jogosultak kétféle módon használták fel a kapott támogatást: kisebb részben saját beruházásban (összesen 0,5 milliárd forint értékben), illetve más tárcával és a tanácsokkal közösen építettek szolgálati lakásokat. Ez utóbbi összeg összesen 4,2 milliárd forint volt, amely tartalmazza az ott foglalkoztatottak lakásügyeinek támogatására fordított 1,1 milliárd forintnyi összeget is.

Az e célra kapott támogatás segítségével saját beruházásként több mint 300, a tanácsoknak átadott pénzből több mint 1700 lakást építettek 1989-ben. Az összes épített lakás 2030 körül van. Meg kell jegyezni, hogy ezeket a lakásokat nem kizárólagosan a tárgyévi költségvetési pénzből finanszírozták. Saját pénzmaradványból 100 milliós nagyságrendben járultak hozzá a költségekhez, 1990. évi visszafizetéssel pedig hitelt vettek fel, mintegy 0,5 milliárd forint összegben.

A támogatás 1,1 milliárd forintja mintegy 4500 lakás finanszírozásához járult hozzá, amely így - az érintettek további kiadásaival együtt - igen hatékony formának bizonyult.

Készletezésre, vállalati alapok kiegészítésére az állami költségvetésből 1,5 milliárd forintot fordítottak; ez a költségvetési előirányzattal egyező. Az e jogcímen folyósított költségvetési támogatás 76%-a a kedvezőtlen termőhelyi adottságú mezőgazdasági termelőszövetkezetek fejlesztését segítette. Támogatásban részesült még a Budapesti Hulladékhasznosító Mű, a Novotel Szálloda, valamint a könyvkiadás.

5. A társadalombiztosítás

A társadalombiztosítás - reformjának első lépéseként - 1989-ben levált az állami költségvetésről és önálló alapként kezdte meg a működését. A Társadalombiztosítási Alapról szóló 1988. évi XXI. törvény alapján sor került az alap 2 milliárd forint összegű forgóalappal történő ellátására, valamint tartalékalapjának feltöltése céljából 1,8 milliárd forint névértékű, állami tulajdonban lévő részvény átadására is. Ahhoz, hogy folyó bevételeiből fedezni tudja az automatizmusok és árkompenzálások miatt növekvő kiadásait, a társadalombiztosítási járulék (általában 40%-os, költségvetési szervek esetében 10%-os mértékről) egységesen 43%-os mértékben lett meghatározva. (Ezzel döntő mértékben a költségvetési szervek hozzájárulása - vagyis az állami költségvetés kiadása - emelkedett).

Az eredeti előirányzatok szerint 259,5 milliárd forint járulékbevételből és 2 milliárd forint egyéb bevételből fedezte volna az Alap a 253,1 milliárd forintot kitevő ellátási és 2,1 milliárd forint működési kiadásait. Az év során kibontakozó, a tervtől eltérő gazdasági folyamatok, főként a bérkiáramlás gyorsulása következtében erőteljesen megváltozott a Társadalombiztosítási Alap pozíciója, s ez már év közben a törvényben meghatározott garantált bevételi többletet lényegesen meghaladó szufficitet valószínűsített. Az év végére 294,3 milliárd forint társadalombiztosítási bevétel és 267 milliárd forint ellátási, a bevételek 1%-át el nem érő 2,6 milliárd forint működési kiadás mellett 24,7 milliárd forint többlettel zárt, amely 4 milliárd forinttal nagyobb lehetett volna, ha a járulékfizetési tartozások 1989-ben nem emelkedtek volna.

A szufficit év közbeni alakulása teremtette meg az alapját az Országgyűlés tartalékvagyon-képzésre és a társadalombiztosítási juttatások növelésére vonatkozó döntéseinek. Eszerint elrendelték, hogy a Társadalombiztosítási Alap bevételi többletéből 13,1 milliárd forint összegű Lakás Alap kötvényt vásároljon. Ez a költségvetési és a Társadalombiztosítási Alapról szóló törvénnyel összhangban lévő szufficit-felhasználást jelent. A lakáskötvények után az Alap 1989. évre évi 15,2% kamatbevételhez jutott ez év elején. A fogyasztói áremelkedés ellensúlyozására - terven felül - két intézkedésre került sor. Július 1-jétől az 5000 forint alatti nyugdíjakat 300 forinttal, a többit 100 forinttal, a szeptember 1-je után kifizetett családi pótlékokat 150 forinttal emelték. Ennek kihatása 6,1 milliárd forint volt. Novemberben egyszeri kifizetésekről döntöttek, a 6000 forint alatti nyugdíjjal rendelkezők 2000 forint, a 6-7000 forint közöttiek 1000 forint, a GYES-en lévők 2000 forint, a családi pótlékban részesülők gyermekenként 1000 forint segélyhez jutottak, mely összesen 7,2 milliárd forint felhasználását jelentette.

A pénzforgalmi elszámolás alapján az alap 8,4 milliárd forint pozitív egyenleggel zárt, mert még 1989-ben kiutalták az egészségügyi szervek 1990. januári ellátmányát, valamint a GYÓGYÉRT-nek és gyógyszerekre előlegeket folyósítottak.

6. A költségvetési intézmények

A központi költségvetési szervek 1989. évi támogatása 133,9 milliárd forint volt, 1,4 milliárd forinttal kevesebb az év közben módosított előirányzatnál és 5,6 milliárd forinttal az Országgyűlés által 1988 decemberében elfogadottnál. A költségvetési egyensúly javítása érdekében év közben 10%-kal csökkent az igazgatás és a társadalmi szervezetek, 3%-kal a gazdasági ágazatok támogatása. A védelem és egyéb fegyveres testületek előirányzatából 4,6 milliárd forint zárolásra került. Ugyanakkor néhány, az év során felmerült igény - pl. a népszavazással, az Országgyűlés működésével, a forintleértékeléssel kapcsolatos többletek - növelték az előirányzatokat. Az így korrigált támogatási előirányzathoz képest a tényleges teljesítésnél csak olyan, a költségvetési mérlegsorok (felhalmozás, tanácsok támogatása, alapok támogatása) közötti elmozdulások következtek be, amelyek összességében nem érintik a költségvetési intézményhálózat felhasználható forrásait.

Az elmúlt évi fejlődés pénzügyi szempontból történő megítélését megnehezíti az a körülmény, hogy 1989. január 1-jétől sor került a társadalombiztosítási járulék egységesítésére, így a költségvetési intézményeknél, ahol korábban 10% volt a társadalombiztosítási járulék, az elmúlt évtől ez a mérték 43%-ra nőtt. A társadalombiztosítási járulék egységesítése miatti többletkiadás (ebben a körben 16 milliárd forint) ellentételezésre került, ami a költségvetési támogatások jelentős mértékű emelkedését okozta. Az 1988. évi 119,2 milliárd forintról az 1989. évi eredeti költségvetésben 139,5 milliárd forintra emelkedett a támogatás úgy, hogy belső struktúrájában a védelem és egyéb fegyveres testületek terhére történt átcsoportosítás, majd hasonló jellegű lépés következett be az évközi módosításnál is. Az 1989. évi ténylegesen folyósított támogatás összehasonlító szerkezetben összességében 1,1%-kal csökkent 1988-hoz képest, ezen belül a polgári ágazatok támogatása nominálértékben 8%-kal nőtt. A támogatások alakulása önmagában is mutatja, hogy e területen a támogatás reálértékének megőrzése a 15%-ra tervezett fogyasztói ár- és a 6%-os bérnövekedés mellett nem volt biztosított. A népgazdasági szinten ténylegesen bekövetkezett ár- és bérnövekedés mellett a költségvetésben jóváhagyott nagyfokú szelekció ellenére sem lehetett a humán intézményi szolgáltatások színvonalát pénzügyi oldalról megőrizni. Ebben az is közrejátszik, hogy a költségvetési előirányzatokban rendre jelentős nagyságú áthúzódások (pl. év közben működésüket megkezdő intézmények pénzszükségletének kiegészítése, bérintézkedések következő évi kihatása) szerepelnek, amelyek az intézményhálózat ellátási színvonalát önmagában nem javítják.

Az intézményi körben a béralap 6%-os növekedését irányoztuk elő, de ezt a költségvetési támogatás csak az egészségügyben, a szociális ellátásban, az oktatásban, a kultúrában, a kutatásban és a rend- és jogbiztonságban, valamint a községi tanácsoknál fedezte. A többi ágazatban - így az igazgatásban és a gazdasági ágazatokban - a bérfejlesztéshez szükséges forrásokat saját erőből, létszámcsökkentésből, megtakarításokból kellett előteremteni. Néhány területen - az egészségügyben, az oktatásban, a közművelődésben, a művészeti és igazságügyi dolgozóknál - az év során központi bérpolitikai intézkedésekre is sor került. Ezen túlmenően növekedtek az egészségügyi ügyeleti díjak és a pedagógusok túlóradíjai, ezekkel együtt a bérpolitikai intézkedések összesen 4,1 milliárd forintot (a társadalombiztosítási járulékkal együtt 5,9 milliárd forintot) tettek ki. Az árváltozások hatását az említett ágazatokban a 8%-os ún. dologi automatizmus csak részben tudta ellensúlyozni. A felsőoktatásban és a tudományos kutatásban azonban ennél nagyobb mértékű - 12%-os - volt a dologi előirányzatok növekedése és az egészségügyi intézményeknél a gyógyszerek áremelkedését is központi forrás ellentételezte. Biztosított volt a beruházásból és a rekonstrukcióból belépő intézmények üzemeltetése is.

Már az 1989. évi költségvetési javaslat benyújtásakor látható volt, hogy a szelektív pénzellátás ellenére számos szakmai elképzelés, program, illetve jó néhány felsőbbszintű határozatban is megerősített, elrendelt feladat pénzigénye nem teljesíthető. Ez a tendencia 1990-re sem változott, sőt az elkövetkező években sem várható számottevő forrásbővülés. Ezért is kérdés, hogy mennyiben sikerül a szakmai irányítással (ágazati minisztériumokkal) közösen azokat a feladatokat megragadni, amelyeket az állam mint „állami feladatot” finanszírozni kíván (és képes is), s a többi területen tudatos leépítést és/vagy piacosítást kell elérni. Ezt a rangsort, sorrendet az elmúlt években a központi apparátus valójában nem volt képes felállítani, illetve abban megegyezésre jutni. Tény ugyan, hogy „a minden fontos” filozófiája mellett ebben a csökkenő életszínvonal is közrejátszik, ami miatt a lakossági jövedelmek bevonására irányuló kezdeményezéseink rendre sikertelennek bizonyulnak.

A központi költségvetési szervek az állami költségvetéshez nemcsak támogatásukkal, hanem befizetéseikkel is kapcsolódnak. A központi költségvetési szervektől származó befizetések összege - módosított költségvetési törvény előirányzatának megfelelően, azt 30 millió forinttal túlteljesítve - 3,300 millió forintban realizálódott. Az állami tartalékkészletek értékesítéséből 0,9 milliárd forint, a védelem és egyéb fegyveres testületek exportbevételeiből 1,5 milliárd forint folyt be. A befizetésekből 0,5 milliárd forint a költségvetési szervek elmaradt feladataiból, tervezettet meghaladó működési bevételi többleteinek elvonásából származó összeg, 0,4 milliárd forint a vállalkozási tevékenységek utáni adó.

Az egységes pénzalap-gazdálkodás keretében a központi intézmények a működési költségvetésből, átvett pénzeszközökből, hitelekből, a pénzmaradványok és az érdekeltségi alapok terhére 7,5 milliárd forint összegű felhalmozási jellegű kiadást teljesítettek, miközben e címen előirányzatot alig terveztek. Ez az átcsoportosítás kényszerű következménye az egyéb központi beruházási előirányzatok csökkenésének.

A központi költségvetési szervek, a tanácsok és az elkülönített állami pénzalapok államháztartási kiadása a költségvetési szervek a kiadásainál megközelítette a 375 milliárd forintot, 15,6 milliárd forinttal, 4,3%-kal haladta meg az évközi országgyűlési döntéssel módosított előirányzatot. A kiadások növelésére az adott lehetőséget, hogy az intézmények bevételei még ennél is nagyobb összegben túlteljesültek. A központi szerveknél például a különböző működési és fejlesztési célra átvett pénzeszközök és egyéb bevételek meghaladták a 10 milliárd forintot, a tanácsoknál a 9,9 milliárd forintot, mindkét területen a tervezettnél jóval magasabb volumenben. A minisztériumok, országos hatáskörű szervek intézményeinél a működési, ár- és díjbevételek - főként a gazdasági területeken - 11 milliárd forinttal nőttek, ami elősegítette e területeken az önerős feladatellátást, annak ellenére, hogy a támogatások nem nőttek, vagy év közben csökkentek. A növekvő bevételek felhasználása mellett a központi szervek pénzmaradványa 0,6, a tanácsoké 4,6 milliárd forinttal mérséklődött.

A fegyveres erők, testületi és rendészeti szervek összkiadása 1989-ben meghaladta a 71,4 milliárd forintot, melyhez az állami költségvetés 67,8 milliárd forint támogatást nyújtott. A testületek alapfeladataik ellátására közel 62 milliárd forintot, míg az ezt kiegészítő - polgári jellegű pl. egészségügyi, oktatási, kulturális - tevékenységek ellátására 9,4 milliárd forintot fordítottak. Ez utóbbi feladatokról a megfelelő ágazatoknál számolunk be.

Az egészségügyi és szociális ellátás 1989. évi működési és fenntartási feladatainak ráfordítása 78,7 milliárd forint volt. Ez 1,2%-kal haladta meg az előirányzatot.

A népesség romló egészségi állapota, a szociális feszültségek növekedése fokozta az ágazat pénzbeli juttatásaival, intézményeivel és szolgáltatásaival szembeni keresletet. Ugyanakkor a lakosság kor, egészségi állapot és szociális helyzet szerinti összetételének nem megfelelő struktúrájú, sok esetben funkciójának nem megfelelő épületben, az infláció és a forrásátcsoportosítás miatt feszített pénzügyi keretek között működő egészségügyi és szociális ágazat csak növekvő társadalmi elégedetlenség mellett volt képes megőrizni működőképességét.

Az egészségügyi és szociális ágazat hálózatfejlesztéséről megállapítható, hogy a mennyiségi fejlesztések mellett egyes területeken a minőségi fejlesztés irányába is történtek lépések, de elmaradások is tapasztalhatók a tervtől.

Jelentősen eltér a gyógyintézeti ágyak száma, a tervezett 1371 fejlesztéssel szemben 430 ágy üzembe helyezésével (pl. a Siófoki kórházban 68 ágyas új pavilon, a Borsod-Abaúj-Zemplén megyei kórházban 42 új ágy) és 821 ágy megszüntetésével (pl. ebből Budapesten 558 ágy) lényegében csökkent és a népesség egyidejű fogyása miatt a 10 000 lakosra jutó ágyellátottság majdnem az előző évi szinten maradt (98,9-ről 98,8-ra csökkent). A kórházi ágyak csökkenésében jelentős a krónikus betegek számára fenntartott ágyak számának a csökkenése, szemben a mintegy két évtizedes központi programmal, amely célul tűzte ki e terület fokozott fejlesztését.

Az egészségügyi ellátás fejlesztését szolgáló szakmai programok 1989. évi 220 millió forintos keretéből - többek között - a magas vérnyomás, a daganatos megbetegedések és az AIDS szűrésére alkalmas bázisok kiépítését, nagyértékű műszerek beszerzését, korszerű klinikai, laboratóriumi diagnosztikai eljárások bevezetését, valamint a szívbetegellátás komplex rendszerének megerősítését támogatták.

Az időskorú lakosság növekedése miatt egyre nagyobb az igény a szociális intézményi elhelyezés iránt. Hosszabb távon a megoldást a települések, az egyházak által kezdeményezett helyi intézményi ellátási formák (gondozó házak, ápolási otthonok, szeretetházak) segíthetik. Az elmúlt évben a tervezett 1030 férőhelyfejlesztés helyett 748 valósult meg. Jelentősebb fejlesztés történt Szerencsen, Pécelen, Acsádon (Vas megye) és Zalakomáron.

Demográfiai okokból csökkent a bölcsődei és a csecsemőotthoni férőhely és bővült az idősek klubja hálózat (77 klubban 1359 hellyel, a tervnél mérsékeltebben), valamint a tervet jelentős mértékben meghaladva fejlődött a házi szociális gondozói körzetek száma (375 helyett 526-tal). Így a házi gondozói körzetek száma ma már 77-tel meghaladja az általános orvosi körzetek számát.

A tanácsok szociálpolitikai kerete a költségvetésben 1,5, majd év közben 0,6 milliárd forinttal bővült, s e növekményt hozzávetőlegesen fele-fele arányban fordították pénzbeli és természetbeni juttatásokra. A szociális segélyek 1 milliárd forinttal nőttek, s meghaladták a 3 milliárd forintot. Ezen belül a rendszeres szociális segélyben részesülők száma - az előzetes adatok alapján - csak félezerrel 47,5 ezerre nőtt, az egy főre jutó éves kifizetés az 1988. évi 25,3 ezer forintról 30,3 ezer forintra emelkedett. Az eseti, rendkívüli segélyezési esetek száma erőteljesen megnőtt, és az átlagos kifizetések összegét is sikerült 800 forinttal, 2454 forintra emelni.

A szakszervezeti kedvezményes üdültetés lényegében a terv szintjén (a tervezett üdülési napok 99,4%-ra) teljesült. A SZOSZ Üdülési és szanatóriumi Főigazgatóság által szervezett üdültetés eddigi formájának, mértékének fenntartása, a közel négyévtizedes támogatási rendszer megőrzése az utóbbi években egyre nagyobb gondot okozott. A megnövekedett kiadások fedezetének megteremtése érdekében tovább szélesítették az önköltséges üdültetés kereteit, az ebből, valamint az egyéb saját ár- és díjbevételből származó bevétel - 906 millió forint - már csaknem elérte az állami támogatás mértékét, a 910 millió forintot, míg a kedvezményes térítésekből befolyó működési bevétel csak 503 millió forintot tett ki. Az állami költségvetés a támogatás reálértéken történő megőrzését már 1989-ben sem volt képes magára vállalni és ez a folyamat csak erősödik 1990-ben. Ezért a szakszervezeti üdültetés szervezési, finanszírozási reformja napjainkban elodázhatatlanná vált.

A védelem és egyéb fegyveres testületek által működtetett bölcsődék, kórházak és üdülők kiadásaira 3,1 milliárd forintot fordítottak, saját bevétellel ellensúlyozott 0,4 milliárd forinttal többet a tervezettnél.

Az oktatás kiadásai 1989-ben 94 milliárd forintot tettek ki, ami 2,2 milliárd forinttal 2,4%-kal haladja meg az előirányzatot. Az oktatás helyzetének alakulására a Kormány kiemelt figyelmet fordított, ami többek között megmutatkozott abban, hogy február 1-jétől rendezte a pedagógusok túlóradíjait, szeptember 1-jével pedig - egy többlépcsős bérpolitikai intézkedéssorozat indításaként - átlagosan 16%-kal emelte a közoktatásban és a felsőoktatásban dolgozók bérét.

Az elmúlt évben a felsőoktatás támogatása az átlagosnál gyorsabban nőtt azért is, mert a dologi automatizmus itt 12%-ban került meghatározásra. Az 1988-ban létrehozott Felsőoktatási Fejlesztési Alap támogatása az előző évi 150 millió forintról 600 millió forintra nőtt és nagymértékben segítette a szakmai programok finanszírozását, az oktatási infrastruktúra fejlesztését. A devizaellátottságot érezhetően javította, hogy a konvertibilis valutában folyó oktatás bevétele 50%-kal, 450 millió forintra emelkedett és változatlanul nagy nyereséget realizált. A felsőoktatási intézmények száma 57-re csökkent, mivel a Nyíregyházi Mezőgazdasági Főiskola a Gödöllői Agrártudományi Egyetemhez kapcsolódott. Az oktatási feltételek javítását szolgálta - mintegy 10 intézménynél - a volt MSZMP épületek átvétele, amelyhez a költségvetés külön központi támogatást nyújtott. A nappali tagozatos hallgatók száma 1%-kal nőtt, meghaladta a 72 ezer főt, ami azt jelenti, hogy a megfelelő korú népesség 10%-a részesült felsőfokú képzésben. A honvédelmi törvény megváltoztatta az eddigi „0”-évfolyamos felvételi rendszert, növelte az első évfolyamra felvettek számát, amit a költségvetés év közben 80 millió forint többlettámogatással segített. Növekedett a tanulmányi össztöndíjakra és a pénzbeli szociális támogatásra szolgáló keret, s a fogyasztói áremelkedéshez kapcsolódva havi 300 forinttal, 910 forintra nőtt a hallgatói jövedelempótlék összege. (1990 januárjában újabb 300 forintos emelés történt).

Megkezdődött az államháztartási reformmal összhangban a felsőoktatás normatív finanszírozási rendszerének előkészítése, ami a kilátásba helyezett világbanki kölcsön felvételének az egyik feltétele.

A közoktatásban a demográfiai hullám számottevően befolyásolta a különböző intézménytípusok kapacitásának kihasználtságát, az óvodás és általános iskolás korú gyermekek számának csökkenése lehetővé tette az eddigieknél kedvezőbb elhelyezésüket. Az általános iskolai létszám mérséklődése csupán részben eredményezett egyben tanulócsoportszám- csökkenést is. A gyermekek számának csökkenése és a központi bérintézkedések együttesen a képesítés nélküli pedagógusok számának fogyatkozását eredményezték. A középiskolás korcsoportban tetőző demográfiai hullám miatt - a tanteremfejlesztések ellenére - általában nőtt a zsúfoltság, az iskolák egy része váltakozó tanításra tért át. A szakképzés feltételeinek javítására és korszerűsítésére a Szakmunkásképzési Alap egyidejű megszüntetése mellett az Országgyűlés 1989. január 1-jei hatállyal létrehozta a Szakképzési Alapot, amely az eddigi hozzájárulás felemelésével és a teherviselés arányosabbá tételével jelentősen megnövelte a szakképzés fejlesztésére fordítható anyagi eszközöket. Az iskolarendszerből szakképzettség nélkül kilépő és tovább nem tanuló fiatalok elhelyezkedési gondjainak rendezése, betanító jellegű képzésük megszervezése sürgős intézkedést követel.

A korábbi évektől eltérően a közoktatási szakmai programok előirányzatait 1989-ben a művelődési tárca kezelte, s nem a tanácsok. A különböző pedagógiai módszerek alkalmazását, iskolakísérletek beindítását, alternatív tantervek és tananyagok kidolgozását, az idegen nyelvek oktatásának korszerűsítését elősegítendő több mint 100 millió forintot utaltak ki a különböző szakértői, szakmai testületek által arra érdemesnek ítélt pályázóknak. Az iskolai közösségszervezés, a hátrányos helyzetű gyermekek speciális nevelési programjai, a korszerű taneszközök gyártása is helyet kap a további támogatásokban, melyekre 1989 szeptemberétől folyamatosan lehet pályázni.

A védelem és egyéb fegyveres testületeknél óvodai ellátásra, középfokú képzésre, katonai és rendőrtiszti főiskolai, katonai akadémiai képzésre, a hallgatói ösztöndíjakra 1989-ben 3,2 milliárd forintot fordítottak a tervnek megfelelően. A testületi szolgálatot hivatásként vállaló, polgári felsőoktatásban tanulók tanulmányait külön ösztöndíjjal támogatták.

A kulturális, ifjúsági és sportágazatok ráfordítása 1989-ben 26,2 milliárd forint volt, mely 1,4 milliárd forinttal (5,6%-kal) haladja meg a tervezett összeget.

Az év folyamán sor került a közművelődési, közgyűjteményi és művészeti intézményekben dolgozók igen elmaradott bérszínvonalának 40%-os emelésére.

A könyvtáraknál a színvonalasabb könyvtári szolgáltatások érdekében előrelépés volt a számítógépes rendszer bevezetése, illetve továbbfejlesztése. A könyvtári állomány szerényen gyarapodott, ezt ellensúlyozandó csökkent a példányszám és emelkedett a mikrofilmre vett kötetek száma.

A közgyűjtemények rekonstrukciós programja keretében folytatódott a Szépművészeti Múzeum felújítása, továbbá a Magyar Nemzeti Múzeumban megtörtént a koronázási jelvények biztonságos elhelyezését szolgáló helyiség kialakítása.

1989-ben 29 hivatásos társulattal rendelkező önálló színház működött, melyekhez további 8, saját épülettel rendelkező kamaraszínház kapcsolódott. A színházak valamelyest növekvő állami támogatása és a szponzorálási bevételei mellett a színházjegyek ára átlagosan 12%-kal emelkedett, az előadások és a látogatók száma csökkent.

Az új Nemzeti Színház felépítésével összefüggő előkészületi munkálatok tovább folytatódtak. Megtörtént a színház építészeti tervpályázatának kiírása, amely eredményeként az épület helyszínéül a volt Engels teret jelölték ki.

A művészeti és közművelődési tevékenységek egyes területeinek pénzügyi forrásai reálértékben évek óta csökkennek. A tanácsok területén lévő kulturális intézmények gazdálkodási feltételei kedvezőtlenek. Bár a tanácsok nagy része komoly erőfeszítéseket tett e folyamatok mérséklésére, a kulturális intézményeknek nemcsak a támogatásokhoz, hanem a lakossági igények mennyiségi és minőségi módosulásához is igazodniuk kellett.

A Magyar Rádió kiadása 1,9 milliárd forint volt, az előirányzathoz képest 0,3 milliárd forinttal több. A bevételeken belül az ár- és díjbevételek jelentős mértékben növekedtek, ez a kereskedelmi rádiózásnak és a szponzortevékenység bővülésének köszönhető. Az elmúlt évben jelentősen megváltozott és rugalmasabbá vált a műsorstruktúra, emellett a sugárzott műsoridő is megnövekedett. Nőtt a műsorok hallgatottsága, amelyben jelentős szerepe volt a Calypso Rádió beindulásának. A vidéki stúdiók kezdeményezéseivel tovább bővült a kereskedelmi adók száma, megkezdődött a központi kapcsolóterem felújítása.

A Magyar Televízió kiadásai meghaladták az 5,2 milliárd forintot, az előirányzathoz képest 0,9 milliárd forinttal többet költöttek, erre a bevételek azonos nagyságrendű emelkedése adott módot. A televízió előfizetési díjak havi 20 forinttal emelkedtek, az ebből származó 650 millió forintos bevételi többletből 200 millió forint közvetlenül a Magyar Televízió forrásait bővítette. A rendszeres hétfői adások bevezetésével nőtt a műsoridő, ezzel egyidejűleg a műsorszerkesztésben jelentős változásokat hajtottak végre. Befejeződött a Bojtár utcai új stúdióközpont építészeti beruházása, s megkezdődött a technikai-műszaki felszerelés beszerzése.

Nemzetközi kulturális kapcsolatok területén a devizaösztönző rendszer hatására nagymértékben nőtt a bevételek volumene, az intézmények az általuk visszaigényelhető devizabevétellel önállóan gazdálkodhatnak. Az év során megnyitották a Stuttgarti Magyar Kulturális Központot.

A védelem és egyéb fegyveres testületeknél a kulturális és sportfeladatok kiadásai előirányzata 1989-re 2,1 milliárd forint volt, amellyel a felhasználás megegyezett. Ennek megfelelően a klubok, az egyéb közművelődési intézmények és sportegyesületek kiadása a tervezett szinten maradt.

A sport ágazat területén jelentős változást okozott az egyesülési jogról szóló 1989. évi II. törvény, amely a sportági szakszövetségek és sportegyesületek jogállását lényegesen megváltoztatta. Továbbá az is, hogy a Kormány év közben 1989. július 1-jei hatállyal megszüntette az Állami Ifjúsági és Sporthivatalt és a sporttal kapcsolatos állami feladatok ellátására a művelődési miniszter irányítása alatt létre hozta az Országos Sporthivatalt. A sportcélokra szolgáló állami források csak a diáksportra fordítható támogatási norma, valamint a diák sportkörök és egyesületek foglalkozásvezetőinek tiszteletdíjára felhasználható összegek emelése miatt növekedtek. Az egyesületi működés támogatásában növelték a nemzetközi eredményességhez kapcsolt normatív támogatás arányát. A népgazdaság helyzetének kedvezőtlen alakulása további fejlesztésekre nem adott lehetőséget, ezért a gazdálkodás során mutatkozó problémákat elsősorban a saját bevételek fokozásával, illetve a gazdálkodás tervszerűségének és színvonalának emelésével kellett volna megoldani. A gazdálkodási körülmények romlása szükségessé teszi a sportfeladatok átfogó áttekintését, a sportági struktúra átalakítására vonatkozó koncepció kialakítását, valamint a sporttámogatás és -finanszírozás rendszerének felülvizsgálatát.

A beruházási tevékenység keretében tovább folytatódott a központi sportlétesítmények (a Szabadság-hegyi Edzőtábor, a Városligeti Műjégpálya) rekonstrukciója, s a Tatai Edzőtábor szálló épületének korszerűsítése. Megkezdődött a Magyar Testnevelési Egyetem játékcsarnokának korszerűsítése és a Császár Uszoda rekonstrukciója. Jelentős központi támogatást folyósítottak a szegedi evezős pálya fejlesztéséhez, valamint a székesfehérvári műjégpálya befedéséhez.

A tudományos kutatás az 1989. évben - a többi ágazathoz képest - relatív előnyt élvezett. A dologi automatizmus általánostól eltérő 12%-os mértékét a költségvetés támogatásából biztosította úgy, hogy ebből 4%-nyi az OTKA forrásait gyarapította. A társadalmi közkiadások más területeitől eltérően a restrikciós intézkedések a kutatást nem érintették.

A tudományos kutatás ráfordítása 1989. évben 10,9 milliárd forint volt, amely megközelítette a tervezett szintet. Az ágazat forrásai átmenetileg hitelekkel is bővültek.

A tudományos minősítéssel rendelkező kutatók (a tudományok doktorai, kandidátusok) anyagi helyzetét javította az új illetményrendszer, amely az elmúlt évben már működött. A tudományok doktorai részére 1989. évben több mint 100 millió forintot fizettek ki, melynek fedezete a költségvetésből származott. A tudomány kandidátusai részére biztosított illetménykiegészítés mértéke április 1-jétől havi 1000 forintról 3000 forintra növekedett és a védéstől számított 5 éven át kerül folyósításra. Ennek költségvetési fedezete is rendelkezésre állt. Finanszírozási konstrukcióváltásra került sor a nyugdíjas kandidátusok illetménykiegészítésének folyósítási rendjében, s a feladat a Nyugdíjfolyósító Intézethez került át. A tudományos kutatók általános bérrendezésére 1989-ben nem kerülhetett sor. A bérfeszültségek mérséklését az állami költségvetés csupán azzal tudta enyhíteni, hogy a bérautomatizmushoz és annak társadalombiztosítási járulékvonzatához szükséges támogatást biztosította.

A tudományos kutatás fontos forrásai az Országos Tudományos Kutatási Alap és a tárcakutatási alapok. Ezen alapokból pályázatok, illetve megbízások útján jutnak bevételhez az intézmények, kutatók.

A kutatóintézetek döntő hányada a Magyar Tudományos Akadémia felügyelete alatt működött, a kiadások közel 40%-át az állami költségvetés fedezte.

Az igazgatási ágazatban - beleértve a központi és helyi szerveket is - az 1989. évben a működtetésre 25 milliárd forintot fordítottak, a tervezettnél 19,6%-kal többet. Kétségtelen, hogy az igazgatási ágazat költségvetési támogatása az előző évhez képest is növekedést mutat, de ennek alapvető oka az, hogy a költségvetés a társadalombiztosítási járulék mértékének növekedését ellensúlyozni volt kénytelen. Fejlesztésekre, kivéve az Adó- és Pénzügyi Ellenőrzési Hivatal szervezeteinek teljes kiépítését, nem került sor. Az igazgatásban dolgozók béremelését is a meglévő előirányzatok terhére kellett biztosítani. Ezt az elvet a községi tanácsoknál érvényesíteni nem lehetett, ezért e körben a bérautomatizmust a költségvetés támogatásból biztosította.

A központi igazgatásban dolgozók tényleges létszáma 7331 fő volt, mely lényegesen alatta maradt a tervezett 10000 főnek. Az év folyamán, különösen annak második felében felerősödött az igazgatásból az elvándorlás a gazdasági élet más területeire. Ez a tendencia figyelhető meg a területi, helyi igazgatási feladatokat ellátó tanácsoknál is, ahol a költségében is egyre növekvő igazgatási feladatokat csökkenő létszámmal kellett megoldani. Egyes tanácsok működésében ez átmeneti problémákat is okozhatott.

Az igazgatási ágazat helyzetét nemcsak létszámproblémák nehezítik. Pénzügyi oldalról is meg kellett felelni a szigorodó követelményeknek. Az állami költségvetés helyzetének javítása szükségessé tette ugyanis, hogy év közben az igazgatási támogatás 10%-os mértékű csökkentésére is sor kerüljön. Ezzel azonban számos helyen a munkafeltételekben következett be nem kívánatos romlás.

A védelem és egyéb fegyveres testületeknél 1989-ben 385 millió forint igazgatási kiadás jelentkezett az Államigazgatási Szervezési Intézet átvétele, a népszavazás lebonyolítási kiadásainak elszámolása és egyes kormányzati feladatok (vendégházak felújítása, hírhálózat működtetése) miatt.

A védelmi kiadások meghaladták a 35,2 milliárd forintot, nominál értékben mintegy 10%-kal kevesebb, mind az 1988. évinél, mind az eredetileg tervezettnél. A védelmi célra 1989-ben kiutalt támogatás 34 milliárd forint volt, annak következtében, hogy év közben - több menetben - 4,1 milliárd forint zárolására került sor. E kormányzati és országgyűlési döntések kialakításában szerepet játszhatott a nemzetközi enyhülési folyamat, de alapvetően a költségvetési szempontok érvényesültek. Az egyre nehezülő gazdasági helyzet a védelem területén is a feladatok rangsorolására kényszerített, s bár a haderőreform még csak kezdeti lépéseknél tart, a folyamat felgyorsítására kell törekedni. Nem lehet figyelmen kívül hagyni, hogy a védelmi előirányzatok reálértékében bekövetkezett és bekövetkező romlása nem veszélyeztetheti a védelmi alaptevékenységet.

Az egyéb fegyveres testületek kiadása 26,8 milliárd forint volt, 1,2 milliárd forinttal haladta meg a tervezettet. Annak ellenére, hogy a költségvetésben a rohamosan növekvő közbiztonsági, bűnmegelőzési, igazgatásrendészeti, határőri tevékenység előirányzatai valamelyest nőttek, e feladatok elfogadható szintű teljesítése egyre nagyobb nehézségekbe ütközik. A belügyi tárca 1989-ben 21,8 milliárd forintot használt föl, amit csak jelentős többletbevételek tettek lehetővé, miután az eredetileg jóváhagyott támogatást év közben az Országgyűlés 0,3 milliárd forinttal mérsékelte. A gondokon csak részben enyhítettek azok a céljelleggel rendelkezésre bocsátott pénzeszközök, amelyek pl. a szovjet-magyar kishatárforgalom bővítését, az útlevél-ellenőrzés korszerűsítését szolgálták. A Munkásőrséget az Országgyűlés 1989. október 23-ai hatállyal feloszlatta. A kiadások körülbelül az időarányosnak megfelelően teljesültek, megközelítették a 832 millió forintot. A testület megszüntetését követően még felhasználatlan támogatás a felszámolási költségek fedezetéül szolgált. Részben ennek terhére fizették az állomány felmondási és egyéb személyi járandóságait, az ingatlanok állagmegóvási, őrzési költségeit. A büntetés-végrehajtás kiadása 1989-ben 2,6 milliárd forint volt, a tervezettnél magasabb felhasználást a bevételi terv túlteljesítése tette lehetővé. Fokozza a gondokat, hogy a személyi állomány jövedelmi szintje rendkívül alacsony, az elítéltek fogvatartási költsége egyre emelkedik, és a foglalkoztatásukból eredő árbevétel ennél alacsonyabb mértékben emelkedik. A büntetés-végrehajtási intézetek zsúfoltságán enyhített a 45 év után először felépített új börtönépület. A Vám- és Pénzügyőrség 1,5 milliárd forintot használt fel, s ebben az összegben költségvetési tartalékban előirányzott céljellegű támogatások (a már említetteken kívül a magánforgalmi ÁFA beszedésére, illegális valutapiac visszaszorítására) is már jelentkeztek.

A gazdaság, jogbiztonsági szervek és közösségi szolgáltatások kiadásai meghaladták a 78,2 milliárd forintot. A tervezetthez képest mutatkozó 7,2 milliárd forint döntően abból származik, hogy a gazdasági tevékenységek volumene és költségei is növekedtek, ami egyben a bevételekben is jelentős túlteljesítéssel járt.

A mezőgazdasági szolgáltatásokban a növekedés azzal magyarázható, hogy szervezeti változással szétválasztották az állategészségügy hatósági és szolgáltató jellegű feladatait, ez utóbbiak piacosítása mellett. Az erdőgazdálkodás területén az Erdőrendészeti Szolgálat első évét zárta eredményérdekeltségben, s ez megteremti annak lehetőségét, hogy a későbbiekben vállalkozási formában működjön. A vízgazdálkodásban az állami alapfeladatok teljesítésére a Vízügyi Alap pénzeszközeinek bevonásán túl a szabad kapacitások hasznosításából származó bevételekkel teremtették meg a költségvetésből - döntően az árellentételezés elmaradása miatt - hiányzó forrásokat. A közlekedési ágazatnál jelentős változást eredményezett az Útalap létrehozása, ennek forrásaiból bővült az útkorszerűsítésre, útépítésre a közúti igazgatóságok által felhasznált támogatás.

1989-ben az ügyészségekre, bíróságokra, különösen a cégbíróságokra, hatáskörük bővülése következtében egyre több feladat hárult, s a költségvetésben biztosított 150 millió forint a gazdálkodás lehetőségeit csak némileg javította. Változatlanul gondot okozott a bírósági, ügyészségi dolgozók megfelelő elhelyezése, miután az épületállomány felújítására, korszerűsítésére felhasználható keret csak a legszükségesebb - műszakilag már nem halasztható - munkák elvégzésére volt elegendő. Az elhelyezés körülményeinek javítása, valamint az országos cégnyilvántartási rendszer kialakítása 1990-re húzódik át. A rendbiztonsági szerveknél 526 millió forintot költöttek az állami tűzoltósággal, a polgári védelemmel kapcsolatos központi feladatokra, a katonai bíróságok és ügyészségek működtetésére.

A külképviseleteknél nem volt mód az elmúlt évi forintleértékelések költségvetési ellentételezésére, azt a vízumdíjak tervezettet meghaladó többletei pótolták. Takarékossági intézkedések, összevonások, létszámcsökkentés és -átcsoportosítás révén a meglévő költségvetés terhére bővítették a kirendeltségi, külképviseleti hálózatot.

7. A tanácsok költségvetése

Az éves terv célkitűzéseiben szigorú követelmény volt az egyensúlyi helyzet javítása, a jövedelemtermelés és a belföldi felhasználás összhangjának megteremtése. Ezen elvárások tükröződtek vissza a tanácsok 1989. évi költségvetésében és annak végrehajtása során.

A reálértékben csökkenő pénzeszközök felhasználása olyan körülmények között történt meg, amikor az állami feladatvállalás köre és mértéke e területen sem került felülvizsgálatra, így a jövedelemtulajdonosok szerepvállalása nem tisztázott, mindemellett az érintettek teherviselőképessége és -készsége csökkent. A tanácsok és intézményeik gazdálkodásában egyre nehezebb feladatot jelentett elhatározott céljaik megvalósítása, a meglévő, az újratermelődő pénzügyi és ellátásbeli feszültségek mérséklése.

A tanácsok bevételei

A tanácsok 1989. évi bevételeinek együttes összege 248,3 milliárd forint volt, amely 11 milliárd forinttal haladta meg a tanácstestületek által tervezettet.

A szabályozott források (részarányuk 34%) az előirányzat szerint teljesültek. A 83,8 milliárd forint legnagyobb részét a magánszemélyek jövedelemadója tette ki (66,5 milliárd forint) ez azonos az előirányzattal, annak ellenére, hogy a költségvetési törvény szerint a terven felüli teljesítésből 4% a tanácsokat illette volna meg. Az állami költségvetés egyensúlyi helyzetének javítása érdekében év közben eltörölték a 4%-os lehetőséget. 1989-ben - hasonlóan az előző évhez - a tanácsok népességarányosan jutottak hozzá a személyi jövedelemadóhoz. A költségvetési törvény még úgy rendelkezett, hogy év közben, amikor ismertté válik az 1988. évi személyi jövedelemadó bevallás, s ezáltal az adónak a befizető állampolgár lakóhelye szerinti megoszlása is, akkor át kell állni az annak arányában történő kiutalásra. Miután ennek közgazdasági, információs feltételei nem teremtődtek meg, az Országgyűlés úgy határozott, hogy az átállásra csak 1990-től kerüljön sor.

Az állami támogatás (részaránya a bevételek csaknem fele), 123,3 milliárd forintot tett ki. Az eredeti előirányzat 122,1 milliárd forint volt, ami év közben a csomagterv keretében (a költségvetési törvény módosítása során) 0,9 milliárd forinttal emelkedett (0,6 milliárd forinttal a tanácsi szociálpolitikai előirányzatok növelése, 0,6 milliárd forinttal a víz- csatornadíjemelés elmaradása miatt, 0,3 milliárd forinttal az egészségügyi beszerzések forintleértékelés miatti növelése címén, s 0,6 milliárd forinttal csökkent az igazgatási kiadások 10%-os mérséklésével). Ugyancsak év közben a központi költségvetési szervektől feladatátvétel révén több mint 200 millió forint, a Szakmunkásképzési Alapból ösztöndíjak finanszírozására 100 millió forint került a tanácsokhoz. Az állami támogatás az előző évhez képest 26 milliárd forinttal nőtt. A növekmény túlnyomó részt a társadalombiztosítási járulék kulcsának 10%-ról 43%-ra emelkedéséből (18,9 milliárd forint), az egészségügyi és oktatási dolgozók bérpolitikai intézkedéséből (társadalombiztosítási járulékkal együtt 4,7 milliárd forint) adódik.

Az egyéb (érdekeltségi) bevételek (melyek 16%-ot képviselnek) 41,2 milliárd forintot tettek ki, közel 36%-kal haladták meg az előirányzottat. A növekedés döntően abból ered, hogy a tanácsok és intézményeik új szolgáltatásokat vezettek be, javítva ezáltal meglévő eszközeik kihasználtságát, esetenként - költségnövekedés miatt - szolgáltatásaik díjtételeit is emelniük kellett. A bevételnövekedés azonban együtt járt a kapcsolódó kiadások emelkedésével. Az átvett pénzeszközök is jelentősen bővültek, jellemző, hogy nagyobb hányada már nem gazdálkodó szervektől, hanem a minisztériumoktól (főleg lakásépítésre címzetten a honvédelmi tárcától) származik.

A tanácsok kiadásai

A tanácsok feladataik teljesítésére 252,9 milliárd forintot fordítottak, amelyből az intézmények működtetésére, fenntartására 184,9 milliárd forint (73,1%), fejlesztési kiadásokra 58,6 milliárd forint (23,2%), a vállalati gazdálkodó szervezetek támogatására - döntően lakóházfelújítási célokra - 9,4 milliárd forint (3,7%) szolgált.

A működési kiadások összességében némileg meghaladták a tanácsok által tervezettet. Ezen belül az egészségügyi és szociális célokra 3 milliárd forinttal, az oktatási feladatokra 2,8 milliárd forinttal, kulturális és sporttevékenységre 1,5 milliárd forinttal többet fordítottak, részben amiatt is, hogy a terv még nem számolhatott a központi bérpolitikai intézkedések minisztériumok, tanácsok között felosztott előirányzataival. A tanácsok pénzügyi forrásaikhoz igazodva elsőbbséget biztosítottak az intézményhálózat működtetésének. Háttérbe szorultak viszont a felújítások, karbantartások, amelyek egyes területeken már komoly gondot okoznak és hatványozottan emelik a felújítások pénzszükségletét.

A működési kiadások jelentős részét, 56,2 milliárd forintot az egészségügyi és szociális feladatok finanszírozására használták fel. A két ágazat együttesen 163 ezer főt foglalkoztat, a bérjellegű kiadások megközelítik a 21 milliárd forintot (a kiadások 38%-át). A munkanélküliség, a hátrányos helyzetű rétegek bővülése, a fiatalkorúak beilleszkedési zavarai, a Romániából áttelepülők gondjainak megoldása szükségessé tette a szociális gondoskodás kiterjesztését, a sokrétű segélyezést. A központi támogatás növekedése ellenére sem tudták a tanácsok az itt felmerülő igényeket maradéktalanul kielégíteni.

Az oktatási ágazat feladatainak teljesítésére 71,5 milliárd forintot fordított, ebből 30 milliárd forintot tett ki a 246 ezer oktatási dolgozó bérköltsége. A demográfiai hullám már 1989-ben elérte a középiskolákat, és a létszám bővülése következtében az intézmények zsúfoltak, az osztálylétszámok magasak, különösen a fővárosban és a nagyvárosokban. Ugyanakkor ellentétes irányú az elmozdulás az óvodai és általános iskolai oktatásban, ahol az intézmények kihasználtsága általában csökken. Az oktatás színvonalának megőrzését helyenként nem tudták biztosítani. Az intézményvezetők az iskolák több célú hasznosításával igyekeztek pótlólagos forráshoz jutni.

A kulturális és sport ágazatok pénzügyi lehetőségét főként saját források bővítették, az intézmények kényszerű bevételorientált magatartása gyakran ellentmondásba került a kultúrpolitikai törekvésekkel.

Az igazgatási ágazat kiadásai elsősorban a működési kiadások árnövekedése miatt emelkedtek. A kétszintű közigazgatásra való áttérés feladat- és létszám-átcsoportosítással járt együtt, de ugyanakkor a megyei tanácsok jelentős részénél szakigazgatási szerveket vontak össze, és csökkentették a létszámot. Ez nem eredményezett költségvetési megtakarítást, mert a jó szakemberek megtartását a bérek emelésével, a munkafeltételek javításával tudták csak elérni. A községi tanácsoknál gondot jelentett az érdemi munkakörök megfelelő képzettségű szakemberekkel való betöltése.

Az egyéb ágazatok költségvetése szenvedte el leginkább a tanácsi pénzeszközök szűkösségét. Az áremelkedések ellenére alig nőtt a kommunális és gazdasági jellegű kiadás, színvonalcsökkenés következett be. A 33,4 milliárd forintnyi kiadásból a helyi utak, hidak fenntartása 4,6 milliárd forintot, a helyi közlekedés támogatása 6,1 milliárd forintot tett ki. A tanácsi hatáskörben elvégeztetett vízrendezési, belvíz-mentesítési munkák értéke 0,7 milliárd forintot, a földhivatalok fenntartása ugyancsak 0,7 milliárd forintot igényelt. A tipikusan településüzemeltetési célokra, így a köztisztasági, településtisztasági feladatokra, parkfenntartásra és különösen a közvilágításra fordított kiadásokról mondható el, hogy rendszerint e területek, valamint az útjavítás és a műemlék-helyreállítás terhére oldják meg a kiemelt ágazatok gondjait és az ad-hoc igényeket.

A vállalati gazdálkodó szervek 9,4 milliárd forintos támogatásából 8,5 milliárd forint az úgynevezett tanácsi lakóházak kezelésére szolgált. Az egyéb támogatások (0,9 milliárd forint) a fürdő- és strandszolgáltatások, víziközlekedés és a temetkezés feltételeinek javítását célozták.

A tanácsi bérlakások kezelésre fordított összeg 1988-ban 11,3 milliárd forintot tett ki, ehhez képest az 1989. évi előirányzat 2,7 milliárd forinttal, 8,6 milliárd forintra csökkent. A csökkenés oka az, hogy az ingatlankezelő vállalatok is jogosulttá váltak a nagyobb volumenű lakóház-fenntartási munkálatok általános forgalmi adójának visszaigénylésére, továbbá, hogy a költségvetés nem tudta teljes mértékben ellensúlyozni az árak és a költségek emelkedését. Ennek következtében nem volt lehetőség az elmaradt felújítások pótlására, sőt újabb elmaradások keletkeztek. A támogatások felhasználása az előirányzatnak megfelelően (8,5 milliárd forintban) teljesült. A tanácsi kezelésű lakások közül 27 500-at újítottak fel és 10 500-at korszerűsítettek.

A fejlesztési kiadások összege 58,6 milliárd forint volt, a tanácsok tervelőirányzatánál 6 milliárd forinttal nagyobb. Ennek ellenére a lakossági infrastruktúra gyarapodása tovább lassul, hiszen az árszínvonal emelkedése fokozatosan szűkíti a fejlesztési keretekből megvalósítható létesítmények körét. Az egészségügyi ellátás javítását szolgálta, hogy a tanácsi kórházakban 380 ágyat adtak át. A szociális otthonokban 250 helyet, az idősek klubjaiban 2480 helyet létesítettek. Az óvodák száma 12-vel gyarapodott. A demográfiai hullám fogadására jelentősen bővült a középfokú tanintézetek kapacitása, a szakmunkásképző intézetekben 130, a középiskolákban 420 új tanterem létesült. Az ivóvíztermelő kapacitások növekedése lehetővé tette az egészségtelen ivóvízű települések számának csökkenését. A „közműolló” továbbra is erőteljesen nyitott, miután a csatornahálózat bővülése elmarad a vízellátás növekedésétől.

A tanácsi bérlakások építésére 1988-ban felhasznált 13,7 milliárd forinttal szemben az 1989. évi előirányzat 1,5 milliárd forinttal csökkent. Ezen a jogcímen a tanácsok 1989-ben 13,6 milliárd forint kiadást teljesítettek úgy, hogy ebben 2,5 milliárd forintos nagyságrendben lakásépítésre átvett pénzeszközök is szerepeltek. Az állami lakások száma 4800-al, a személyi tulajdonú lakások száma  - a tanácsok által nyújtott anyagi segítség révén is - a 47 300-al bővült. Ha tekintetbe vesszük az előző években és a tervszámnál is az átvett összegeket, akkor a tanácsi lakásépítésre fordított összeg abszolút és reálértékben egyaránt csökkent. Az 1989. évi kiadásokból a szociális bérlakások építésére 2,1 milliárd forintot, az egyéb állami lakásokéra 3,3 milliárd forintot fordítottak. A lakásmobilitás (bérlakás- visszavásárlás és újbóli kiutalás) előmozdítását 1,9 milliárd forinttal segítették. A 3 milliárd forintot kitevő helyi támogatás egyhatoda vissza nem térítendő támogatás, a többi kamatmentes kölcsön. A tanácsi apparátusban és az intézményekben dolgozók lakásépítési támogatására 0,3 milliárd forintot folyósítottak. A lakásépítés előkészítésének költségei és egyéb ezzel összefüggő kiadások 3 milliárd forintot tettek ki.

A lakosság által végzett társadalmi munka értéke 1989-ben 16 milliárd forint volt, számottevően (4,2 milliárd forinttal) csökkent az előző évhez képest. A munkák nagyobb hányada - mintegy 9 milliárd forint - a tanácsi intézmények működtetésére, karbantartására irányult (óvodák, iskolák). A lakosság a víz-, gáz- és szennyvízhálózat bővítése, a környezet rendezése, járdaépítés, utcaszépítés érdekében 4 milliárd forint értékű munkát végzett. Az önkéntes lakossági pénzbeli és társulási hozzájárulás 3 milliárd forintot ért el. Az elmúlt évekhez hasonlóan az egy főre jutó társadalmi munka értéke Békés, Jász-Nagykun-Szolnok, Bács-Kiskun és Tolna megyékben a legmagasabb. Sorrendben ez 3113, 3041, 2631 és 2498 forintot jelent.

8. Elkülönített állami pénzalapok

Az állami pénzügyekről szóló 1979. évi II. törvény végrehajtásáról rendelkező 23/1979. (VI. 28.) MT rendelet kimondja, hogy elkülönített állami pénzalapot meghatározott társadalmi-gazdasági feladatok ellátására a Minisztertanács létesíthet. Az alapokat pénzellátásuk szerint csoportosíthatjuk. Vannak olyanok, amelyekhez részében/egészében költségvetési támogatás kapcsolódik és vannak olyanok, amelyek csak vállalati, lakossági stb. befizetésekből táplálkoznak. 1989-ben az állami költségvetés az elkülönített állami pénzalapok támogatására 66,8 milliárd forintot fordított. Ez 17,1 milliárd forinttal haladja meg az előirányzatot. A 33 elkülönített állami pénzalapból 17 részesült költségvetési támogatásban. Az előirányzotthoz képest többlettámogatásban részesült a Külkereskedelmi Kereskedelempolitikai, a Központi Ifjúsági, a Közművelődési, a különböző kutatási alapok, valamint az Intervenciós és Lakás Alap, s év közben új alapként jelent meg az Útalap. Az Idegenforgalmi Alap költségvetési támogatása - a tervvel egyezően - 1,3 milliárd forint volt. Az alapból nyújtott támogatások zöme az ún. infrastrukturális (kommunális) fejlesztéseket, az idegenforgalommal összefüggő rendezvényeket, a nemzeti propagandát segítette elő. Külön felhasználási blokkot képezett az idegenforgalom fogadási feltételeinek javítása.

Az alap pénzügyi segítséget nyújtott pl. a Tavaszi Fesztivál rendezvénysorozataihoz, a szállodaépítési programhoz (Hotel Liget, Hotel Helia), az idegenforgalmi centrumok (Dunakanyar, Balaton, Sopron és környéke stb.) infrastruktúrájának fejlesztéséhez.

A Kereskedelempolitikai Alap 5,1 milliárd forintos támogatása 1,3 milliárd forinttal haladja meg az előirányzottat. A növekedést - a kormányzati döntés alapján - alapvetően a Csehszlovákiával megkötött és meghiúsult kukorica-koksz barter miatti kártérítés okozta. (Az 1988. évi gyenge mezőgazdasági termés miatt kukoricaexport-szállítási kötelezettségeinknek nem tudtunk eleget tenni, a csehszlovák partner - a szerződéssel összhangban - a koksz-szállítási kötelezettségét teljesítette. Így az elmaradt magyar teljesítés pénzbeli kiegyenlítéséről kellett intézkedni.)

Az 1989. évi felhasználás legnagyobb tételét (66%) - a korábbi évekhez hasonlóan - a konvertibilis export növelését elősegítő pályázatokhoz nyújtott támogatás képezte. Az Alap egyéb célú felhasználásaiban változás következett be. Megszűnt az egyedi veszteségtérítés jellegű támogatás. Helyét a nemzetközi kötelezettségekkel összhangban adható ún. kollektív exportösztönző támogatások vették át.

Az Intervenciós Alap támogatása 13,5 milliárd forint volt, ez 5 milliárd forinttal magasabb az előirányzottnál. A 13,5 milliárd forint összeg tartalmazza a külpiaci támogatások 12,9 milliárd forintnyi összege mellett a belföldi forgalmi folyamatokhoz nyújtott 0,6 milliárd forintnyi költségvetési hozzájárulást is.

A belföldi forgalmi folyamatokban, a lakossági ellátásban megjelent feszültségek enyhítése érdekében az állami költségvetés az Általános Piaci Intervenciós Alap saját bevételét - központi döntések alapján - kiegészítette. Ez a pénzösszeg főként a belföldi húsellátás zavartalanságát, a kiugróan jó zöldség-gyümölcs termés miatti problémákat oldotta meg.

Az alapból nyújtott támogatások - amelyek pénzforgalmilag elérték az 1,3 milliárd forintot - szinte kizárólagosan csak az élelmiszer-gazdaságot érintették, olyan feltételek között, amikor nőtt a felvásárlási ár, az export értékesítési ár.

A nehéz pénzügyi helyzetben lévő, de felszámolásra nem kerülő gazdálkodók pénzügyi-gazdasági problémáinak rendezését segíti a Szanálási Alap. A szanálási eljárások segítették a termelési szerkezet átalakítását, a gazdaságtalan tevékenység visszaszorítását, a hatékonyság javítását. A Szanálási Alappal szemben a Kormány azt az elvárást támasztotta, hogy állami szanálásra 1989-ben csak kivételes esetben kerüljön sor.

A Szanálási Alap 1989. évben 2,5 milliárd forint költségvetési támogatást kapott, ez az összeg megegyezik az állami költségvetés előirányzatával. Ezt az összeget kiegészítették az előző években képződő pénzforrások maradványa, a korábbi szanálások keretében visszterhesen kapott támogatásokból befolyó pénzeszközök. Így az elmúlt esztendőben összességében az Alap 4,3 milliárd forint bevétellel rendelkezett.

Az 1989. évben folytatódott a Péti Nitrogénművek szanálási eljárása. A szanálásra irányuló erőfeszítéssel szemben újabb akadályok keletkeztek, ezért az év második felében a vállalattal szemben a felszámolási eljárás megindult.

A LABOR Műszeripari Művek állami szanálási eljárását a pénzügyminiszter 1989-ben rendelte el. A vállalat vesztesége és pénzügyi hiánya - a belső gazdálkodási hiányosságok mellett - a hadiipari megrendelések radikális visszaesése miatti kapacitás kihasználatlanságára vezethető vissza. A vállalat szanálási eljárása ez évben folytatódik.

A Szanálási Alapból az 1989. évben a Mecseki Szénbányák, a Nógrádi Szénbányák, a Tatabányai Szénbányák, a Soroksári Vasöntöde, és a DUTÉP kapott pénzügyi támogatást - az előző években aláírt megállapodásokban rögzítetteknek megfelelően - 2,9 milliárd forint összegben. Ebből 2,8 milliárd forint ingyenes juttatás és 0,1 milliárd forint hitel-igénybevétel volt.

A mezőgazdasági nagyüzemek állami szanálási eljárása keretében 0,7 milliárd forint kifizetés történt, ebből az ingyenes juttatás 0,3 milliárd forint, a visszterhes juttatás, a hitel és az előleg együttesen 0,4 milliárd forint.

Az Alap egyéb kiadásait is figyelembe véve a felhasználás összességében 4,1 milliárd forint volt az 1989. évben.

A gazdálkodó szervezetek és a Szanáló Szervezet által kötött megállapodások lehetővé tették a pénzügyileg nehéz helyzetbe került vállalatok fizetőképességének helyreállítását. Az eddig lebonyolított állami szanálások az érintett területeken előmozdították a termelési szerkezet átalakítását, számos esetben a vállalati szervezet fejlesztésével, társaságokká történő átalakításával segítették a kibontakozást.

A Foglalkoztatási Alap 2,4 milliárd forint támogatása az előirányzattal egyező. A munkanélküliek foglalkoztatásának elősegítése több csatornán keresztül történt: vállalkozási kölcsönök (amelyek kamatterhét az alap átvállalta), átképzési támogatás, meghosszabbított felmondási idő és elhelyezkedési támogatás, közhasznú foglalkoztatás. E célokra az Alap együttesen 0,6 milliárd forintot utalt át a megyei tanácsok részére. A munkanélküli segélynek és járulékainak, valamint a korkedvezményes nyugdíjaknak összege megközelíti a 0,2 milliárd forintot.

Az észak-magyarországi térség munkaerő-átképzési feladatainak eredményesebb biztosítása érdekében Észak-magyarországi Regionális Munkaerőfejlesztés és Átképző Központ létesült Miskolcon, melynek két telephelye Nyíregyházán és Ózdon működik.

1989-ben a munkahelyteremtő beruházásokhoz nyújtott támogatások meghaladták a 0,8 milliárd forintot. A támogatások 96%-át visszatérítendő alapjuttatás formájában kapták a pályázók. A beruházás telephelye szerint illetékes megyei (fővárosi) tanács V. B. munkaügyi feladatot ellátó szakigazgatási szerve által javasolt pályázatokat az ÁBMH elnöke által vezetett bizottság bírálta el. Beruházási támogatásban Budapest, Győr-Sopron és Vas megye kivételével 17 megye 136 gazdálkodó szervezete részesült. A támogatással körülbelül 7500 munkahely létesült.

Az egészségvédelem hosszú távú társadalmi programjának kormányzati eszközként az ágazati feladatok, a hatékony propaganda és az egészségkárosító szenvedélyek elleni küzdelem anyagi forrásainak koncentrálása és a helyi kezdeményezések felkarolása, támogatása érdekében 1988. január 1-jétől Egészségvédelmi Alap létesült. Fő forrása a költségvetésből nyújtott állami támogatás, 1989-ben 100 millió forint. Állami és társadalmi szervek céljellegű hozzájárulásaiból, gazdálkodó szervek és magánszemélyek felajánlásaiból 5 millió forint folyt be. Az alap forrásainak jó részét felhasználták. A kiadások mintegy felét a megyei egészségvédelmi célalapok kiegészítésére utalták át, biztosítva ezzel is, hogy olyan programok élvezzenek állami támogatást, amelyek a helyi kezdeményezéseket helyi forrásokkal is alátámasztják. A megyei letéti számlákról vissza nem térítendő támogatás és kamatmentes kölcsön formájában lehet az alap pénzéhez hozzájutni. Az 1989. évi célok között szerepelt a mentálhigiénia, a dohányzás elleni felvilágosítópropaganda tevékenység programja.

A Közművelődési Alap költségvetésben megtervezett támogatási előirányzata 38 millió forint volt, melyet a művelődési tárca saját hatáskörben 103 millió forintra kiegészített. Az alapból támogatást a közművelődésben részt vevő minisztériumok, országos hatáskörű szervek, egyéb állami szervek és intézmények, tanácsok, egyesületek, klubok igényelhetnek. A támogatásra vonatkozó kérelmeket a művelődési miniszter bírálja el. 1989-ben a közművelődési ellátás fejlesztését szolgáló helyileg kezdeményezett beruházásokhoz 71 millió forint kiegészítő támogatást folyósítottak, ugyanis az a szabály, hogy a beruházási költség maximum 50%-át saját erőből kell fedezni. A támogatás - egyedi elbírálás alapján - kölcsön vagy vissza nem térítendő támogatás. A különböző közművelődési akciókra az elmúlt évben lényegesen kevesebb, mindössze 9 millió forint jutott.

A Letelepedési Alap 1988 júniusában az Országgyűlés kezdeményezésére jött létre. Célja a Magyarországon tartózkodó külföldiek pénzügyi támogatása, társadalmi beilleszkedésének elősegítése. Az alap elsődleges forrása az állami költségvetés. Miután 1988-ról 243 millió forint maradvány még rendelkezésre állt, az 1989. évi költségvetés 100 millió forint támogatási előirányzattal számolt. Ez az időközben hatványozottan megnövekedett feladatokra nem volt elégséges, ezért az 1989. év végén az 1990. évi támogatásból 200 millió forint előrehozatalára került sor. ENSZ-forrásból 60 millió forinttal bővült az alap. Az önkéntes befizetések 300 ezer forintot tettek ki. Az alapból 440 millió forintot használtak fel. Átmeneti szálláshelyek létesítésére, fenntartására 151 millió forintot, letelepedési segélyekre 48 millió forintot, egyéb rendszeres és eseti segélyezésre 36 millió forintot fordítottak. A lakáshoz jutást 135 millió forinttal támogatták. A letelepedéssel kapcsolatos ügyintézési és egyéb ellátási kiadások több mint 60 millió forintot emésztettek fel.

A Központi Ifjúsági Alap feladataiban és működésében az 1989. év hozott változást, mert új minisztertanácsi rendelet született az alapról és az Állami Ifjúsági és Sporthivatal megszűnésével egyidejűleg az Alap irányítói és kezelői feladatait az ifjúságpolitikai kormánybiztos vette át. Az alap funkcióját a Minisztertanács az állami ifjúságpolitikai feladatok ellátásának pénzügyi segítésében, az ifjúsági célú költségvetési források és egyéb kapcsolódó pénzeszközök ösztönző kiegészítésében jelölte meg, s felhasználását igen széles körben, az aktualitásokhoz igazodóan teszi lehetővé. 1989-ben az alap 281 millió forinttal rendelkezett, ebből a költségvetési támogatás 130 millió forintot tett ki. Az eredetileg tervezett 100 millió forint év közben a Minisztertanács döntése alapján növekedett 30 millió forinttal. Az alap saját bevételei a borítékos sorsjegybevételből való részesedésből, visszterhesen folyósított kölcsönökből, az Idegenforgalmi Alapból való átcsoportosításból, minisztériumok és más szervezetek hozzájárulásaiból képződnek. Az 1989. évi felhasználás 282 millió forint volt, mely a szabadidő eltöltését szolgáló kedvezményekre; az ifjúsági és gyermekturizmus, öntevékeny diákközösségek, szervezetek támogatására; megyei elosztásban a közösségtámogató, társadalmi beilleszkedést elősegítő programokra, valamint az ifjúsági információs és tanácsadó irodák fejlesztésére szolgált elsősorban.

A Felsőoktatási Fejlesztési Alapot (FFA) a Minisztertanács 1988 júniusában hozta létre annak érdekében, hogy a felsőoktatás tartalmi korszerűsítésére, a nemzetközi színvonal elérésére, a hallgatók korszerű felkészítését szolgáló célraorientált és teljesítményelvű oktatásfejlesztési programok megvalósítására elkülönített állami forrásokat biztosítson. A FFA forrásai: az állami költségvetésben az e célra jóváhagyott összeg (1989-ben 600 millió forint, 1990-ben a Központi Műszaki Fejlesztési Alap vállalta át a finanszírozást); a felsőoktatási intézményekben a konvertibilis valutában fizető hallgatók oktatásából, a vállalkozási alapon szervezett tanfolyamokból származó nyereség adója (1989-ben 116 millió forint); gazdálkodó szervek, intézmények és más szervezetek, magánszemélyek önkéntes hozzájárulásai (1989-ben ilyen jogcímen bevétel nem volt). Az alap részére 1988-ban rendelkezésre bocsátott és abban az évben fel nem használt 150 millió forint támogatás betéti elhelyezése 1989-ben 11 millió forint kamatbevételt eredményezett. Az alapból pályázati úton 571 millió forint kiutalására került sor, részben az I. pályázati fordulóban - 1988 végén elfogadott - többéves oktatásfejlesztési programok (különösen a műszaki kultúra és az idegen nyelvek oktatása területén), valamint a felsőoktatási könyvtárhálózat és gép-műszerpark korszerűsítésének finanszírozására. A támogatások odaítéléséről a művelődési miniszter e célra létrehozott bizottság meghallgatásával dönt, a döntés-előkészítés több lépcsőben, felkért szakértők közreműködésével történik.

Az Országos Tudományos Kutatási Alap (OTKA) az akadémiai kutatóintézetekben, felsőoktatási intézményekben, a közgyűjteményekben és más kutatóhelyeken folyó alapkutatások támogatására szolgál, de tematikus pályázataiban kutatókollektívák és kutatók egyénileg is részt vehetnek. Az alapot 1985-ben a Minisztertanács Tudománypolitikai Bizottsága hívta életre a VII. ötéves tervidőszak kutatás-fejlesztési tevékenységének állami végrehajtási eszközeként. Az 1986-tól működő alap célja az időszerű és nemzetközi viszonylatban is kiemelkedő színvonalú alapkutatások feltételeinek megteremtése, illetve javítása. Az alap kettős funkciót tölt be: kutatási célprogramokat és kutatási infrastruktúra-fejlesztést támogat az MTA főtitkárának elnökletével működő OTKA-Bizottság döntései alapján. Az alap 1989-ben 660 millió forint költségvetési támogatásban részesült, ehhez társult az intézményektől befolyó tudományos járulék és a központi műszaki fejlesztési alapból átcsoportosított pénz (együtt 919 millió forint). Az 1989. évi kifizetések nagyobb részben az első két témapályázaton - 1986-ban és 1989-ben - elfogadott többéves kutatási programok folyó költségeinek finanszírozására szolgáltak (1,216 millió forint). A regionális és szakterületi műszercentrumok beruházási kiadásaira, a kutatási informatikai infrastrukturális hálózat bővítésére 361 millió forintot utaltak ki, szintén pályázati úton elnyert támogatás formájában.

A Lakás Alapot 1989 elején hozták létre. Az Alap 1988. december 31-e előtt érvényes szabályok szerint felvett kedvezményes lakáshitelek kezelését végzi. Létrehozásának célja az volt, hogy az OTP kereskedelmi bankként való működését és a bankok közötti versenyt lehetővé tegye. Létrehozásával egy időben a Lakás Alap kötvényt bocsátott ki, amelynek összege megegyezett az OTP-nél és a takarékszövetkezeteknél lévő, fix kamatozású lakáshitelek 275 milliárd forintos összegével. A kötvény kibocsátásával e lakáshitelek tulajdonosa az Alap lett, a bankok pedig megkapták a kötvényeket. Így tehát a régi lakáshitellel rendelkezők az Alapnak fizetik a tőketörlesztést és a kamatokat is (a bankok a hitelszerződéseket most már csak a Lakás Alap megbízása alapján kezelik). Az alap a befolyt tőketörlesztésekből visszavásárolja kötvényeit, a kamatokból és a kapott költségvetési támogatásokból pedig fizeti a hitelszerződések kezelési költségeit és a kötvények kamatát.

Az Alap bevételei (nem számítva a lakosság által fizetett tőketörlesztéseket) az 1989. évben 72,4 milliárd forintot tettek ki. Ebből 7,6 milliárd forint volt a Lakás Alapnak átengedett SZJA-rész. Nevezetesen a bankbetétek kamata után fizetendő ún. forrásadó. Bevételeinek jelentős, 19,4 milliárd forintos részét újabb ún. Lakásalap-fedezeti kötvény kibocsátásával fedezte. A hiteladósok összesen 8 milliárd forint kamatot fizettek. A hiányzó további összeg közvetlen költségvetési támogatásból származott, ami 1989-ben 37,4 milliárd forintot tett ki.

A Lakás Alap kiadásainak meghatározó része a Lakás Alap kötvény utáni fizetendő kamat. Ez 1989-ben - 275 milliárd forintos kötvényállománnyal és 17,5%-os kamattal számolva - 45,4 milliárd forintot tett ki. A hitelszerződések 1%-os kezelési költsége 2,7 milliárd forint volt. Ebben az évben az Alapot terhelte az 1988-as lakáskiadásokból 11,9 milliárd forintos pénzforgalmi áthúzódás is. Jelentős összeget tett ki az ún. rendkívüli törlesztés kedvezménye. Ha valamely hiteladós az előírt törlesztésen felül fizetett vissza hiteléből (vagy akár az egészet), a költségvetés ehhez külön támogatást nyújtott. Az adós fizette a tartozás 55%-át, 45%-át pedig a költségvetés. A régi hitelek feltételeiben 1990-ben várható változások hatásaként ez a kiadási jogcím 12,4 milliárd forintra teljesült. Így a Lakás Alap kiadása 1989-ben összességében 72,4 milliárd forintot tett ki.

Az államháztartási mérlegben azok a decentralizált alapok is szerepelnek, amelyek közvetlen költségvetési támogatásban nem részesülnek. Ezek jellemzői a következők:

A Földvédelmi Alapba [26/1987. (VII. 30.) MT rendelet] 1989-ben 246 millió forintot fizettek be - a termőföldnek a mezőgazdasági termelésből történő időleges vagy végleges kivonásáért - megváltás címén. Az alapból pályázat útján nyerhető el támogatás a szántó művelési ágú területek újrahasznosításához, valamint a termőföld védelmét szolgáló feladatok végrehajtásához.

A Halászatfejlesztési Alap [44/1977. (XII. 19.) MÉM rendelet] bevételi forrását a halászati és mezőgazdasági termelőszövetkezetek, valamint a MOHOSZ részére az állam által átengedett vízterületek halászati jogáért járó hozzájárulás képezi. Az alap 1989. évi bevétele 4 millió forint volt.

A befolyt bevételeket elsősorban a halivadék -ellátás növelésére, külföldi halfajok betelepítésére, tudományos kutatásokra fordították.

A Vadgazdálkodási Alap [30/1970. (XII. 24.) MÉM rendelet] bevétele (4 millió forint) a vadásztársaságok által fizetett bérleti díjakból és a haszonbérleti díjakból tevődik össze. Felhasználása elsősorban a vadgazdálkodást szolgáló beruházásokra (pl. vadaskert, tárolók) és tudományos kutatásokra történt.

A Vízügyi Alap 1989-ben is hatékonyan segítette a vízgazdálkodási feladatok megvalósítását. A bevételek az előző évit közel 11%-kal haladták meg és elérték a 3,1 milliárd forintot.

A fejlesztési célú támogatások összege meghaladta az 1,3 milliárd forintot, ebből 17% központi és tanácsi, 83% a vállalati és lakossági erőforrásokkal megvalósuló társulati beruházások aránya. Ez utóbbin belül társulati beruházások támogatása (550 millió forint) 15,1%-kal volt több az előző évinél.

A közüzemi vállalatok fajlagos ráfordításainak és bevételeinek kiegyenlítése meghaladta az 1 milliárd forintot.

A maximált áras mezőgazdasági vízszolgáltatás veszteségének ellensúlyozására 255 millió forintot, a fürdőszolgáltatás veszteségének térítésére 141 millió forintot kellett fordítani.

Bankhitelek törlesztésére és hitelkamatokra 257 millió forintot igényeltek.

Az 1988. évi XI. törvény szabályozza a Központi Műszaki Fejlesztési Alapot. A törvény 10. § (3) bekezdése kimondja, hogy az alap kezelőjének az Országgyűlés számára az alap adott évi felhasználásáról külön előterjesztést kell készítenie.

A költségvetési szervek gazdálkodását szabályozó pénzügyminisztériumi keretrendelet lehetővé teszi, hogy a költségvetési kutatóhelyeken végzett szerződéses munkák áraiba maximum az árbevétel 9%-ig terjedő elvonás épüljön be. Ez azáltal, hogy mérsékli a költségvetési és a vállalati kutatások költségszínvonalának eltérését, egyidejűleg az ún. tárcakutatási alapok forrását képezi. Hét minisztérium, illetve országos hatáskörű szerv rendelkezik ilyen alappal, továbbá ide sorolható a Minisztertanács Tudománypolitikai Alapja is, mely részben a költségvetésből, részben a Központi Műszaki Fejlesztési Alap tartalékának átcsoportosításából képződik. A központi költségvetés a tárcakutatási alapokat közvetlenül nem támogatja, néhány tárca (MÉM, MM, MTA) rendszeresen kiegészíti az alapot a saját költségvetése terhére, biztosítva ezzel a tárcaérdekeltségű kutatások forrásainak összegyűjtését. Az OTKA pénzügyi lebonyolításába is bekapcsolódnak ezek az alapok. A tárcakutatási alapokban az előző évekről áthozott közel 200 millió forint maradvánnyal együtt mintegy 1,6 milliárd forint állt rendelkezésre, melyből 1,4 millió forint felhasználásra került. Több mint 0,3 milliárd forint beruházási-beszerzési célú támogatást folyósítottak 1989-ben, a vállalkozási szféra 0,5 milliárd, az intézmények 0,6 milliárd forint kutatási feladatra címzett támogatáshoz jutottak.

A Kulturális Alap 1967-ben létesült. Forrása az ún. kulturális járulék - közismert nevén giccsadó -, amely a Művelődési Minisztérium által tételesen meghatározott kulturális termékek és szolgáltatások előállítói, illetve forgalmazói számára jelent állami befizetési kötelezettséget. A kulturális járulék alá eső termékeket és szolgáltatásokat, a járulék mértékét, esedékességét, a fizetésre kötelezettek körét a művelődési miniszter kismértékben 1989-ben is módosította. A 291 millió forint járulékbevétel zöme a zeneműkiadás, a film- és színházművészet területéről származik, s ugyanide áramlik vissza a tárca kultúrpolitikai szempontjainak megfelelően. A 281 millió forintot kitevő felhasználásból nemcsak a költségvetési szervek, hanem - 69 millió forinttal - a kulturális vállalatok is részesedtek. Töredékösszeget fordítottak kulturális napok, rendezvények egyedi támogatására.

A Szakképzési Alapot a szakképzési hozzájárulásról és a Szakképzési Alapról szóló 1988. évi XXIII. törvény hívta életre. Az alap célja a középfokú szakoktatás vállalatoknál folyó gyakorlati képzési terheinek közös viselése. Az alap lényege a hozzájárulási mechanizmus. A vállalkozási nyereségadó fizetésére kötelezett gazdálkodó szervezetek a tárgyévi mérleg szerinti bérköltség 1,5%-a, agrártevékenység esetén 1%-a erejéig szakképzési hozzájárulásra is kötelezettek. A hozzájárulási kötelezettség értéke „természetben” is teljesíthető, azok a vállalatok, amelyek iskolával kötött megállapodás alapján az üzemi gyakorlati képzésben saját tanműhelyükkel, szakoktatók alkalmazásával, tanulói ösztöndíjak folyósításával maguk is tevékenyen részt vállalnak, e címen felmerült költségeik törvényben meghatározott körét levonhatják kötelezettségükből. De nemcsak a folyó költségek, hanem az oktatási célú állóeszköz-beszerzések, tanműhelyfejlesztések és szakközépiskolával kötött szerződés alapján az iskolának átadott fejlesztési célú támogatások is mérséklik a befizetendő összeget. Ebből következően az Alapban azoknak a befizetése jelenik meg, akik a gyakorlati oktatásban nem vesznek részt, vagy akiknek elszámolható költségei nem érik el az előírt hozzájárulást. 1989-ben előlegfizetés címén az alapba 588 millió forint folyt be, s ezen belül a közérdekű kötelezettségvállalásnak minősülő önkéntes befizetés 24 millió forintot tett ki. Az 1989. évi zárszámadást követően 1990-ben fizették be a hozzájárulások nagy részét, 1990. I. negyedév végén a számlán 1,665 millió forint nettó befizetést (a bizonyos jogszerű visszaigénylésekkel csökkentett) és már 66 millió forintos önkéntes adományt mutattak ki. Ez az összeg a közeljövőben nyilvánosságra kerülő felhívás alapján tanműhely-beruházásokra, fejlesztési, oktatási-korszerűsítési programokhoz nyújt támogatást. A pályázatot a törvény előírásainak megfelelően létrehozott bizottság hirdeti meg és dönt majd a beérkező támogatási kérelmekről.

A vállalatok, szövetkezetek bérköltsége után 0,20-0,35%-ban - ágazatonként differenciált mértékben, a közszolgáltatásokat mentesítve - megállapított szakmunkásképzési hozzájárulás 1989-ben az 1988. évi zárszámadást követően 847 millió forintot eredményezett a Szakmunkásképzési Alap számára. Ez az alap szakminisztériumok által elbírált pályázatok alapján vállalati tanműhelyek felújítására, korszerűsítésére, új tanműhelyek és a gyakorlati oktatáshoz kapcsolódó kiegészítő létesítmények beruházásaira 639 millió forintot juttatott vissza. 113 millió forinttal finanszírozta a szakközépiskolai szakmunkástanulók ösztöndíját, étkezési hozzájárulását és munkaruha-juttatását, valamint 103 millió forintot - a jogszabályi előírás alapján - befizetett a költségvetésbe. Az alap feladatait lényegesen módosított szerepkörben a Szakképzési Alap vette, veszi át.

A Sportfejlesztési Alap 1989. évi 27 millió forintos bevételének nagy részét (19 millió forint) a borítékos sorsjegyek bevételéből való részesedés tette ki. Ezen kívül a sportlapok nyereségéből, tartósbetét- elhelyezés utáni kamatokból származott bevétele. Az 1988. évi maradványt felhasználva 58 millió forint kifizetésére került sor. Sportlétesítmények beruházási kiegészítő forrásként 13 millió forintot, diák- és szabadidős sporttevékenységre 34,5 millió forintot, mozgáskorlátozottak, vakok, gyengénlátók és hallássérültek testnevelési és sporttevékenység támogatására 3 millió forintot fordítottak.

A Környezetvédelmi és Vízgazdálkodási Minisztérium által kezelt Központi Környezetvédelmi Alapban a bírságbevételek a tervezett 581 millió forinttól lényegesen elmaradtak, mindössze 418 millió forint folyt be. Ennek fő okaként a légszennyezési bírságok kivetésének új rendje, a levegőtisztaság-védelmi hatósági munka átszervezésével összefüggő bizonytalanságok jelölhetők meg. Az alapban rendelkezésre álló mintegy 449 millió forint a felhasználási struktúra lényeges átalakítását követelte meg, miután az 1989. évi pályázatok közül viszonylag sokat érintett a Minisztertanácsnak a beruházási támogatásokat felfüggesztő határozata. Emiatt és a szakmai feltételeket nem teljesítő pályázatok nagy száma miatt az alap fő funkcióját képező beruházási támogatás (3 millió forint) lényegesen elmaradtak a tervezettől. A mérőhálózat fejlesztése (115 millió forint), a természetvédelmi fejlesztés (60 millió forint), a központi állami feladatok támogatása (67 millió forint) az előirányzatnak megfelelően alakultak. A területi üzemeltetési-fenntartási munkálatoknál (101 millió forint) a kiadások - az árváltozások következtében - kismértékben túlteljesültek. Kutatási megbízásokra 91 millió forintot használtak fel. Az 1989. évi felhasználásból 6 millió forinttal támogattak környezetvédelmi akciókat, alapítványokat és hozzájárultak a Barlangtani Világkongresszus költségeihez.

A Tanácsi Környezetvédelmi Alap a fővárosban és 4 megyében (Baranya, Borsod-Abaúj-Zemplén, Komárom, Veszprém) működik. Az Alap bevétele 1989-ben 340 millió forint volt, amely az érintett megyék területén befizetett légszennyezési bírság 50%-ából képződött. A kiadások 280 millió forintot tettek ki, amelyet a vállalatok környezetvédelmi akcióprogramjainak támogatására, illetve a levegőtisztaság-védelemmel kapcsolatos célokra (ellenőrző műszerek beszerzésére, vizsgálatokra) fordítottak.

Az Útalap az Országgyűlés határozatának megfelelően a benzin árának elmúlt évi emelésétől kezdődően minden eladott liter 2 forintjából képződik. 1989-ben ez 2,7 milliárd forint saját bevételt eredményezett, amihez társult még az országos utak, hidak fenntartására a KÖHÉM-nél előirányzott keret féléves összege (2,6 milliárd forint), amit az alapba irányítottak át. Az ÁFA visszatérülés 154 millió forint volt, s több mint 541 millió forint hitelt is igénybe vettek. A kiadásokból 1,9 milliárd forint az autópálya- építés céljait szolgálta, 4 milliárd forint pedig a fenntartási, útüzemeltetési költségeket finanszírozta.

9. Nemzetközi pénzügyi kapcsolatok

Az állami költségvetés nemzetközi pénzügyi kapcsolatainak nettó kiadási egyenlege (5,8 milliárd forint bevétel és 19,6 milliárd forint kiadás különbségeként) 13,8 milliárd forint volt.

A bevétel döntően (53%-ban) a hitel-igénybevételekből származik. A már megkötött hitelszerződések alapján 3,1 milliárd forint világbanki hitelfelvétel történt.

A korábbi időszakokban igénybe vett hitelek törlesztése 1989-ben az 1988. évinek 215%-a. A korábban nyújtott hitelek visszafizetéseként bevétel realizálódott rubelviszonylatban: Kubától, Mongóliától és Lengyelországtól; nem rubelviszonylatban: Argentínától, Egyiptomtól, Iraktól, Perutól, Szíriától, Szudántól, Algériától, Nigériától, Bangladestől, Indonéziától és Tanzániától.

A nemzetközi kapcsolatokkal összefüggő kiadások legnagyobb hányadát a szocialista országoktól korábban felvett hitelekkel összefüggő törlesztési kötelezettségek képezték (8,3 milliárd forint). E hiteleknél a visszafizetés többnyire áruszállítással történt. A hitelfelvételeken belül az ún. konszolidációs és prolongációs hitelek részaránya jelentős. A konszolidációs hitel a korábbi években keletkezett magyar árveszteségeket ellensúlyozta. A prolongációs hitel - az elnevezésének megfelelően - korábbi kormányhitel-törlesztési kötelezettségek átütemezése révén jött létre. Ugyancsak itt került elszámolásra a világbanki hiteltörlesztésekkel kapcsolatos költségvetési kötelezettség is (2 milliárd forint).

A kormányhitel-nyújtás (2,2 milliárd forint) - amely alapvetően áruszállításban testesült meg - érvényes hitelnyújtási megállapodásokon alapult. A hitelnyújtások általában több éves időtartamot ölelnek fel. Ennek megfelelően a következő országoknál történt kormányhitel-nyújtás: Kuba, Mongólia, Vietnam, Laosz, Kambodzsa, Etiópia, Egyiptom, Törökország és Nicaragua.

A kormányhitel-nyújtásnál nem szabad figyelmen kívül hagyni a korábban nyújtott hiteleknél mutatkozó törlesztési készséget. A jelenleg ismert tényadatok alapján megállapítható, hogy a 13,5 milliárd forintot meghaladó dollár hitelállományból a már lejárt hányad 38%-ot képvisel. Jelentős lejárt tartozása van: Egyiptomnak, Szudánnak, Algériának, Nigériának és Jemennek. Ezen országok törlesztési kötelezettsége a következő években is jelentős nagyságrendet képviselne.

A vegyes kiadásokon belül a segélyek (723 millió forint) évről évre csökkenő részarányt képviselnek. Itt is általában hosszabb időszakokat felölelő egyezményekről van szó. A kormányhitel-nyújtások kedvezményezettjei részesedtek az egyéb rubelelszámolású segélyekből is.

Ugyancsak a vegyes kiadások között kerültek elszámolásra olyan tételek is pl. KGST gazdasági szervezetek tagdíjai, Gabcsikovó-Dunakiliti osztrák hiteltörlesztés, Hegyeshalom, Kópháza határátkelőhelyek és a Ferihegyi Repülőtér osztrák hiteltörlesztése.

A nemzetközi kapcsolatokkal összefüggő kiadások 16%-át a koefficiens elszámolás képezte. A KGST viszonylatú nem kereskedelmi elszámolásokkal összefüggő árfolyam-különbözet (3,1 milliárd forint) akkor merül fel, ha valamely viszonylatban e területen a kiegyensúlyozatlan forgalom miatt szaldó (aktívum, passzívum) alakul ki, s az adott viszonylatú nem kereskedelmi transzferábilis rubel/forint koefficiens mértéke eltér a transzferábilis rubel kereskedelmi árfolyamától. Ha a viszonylati koefficiens nagyobb, mint az árfolyam, akkor passzív egyenlegnél költségvetési bevétel, aktív egyenlegnél költségvetési kiadás merül fel. A koefficiens a kétoldalú megállapodások alapján országonként eltérő volt (23-35 forint/transzferábilis rubel). Ugyancsak itt került elszámolásra a Vörös Hadsereggel kapcsolatos kiadások egy része is. A szovjet csapatok magyarországi tartózkodási költségeinek fedezésére a szovjet fél a kereskedelmi elszámolásokban alkalmazott valutáért (transzferábilis rubelért) meghatározott kontingens erejéig forintot vásárolt. Az érvényben levő megállapodások szerint az elszámolás egy speciálisan erre a célra megállapított „árfolyamon”, „katonai koefficiensen” keresztül történt, ennek mértéke 40 forint/transzferábilis rubel, szemben a kereskedelmi árfolyam 27,50 forintos szintjével.

10. Egyéb bevételek és kiadások

Az állami költségvetést az egyéb bevételek, illetőleg kiadások egyenlegeként 1989-ben 11,6 milliárd forint terhelte. Ez több mint kétszerese az előirányzottnak (5,5 milliárd forint), viszont valamelyest - 500 millió forinttal - elmaradt az 1988. évitől.

Az előirányzotthoz viszonyított tehernövekedés döntően a kisebb (lényegileg a tervezett 10,4 milliárd forint felével azonos) bevétel következménye. A kiadások csak 1 milliárd forinttal haladták meg a tervezettet.

A bevételkiesés arra vezethető vissza, hogy csak kis hányadban sikerült megvalósítani az állami tulajdonban lévő részvények és ingatlanok értékesítését. A tervezett 7,9 milliárd forintból mindössze 3,8 milliárd forint realizálódott. A részben állami tulajdonban lévő kereskedelmi bankok közül a társadalombiztosítás a Magyar Hitelbank és a Budapest Bank 1,8 milliárd forint névértékű részvényét 2,7 milliárd forintért vásárolta meg. 1,1 milliárd forint folyt be továbbá a Tungsram Rt. 500 millió forint névértékű állami részvénye eladásából. A 4 milliárd forint bevételkiesés oka elsősorban a banki részvények iránti - elfogadható árfolyam mellett jelentkező - fizetőképes kereslet hiánya volt. Az egyéb állami ingatlanok értékesítését a kereslet hiánya mellett az előkészítetlenség akadályozta meg.

A kiadások jelzett növekménye ellentétes irányú változások eredője. A pénzintézeteknek nyújtott összegek közül a tervezettnél 1,5 milliárd forinttal többet, 4,1 milliárd forintot kellett fordítani a nemzetközi biztosítások veszteségének megtérítésére. A fejlődő országokba irányuló magyar kivitelt elősegítő kormányhitelek politikai és hasonló jellegű kockázatok elleni biztosítását - az állam megbízásából - a Hungária Biztosító Rt. végzi. A veszteséget a hitel-visszafizetés meghiúsulása okozza, amit a költségvetésnek kell fedeznie. 400 millió forint kiadástöbblet vált szükségessé továbbá a Magyar Államvasutak támogatásánál (4,9 milliárd forint) az év közben központilag biztosított béremelés fedezetéül. Ez az előirányzat az éves költségvetési törvényben külön rögzített előirányzat volt. Így a túllépést az Országgyűlésnek utólag engedélyeznie kell.

Az előző jogcímekkel szemben 800 millió forinttal kisebb volt a tervezettnél a megváltozott munkaképességű dolgozók foglalkoztatását elősegítő támogatás (2,1 milliárd forint) felhasználása.

A jelentősebb összegű tételek közül a pártok és a társadalmi szervezetek támogatására 2,6 milliárd forintot fordított az állami költségvetés, az évközi 10%-os támogatáscsökkentés figyelembevételével. Az MSZ(M)P 1989. évi támogatása 869,6 millió forint volt, míg a többi párt 100 millió támogatásban részesült, megállapodás alapján a taglétszám figyelembevételével.

A társadalmi szervezetek közül 1989-ben csak a „klasszikusnak” számító szervezetek kaptak közvetlenül az állami költségvetésből támogatást. Így pl. a DEMISZ 785, a Hazafias Népfront 314, a Magyar Vöröskereszt 147,5, a SZOT 232,9 millió forintot.

A Minisztertanács november 2-ai döntésével 300 millió forintot biztosított az MSZP apparátus - felmondási időre járó - munkabérének kifizetésére és a vagyon hasznosításával kapcsolatos költségek megelőlegezésére.

11. Adósságszolgálat, kamattérítés

Az állami költségvetés e jogcímeken 61,7 milliárd forint kiadást teljesített, ami az előirányzottnál 62,6%-kal (23,7 milliárd forinttal), az 1988. évinél közel 29,2%-kal (13,9 milliárd forinttal) több. Összehasonlítható szerkezetben az 1988. évihez képest e kiadások még nagyobb ütemben, több mint kétszeresükre (115%-kal) emelkedtek. (A kedvezményes kamatozású lakáshitelek kamatkiegészítését ugyanis 1989-ben már nem közvetlenül a költségvetés, hanem a Lakás Alap fedezte, utóbbi dinamika ennek a bázisból történt kiszűrése mellett mutatkozik.) Az ugrásszerű növekedés miatt 1989-ben e kiadási blokk az összes kiadások 10,5%-át, az előző évinél - összehasonlítható szerkezetben - több mint 5 százalékponttal nagyobb hányadát érte el.

Az előző években a költségvetési hiány fedezésére és egyéb célokra fölvett jegybanki hitelek és kibocsátott államadóssági kötvények törlesztésére - a szerződéseknek megfelelően - 7,2 milliárd forintot kellett fordítani. (Az 1988. évihez képest keletkezett 500 millió forint többletet a megnövekedett költségvetési hiány miatti emelkedő hitelfelvételek idézték elő).

A tervezetthez - és a bázishoz is - viszonyított ugrásszerű kiadásnövekedés a kamatterhek gyors növekedésének tulajdonítható. Ebben „technikai”-nak minősíthető, illetőleg a folyamatokban rejlő okok egyaránt szerepet játszottak.

A „technikai” ok az, hogy a Kormány a bel- és külföldi államadósság terén a valós helyzet feltárása mellett döntött. Ez a kamatfizetési kötelezettség alapját képező hitelállomány számottevő növekedése mellett egyben azzal is járt, hogy a reális éves költségvetési pozíció prezentálására megszűnt a kamatkiadások egy részének a következő évre történő pénzforgalmi átcsúsztatása.

A Magyar Nemzeti Banknak a költségvetés 1989-ben 37,2 milliárd forint kamatot térített. Ez két részből tevődött össze: egyfelől 10,1 milliárd forint 1988. évi teher került kifizetésre; másfelől az 1989-ben fennállt adósságok után - 6%-os kamatlábbal - 27,1 milliárd forint volt a kiadás. (1989 végén a jegybanki költségvetési hiteladósság 479 milliárd forint volt.)

Az egyes évek költségvetési hiányát kisebb mértékben finanszírozó államkötvények kamatterhe 2,2 milliárd forint volt, azonos a tervezettel. Ebben szerepe van annak, hogy - a költségvetés számára elviselhető kamatszint mellett - az éves költségvetési törvény által jóváhagyott 5 milliárd forint új kibocsátás nem valósult meg.

A költségvetés évközi likviditását javító, kamatozó és diszkont-kincstárjegyek kamata 2 milliárd forint volt, a tervezettnél 700 millió forinttal kevesebb. Ez annak a következménye, hogy nem valósult meg ezen értékpapírok éves költségvetési törvény által lehetővé tett állományemelkedése, 1989 végén az állomány - a kétfajta értékpapírra együtt véve - visszaesett 8,6 milliárd forintra. Az együttes változás úgy következett be, hogy a kamatozó állomány 8 milliárd forinttal csökkent, míg 1989-ben bevezetett, árverésen értékesített diszkontkincstárjegyek állománya 6,9 milliárd forinttal nőtt (azaz év végén az állomány ilyen összegű volt).

A vártnál kisebb kereslet a döntően a lakosság által vásárolt kamatozó kincstárjegyeknél - noha a kamatok az év folyamán három ízben is a 3, 6, 9 havi lejáratú értékpapíroknál összesen 9-11 százalékponttal fölemelésre kerültek -, egyfelől a megtakarítási hajlandóság kedvezőtlen alakulásával, másfelől a kedvezőbb hozamú más értékpapírok, elsősorban a banki letéti jegyek elszívó hatásával függ össze. Az árveréseken értékesített diszkont-kincstárjegyeknél - ahol a vásárlók a diszkonttal csökkentett vételárat fizetik meg - az év során fokozatosan sűrítették az árveréseket, másrészt az induló 90 napos lejárat után a 180, majd a 30 napos lejárat is bevezetésre került. A diszkont alapján kialakuló átlagos éves hozamok - az általános pénzpiaci kamatszint alakulásához igazodva - fokozatosan emelkedtek. Az év végére 30 napos lejáratnál megközelítették a 26%-ot, a 90 naposnál pedig a 23%-ot, míg a 180 napos lejáratúnál 21%-ot értek el. Az ezen értékpapírok utáni viszonylag jelentős kereslet - az állomány gyors cserélődése mellett - nagyobb mértékű állománynövelést nem tett lehetővé. A beruházási állami alapjuttatást refinanszírozó jegybanki hitelek költségvetést terhelő nettó kamata 8,3 milliárd forint, a tervezettnél csaknem 6 milliárd forinttal nagyobb volt. A költségvetés nettó terhe a teljes kamat, illetőleg az alapjuttatás kedvezményezettjei által fizetett (döntően fix összegű) járadék különbözete. Mivel a refinanszírozó hitelek törlesztése csak a folyósítástól (első ízben 1986-ban) számított 5 év türelmi idő után kezdődik meg, a közbeeső időszakban a kamatteher részbeni fedezésére fordítható. A teher tervezetthez képesti növekedése egyrészt az állomány új folyósítások miatti emelkedésének a következménye (az emelkedés az év folyamán 23,5 milliárd forint volt, s december végén az állomány elérte a 136,1 milliárd forintot). Másrészt az 1988-ban ki nem fizetett összeget is rendezte a költségvetés, miközben 1990-re már nem húzódott át kötelezettségteljesítés.

Az említett kamatkiadások alakulásával szemben a kereskedelmi bankok által a lakásépítéshez (és az ezzel kapcsolatos előkészítő munkálatok részbeni finanszírozásához) nyújtott hitelek kamatkiegészítése alig haladta meg a 450 millió forintot, szemben a tervezett 2,5 milliárd forinttal. A csökkenés a számítottól jelentősen elmaradó hitelnyújtás következménye. Ez vélhetően a gyorsan emelkedő építési és más költségekre vezethető vissza; valamint 0,9 milliárd forint áthúzódott 1990-re.