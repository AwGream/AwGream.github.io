2007. évi CXXIII. törvény indokolása

a kisajátításról

-----STARTING---POINT---ALTALANOS--- 

Az Alkotmánybíróság 35/2005. (IX. 29.) AB határozatában mulasztásos alkotmánysértést állapított meg. A döntés lényege szerint a tulajdonjogot sértő alkotmányellenes helyzet jött létre azáltal, hogy az Országgyűlés a kisajátításról szóló 1976. évi 24. tvr. (a továbbiakban: Ktvr.) szabályait nem hozta összhangba a kisajátítással szemben az Alkotmány 13. §-ának (2) bekezdésében megállapított követelményekkel, és felhívta az Országgyűlést, hogy jogalkotási kötelezettségének 2007. június 30-ig tegyen eleget.

Az AB 22/2006. (VI. 15.) AB határozatában a kiszolgáló- és lakóút céljára történő lejegyzés (mint a kisajátítás sajátos formája) tekintetében - e körben azonban az épített környezet alakításáról és védelméről szóló 1997. évi LXXVIII. törvény (a továbbiakban: Épt.) vonatkozó egyes rendelkezéseinek megsemmisítése mellett - szintén mulasztásos alkotmánysértést állapított meg, az Országgyűlés szintén 2007. június 30-ig köteles jogalkotási kötelezettségének eleget tenni.

Az Alkotmánybíróság alapvetően három kérdést vet fel:

1. Általános célok, széleskörű mérlegelési jogkör

A 35/2005. (IX. 29.) AB határozat kimondja, hogy az Alkotmány kivételesen és közérdekből teszi lehetővé tulajdon elvonását. Az Alkotmány 13. § (2) bekezdése alapján a jogalkotó törvényhozó feladatává teszi, hogy meghatározza azokat az eseteket, azoknak a közérdekű céloknak a körét, amelyek esetén kisajátításnak van helye. Az Alkotmány e rendelkezése alapján a törvényhozó kompetenciája annak eldöntése, hogy mely tevékenységek és milyen feltételek mellett tekinthetők olyan közérdeknek, amelynek megvalósítása a tulajdon közhatalmi eszközökkel való elvonását is indokolttá teszi.

A tulajdonhoz való jog védelme megkívánja, hogy a törvény - a kisajátítás kivételességére is tekintettel - a közérdekű célok azon eseteire korlátozza a kisajátítás lehetőségét, amelyek végső soron csak a tulajdon elvonásával lehetségesek. A törvényhozó a kisajátítás intézményét oly módon köteles szabályozni, hogy a szabályozás garanciát nyújtson arra, hogy a tulajdon közhatalmi eszközökkel történő elvonására teljes, feltétlen és azonnali kártalanítás mellett is csak akkor kerülhessen sor, ha a közérdekű cél más módon, mint kisajátítással nem valósítható meg.

A 35/2005. (IX. 29.) AB határozat hivatkozik arra, hogy: a Ktvr. a kisajátítási jogcímek többségét csak általánosan (bányászat, posta, távközlés) vagy a jogosult (állami, önkormányzat szerv) megjelöléssel határozza meg. A közérdekűség érvényesítésének a Ktvr.-ben szabályozott megoldása, a kisajátítási célok megfogalmazása ma már nem felel meg az Alkotmány által támasztott követelményeknek. Önmagában az, hogy a kisajátításra valamely a Ktvr.-ben általánosan meghatározott tevékenységgel összefüggésben kerül sor, illetőleg állami szerv vagy önkormányzat részére történik, nem nyújt biztosítékot arra, hogy az valóban közérdekű célokat szolgál.

Az általánosan megfogalmazott keretek között a kisajátítási hatóság mérlegelési jogkörébe tartozik annak megítélése, hogy a konkrét kisajátítás közérdeket szolgál-e, illetőleg a közérdekű célt a kisajátítani kért ingatlanon kell-e megvalósítani. E széles körben biztosított mérlegelési jogkör módot ad egyrészt az ingatlantulajdonosok tulajdonhoz való jogának alkotmányellenes korlátozására; másrészt más hatóság által meghozott döntések, illetőleg önkormányzati döntések közvetett felülvizsgálatára. Ezért több olyan törvény született [a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény, a Tisza-völgy árvízi program biztonságának növelését, valamint az érintett terület- és vidékfejlesztését szolgáló program (a Vásárhelyi-terv továbbfejlesztése) közérdekűségéről és megvalósíthatóságáról szóló 2004. évi LXVII. törvény (Vásárhelyi-terv tv.) stb.], amely konkrét programok, beruházások kapcsán kizárja a kisajátítási hatóság mérlegelési jogkörének gyakorlását.

2. Ki szerez tulajdont a kisajátítás eredményeként?

A 35/2005. (IX. 29.) AB határozat szerint „A Ktvr. szabályozási koncepciójának és az arra épülő alapvető szabályoknak a változatlansága a megváltozott társadalmi, gazdasági viszonyok között egy sor ellentmondást hordoz és a jog által nem rendezett problémát vet fel a kisajátítási cél megvalósítójának jogi helyzetét érintően is. A Ktvr. által kisajátítási célként szabályozott tevékenységeket ma már nemcsak állami, önkormányzati szervek végezhetik, ugyanakkor kisajátítással csak az állam, illetőleg az önkormányzat szerezhet tulajdont.”

3. Azonnali, feltétlen és teljes kártalanítás anyagi jogi és eljárásjogi garanciáinak megteremtése

A 35/2005. (IX. 29.) AB határozat szerint „nem nyújtanak garanciát az Alkotmányban foglalt követelmények teljesüléséhez a Ktvr. kártalanítási szabályai sem. Az Alkotmány 13. § (2) bekezdésében támasztott teljes, feltétlen és azonnali kártalanítás követelménye a tulajdonhoz való alapvető jog védelmének egyik alkotmányi biztosítéka. Az Alkotmány a tulajdon elvonása esetére értékgaranciát nyújt a tulajdonos számára. Az államnak… objektív intézményvédelmi kötelezettsége körébe tartozik az, hogy gondoskodjon a tulajdonos Alkotmányban meghatározott követelményeknek megfelelő kártalanításáról. Ez a törvényhozóra azt a kötelezettséget hárítja, hogy a kisajátítás szabályozása során törvényben köteles szabályozni a teljes, feltétlen és azonnali kártalanítás megvalósításának anyagi jogi és eljárásjogi biztosítékait.”

-----STARTING---POINT---RESZLETES---

Az 1. §-hoz

A törvény 1. §-a - az Alkotmány 13. §-ának (2) bekezdésével összhangban - kimondja, hogy ingatlan tulajdonának közhatalmi eszközökkel való elvonására, azaz kisajátításra csak kivételesen, az e törvényben meghatározott közérdekű célból, azonnali, feltétlen és teljes kártalanítás mellett kerülhet sor.

A törvény a kisajátítást kérő 1. §-ban való elhelyezésével hangsúlyozza azt, hogy az állam, illetve az önkormányzat mellett harmadik személy is „megjelenik” kisajátítást kérőként.

Az utolsó fordulat arra utal, hogy az autópálya törvény kifejezetten kimondja, hogy az állam szerez tulajdont (a gyorsforgalmi utak az állam kizárólagos tulajdonában vannak), ugyanakkor az építtető az állam javára, de saját nevében ügyfélként vesz részt a kisajátítási eljárásban. Bár szövegszerűen ez a Vásárhelyi-terv törvényben nem jelenik meg, de a szabályok tartalmából, e törvény esetében is ez következik.

A 2-5. §-hoz

A 35/2005. (IX. 29.) AB határozat - a kisajátítási célok és feltételek vonatkozásában - az alábbi követelményeket támasztja a jogalkotóval szemben:

- A hatályos szövegben lévő kisajátítási jogcímeket át kell tekinteni, és annak meg kell állapítani, hogy a megváltozott gazdasági társadalmi viszonyok között is közérdekű céloknak tekinthetők-e, illetve megjelentek-e más közérdekű célok, amelyek a kisajátítás alapjául szolgálhatnak.

- A szabályozásnak meg kell határozni azokat a konkrét feltételeket, körülményeket, amelyek mellett az adott közérdekű cél a kisajátítás alapja lehet. A szabályozásban szerepeltetett konkrét feltételeknek kell garantálnia a kisajátítás kivételességét. A szabálynak annyira konkrétnak kell lenni, hogy a közigazgatási hivatal vizsgálata csak e feltételek fennállására és (a jogalap tekintetében meghozandó döntéstől függően) a kártalanítás mértékének megállapítására terjedjen ki.

- Azokban az esetekben, ahol a feltételek ennyire konkrét meghatározása nem lehetséges, a közigazgatási hivatal számára továbbra is biztosítani kell a mérlegelés lehetőségét, azonban a mérlegelés kereteit, konkrét szempontjait a szabályozásnak meg kell adnia (és e mérlegelés szempontrendszerének kell garantálnia a tulajdonelvonás kivételességét).

A fenti szempontok mentén:

A törvény a hatályos szabályokban szereplő kisajátítási célok közül nem tartja fenn az „állam vagy a helyi önkormányzat, valamint az e szervek működéséhez szükséges gazdasági, igazgatási, oktatási, közgyűjteményi, közművelődési, szociális és egészségügyi létesítmény elhelyezése”, valamint az „állami vagy önkormányzati beruházásban megvalósuló tömbszerű vagy telepszerű lakóházépítés” jogcímeit.

Az állami, önkormányzati szervek, illetve a működésükhöz szükséges szervek elhelyezése a megváltozott társadalmi, gazdasági viszonyokra tekintettel (legalábbis ilyen széles körben) nem szolgálhat alapul a kisajátításra. Ezért a törvény e jogcímet a „kötelező állami és kötelező önkormányzati feladatokhoz kapcsolódó oktatási, egészségügyi, szociális valamint kommunális hulladékkezelő létesítmény, továbbá kommunális szennyvízkezelő, ivóvízellátást biztosító, elhelyezése érdekében” biztosítja. (Ez utóbbi, a vízgazdálkodás körébe tartozó állami, önkormányzati feladatok a „vízgazdálkodási cél”-ként nevesített esetkörben jelennek meg.)

Az állam, illetve az önkormányzat a jelen viszonyok között tipikusan nem jelenik meg lakásépítések beruházójaként, illetve a lakosság lakással való ellátása ma már nem állami, önkormányzati feladat (függetlenül attól, hogy a lakásépítéshez bizonyos konstrukciókon keresztül támogatást nyújt), ezért e cél a törvényben már nem jelenik meg.

A korábbi „város- és községrendezés” helyett a törvény szélesebb körű célt fogalmaz meg a „terület- és településrendezés” cél meghatározásával. Ennek oka, hogy a törvény a területrendezési tervben megjelenő, de az építési szabályzatban még át nem vezetett egyes célok (pl. vállalkozási övezet), illetve ott meghatározott létesítmények (pl. hulladékgazdálkodási létesítmények) megvalósítását is biztosítani tudja.

A törvény a hatályos szabályozásban szereplő többi célt alapvetően - az Alkotmánybíróság által megkövetelt szempontokhoz „igazítva” - megtartja. E mellett néhány további, a tárcák által - az időközbeni változásokra tekintettel - jelzett eseteket is megfogalmaz (nemzetközi szerződésben vállalt földcsere, erdőgazdálkodás).

E szerint a törvény abból indul ki, hogy egyrészt a jövőbeni szabályozás során nem elegendő a kisajátítási cél „általános” megfogalmazása. A 35/2005. (IX. 29.) AB határozat indokolása részben a jelenlegi szabályozás „általános” megfogalmazását kifogásolja.

Másrészt nem fogadható el a céloknak a hatályos szabályokkal azonos megfogalmazása. Az ágazati törvények egy része jelenleg is részletezi, illetve részletekbe menően meghatározza a kisajátítási célokat. A 35/2005. (IX. 29.) AB határozat azonban ezen más jogszabályokban megjelenő részletszabályoknak nem tulajdonított jelentőséget.

A törvény tehát egyrészt összefoglalja és pontosítja az ágazati törvényekben (jogszabályokban) jelenleg is megjelenő célokat, illetve kapcsolódó feltételeket, azzal a céllal, hogy a feltételek részletes meghatározásával ezen esetekben a kisajátítás kivételességét eleve biztosítsa. Másrészt a törvény ehhez olyan mérlegelési szempontokat kapcsol, amellyel a közérdek érvényesülését, de egyben a tulajdonelvonás kivételességét szintén biztosítja.

A törvény 42. §-a ehhez kapcsolódóan a vonatkozó ágazati törvények kapcsolódó rendelkezéseit hatályon kívül helyezi.

A 6. §-hoz

A törvény a részleges kisajátítást alapvetően az eddigi szabályoknak megfelelően állapítja meg.

A Legfelsőbb Bíróság Közigazgatási Kollégiumának 5. állásfoglalásából levont következtetés alapján azonban külön megfogalmazza azt az esetet, amikor azért nincs helye az ingatlan részleges kisajátításának, mert a kisajátítást követően visszamaradó rész gazdaságos értékesítésére nem lenne lehetőség, azaz valójában a visszamaradó résznek „nem maradna” forgalmi értéke.

A 7. §-hoz

A törvény ebben a körben az egyes „speciális” ingatlanok esetében a kisajátításhoz más hatóságoktól szükséges hozzájárulások, engedélyek beszerzését írja elő. Ilyen hozzájárulás, engedély beszerzése a termőföld, erdő, véderdő, természetvédelmi terület, védetté nyilvánított régészeti lelőhely, műemlék, HM vagyonkezelésben lévő, továbbá külföldi állam, vagy nemzetközi szervezet tulajdonában álló ingatlan esetében szükséges. Bányászati célt szolgáló kisajátításnál a bányászati hatóság szakvéleményének beszerzése szükséges.

A 8. §-hoz

A kisajátítás eredeti tulajdonszerzés, ennek eredményeképpen az ingatlan tehermentes tulajdonának megszerzésére kerül sor.

A törvény szerint pénzbeli kártalanítás esetén az ingatlanon fennálló jogok, tények megszűnnek.

A zálogjoggal terhelt ingatlan esetén pénzbeli kártalanításnál a kártalanítás összege a zálogtárgy helyébe lép. Ha csereingatlannal történik a kártalanítás, a zálogjog - az (5) bekezdés rendelkezés alapján - a csereingatlanra száll át.

Más elbírálás alá esik az, amikor a fennálló jogok a közérdekű cél megvalósítását nem akadályozzák, a közérdekű cél megvalósítása tehát e jogok fennmaradása mellett is lehetséges. E körben a telki szolgalom, közérdekű használati jog, vezetékjog, szolgalom, közérdekű korlátozások mellett a bérlet is szerepel. Bizonyos esetekben (pl. műemlékvédelem céljából történő kisajátítás esetén) az épület tulajdonjogának elvonása mellett nem feltétlenül szükséges a benne lévő lakások bérleti jogának felszámolása. A műemlékvédelmi cél a bérlet fennmaradása mellett is megvalósulhat.

A felek megállapodására tekintettel csereingatlannal történő kártalanítás esetén a korábbi ingatlanon fennálló jogok a csereingatlanra szállnak át, azzal a kivétellel, hogy a bérleti, haszonbérleti, haszonélvezeti jog, illetve a használat joga csak a jogosult kérelme alapján száll át.

A tulajdonos, valamint a megszűnt jog jogosultja azonnali, teljes és feltétlen kártalanításra jogosult. E kártalanítás a dologi jogok (tulajdon, földhasználat, haszonélvezet, használat, telki szolgalmi jog, közérdekű használati jog), a vagyonkezelői jog, valamin az alkotmánybíróság és az emberi jogi egyezmények alapján a tulajdonvédelemben részesülő kötelmi jogok (bérlet) jogosultját illetik meg.

Ebből következően az elővásárlási, visszavásárlási, vételi jog jogosultja, továbbá az ingatlanra bejegyzett jelzálogjog, végrehajtási jog, életjáradéki jog jogosultja nem lesz jogosult kártalanításra.

A tulajdonost megillető kártalanítás nem terjed ki az előszereteti értékre, és az elmaradt haszon megtérítése a 18. § keretei között, az ott meghatározott szempontokra figyelemmel lesz lehetséges.

Az ingatlanra bejegyzett tények megszűnése nem von maga után kártalanítást.

A 9-21. §-hoz

A 35/2005. (IX. 29.) AB határozat vonatkozó megállapítása szerint „... nem nyújtanak garanciát az Alkotmányban foglalt követelmények teljesüléséhez a Ktvr. kártalanítási szabályai sem. Az Alkotmány 13. § (2) bekezdésében támasztott teljes, feltétlen és azonnali kártalanítás követelménye a tulajdonhoz való alapvető jog védelmének egyik alkotmányi biztosítéka. Az Alkotmány a tulajdon elvonása esetére értékgaranciát nyújt a tulajdonos számára. Az államnak... objektív intézményvédelmi kötelezettsége körébe tartozik az, hogy gondoskodjon a tulajdonos Alkotmányban meghatározott követelményeknek megfelelő kártalanításáról. Ez a törvényhozóra azt a kötelezettséget hárítja, hogy a kisajátítás szabályozása során törvényben köteles szabályozni a teljes, feltétlen és azonnali kártalanítás megvalósításának anyagi jogi és eljárásjogi biztosítékait.”

A törvény 9-20. §-ai a kisajátítással kapcsolatos kártalanítás szabályait egyrészt a hatályos szabályozásra építve, másrészt a 35/2005. (IX. 29.) AB határozatban megfogalmazott szempontokra tekintettel állapítják meg.

A törvény kimondja, hogy a kisajátított ingatlan tulajdonosát a tulajdonjoga elvonásáért, az ingatlanon fennálló jog jogosultját pedig a joga megszűnéséért teljes, azonnali és feltétlen kártalanítás illeti meg.

A zálogjog tekintetében a 8. § egyértelműen kimondja, hogy a zálogjog a pénzbeli kártalanítás esetén a kártalanítás összegére, csereingatlan esetén a csereingatlanra száll át. E jogok megszűnéséért - mivel a jogosultat kár nem éri - kártalanítás nem jár.

A tulajdon kisajátításánál a kártalanítás megállapításának alapja az ingatlan helyben kialakult forgalmi értéke. Ez valamennyi ingatlan - így a termőföldek esetében is - irányadó. Ha ingatlan valóságos forgalmi értéke - összehasonlításra alkalmas ingatlanok, illetve ezek forgalmának hiányában, vagy a forgalmukra elrendelt korlátozás, illetve más ok miatt - nem állapítható meg, a kártalanítást az ingatlan értékére kiható más releváns szempontok alapján (településen belüli fekvés, közművekkel valló ellátottság, vagy a közművek bevezetésének lehetősége, termőföld esetében a művelési ág, a földminősítés szempontjai, a jövedelmezőség alapján kell megállapítani. A törvény e szempontokat a Legfelsőbb Bíróság Közigazgatási Kollégiumának 30. állásfoglalása, illetve a kialakult bírói gyakorlat alapján határozza meg.

A tulajdonos kártalanítása alapvetően pénzben történik, de a felek csereingatlannal történő kártalanításban is megállapodhatnak.

Ha a kisajátított épületben lévő lakást, illetve nem lakás céljára szolgáló helyiséget a tulajdonos használja, részére kötelező cserelakást, illetve cserehelyiséget adni. A törvény e rendelkezést a tulajdonosok (mint lakók) szociális védelme, a lakhatás biztonságának garantálása érdekében tartja fenn. A tulajdonos ugyanakkor erről a „védelemről” a tárgyaláson lemondhat, azaz a forgalmi érték szerinti pénzbeli kártalanítást „választhatja”.

A törvény meghatározza azokat az eseteket is, amikor e védelem szükségessége nem áll fenn, így a cserelakás, illetve cserehelyiség biztosítása nem kötelező. Ezek az esetek, amikor a használó rendelkezik másik lakással (másik nem lakás céljára szolgáló helyiséggel), illetve nem folytatja tovább a tevékenységet. Ezekben az esetekben pénzbeli kártalanításra kerül sor.

Az ingatlan tulajdonának elvonásával az ingatlanra vonatkozóan (a tulajdonostól „eltérő”) más személyt megillető jogok, illetve ingatlanon fennálló terhek, az ingatlanra bejegyzett tények - főszabályként - megszűnnek, illetve törlésre kerülnek.

Pénzbeli kártalanítás esetén ez alapvetően így van. A 8. § szerint a kisajátítással az ingatlan tehermentes tulajdonának megszerzésére kerül sor. A kisajátított ingatlanon csak azok a jogok maradhatnak fenn, amelyek a közérdekű cél megvalósítását nem akadályozzák. (E tekintetben lásd a 8. §-hoz főzött indokolásban foglaltakat.).

A megszűnt idegen dologbeli jogokért és alkotmányos tulajdonvédelemben részesítendő más jogokért (ellenérték fejében szerzett vagyonkezelői jog, bérleti jog) pénzbeli kártalanítás jár. A megszűnt egyéb jogok (jelzálogjog, végrehajtási jog), valamint törölt tények miatt kártalanítás nem jár.

Amennyiben a tulajdonos kártalanítására csereingatlannal kerül sor, a jogok, illetve terhek a csereingatlanra szállnak át, bizonyos - a törvény által két „kivételi körbe” sorolt - jog kivételével. A kisajátított ingatlanhoz mint „szolgáló telekhez” kötött jogok (telki szolgalom, közérdekű használati jog, vezetékjog, szolgalom, illetve egyéb tulajdoni korlátozás), illetve a bérleti jog nem száll át a csereingatlanra, ha e jogok fennmaradása a közérdekű cél megvalósítását nem akadályozza. További rendelkezés szerint a bérleti, haszonbérleti, haszonélvezeti jogot és a használat jogát csak a jogosult kérésére kell a csereingatlanra átvinni. Amennyiben e jogok megszűnnek - a törvény szabályai szerint - kártalanítás jár.

Ha a kisajátított épületben lévő lakást, nem lakás céljára szolgáló helyiséget nem a tulajdonos használja, e használó részére szintén a szociális biztonság, illetve a lakhatás biztonságának garantálása érdekében cserelakást, illetve cserehelyiséget kell adni. Erről azonban a tárgyaláson lemondhat, illetve bizonyos esetekben - hasonlóan a tulajdonoshoz - cserelakásra, illetve cserehelyiségre eleve nem jogosult. Ebben az esetben pénzbeli kártalanítás jár.

A megszűnt jogokért járó kártalanítást az ingatlan tulajdonjoga elvonásáért járó kártalanításnál figyelembe kell venni, azaz le kell vonni.

Lakás (nem lakás céljára szolgáló helyiség) esetében a törvény e tekintetben kifejezetten kimondja, hogy amennyiben a kisajátítást kérőnek kell az érintett részére cserelakást, vagy cserehelyiséget adni, akkor a tulajdonos részére a „lakott forgalmi értéket” kell megtéríteni; ha nem kell cserelakást vagy cserehelyiséget adni, akkor „a beköltözhető forgalmi értéket” kell a tulajdonos részére megfizetni.

A törvény meghatározza az egyes jogok megszűnéséért járó kártalanítás megállapításának szabályait is.

A vagyonkezelői jog megszűnéséért abban az esetben jár kártalanítás, ha annak megszerzésére ellenérték fejében került sor. Ekkor a vagyonkezelői jogért fizetett ellenértéket, valamint az állagmegóvó és értéknövelő munkák értékét kell figyelembe venni. Az ingyenesen szerzett vagyonkezelői jog megszűnéséért nem jár kártalanítás. Ebben az esetben az állagmegóvó és értéknövelő munkákért is csak akkor jár kártalanítás, ha arra nem költségvetési forrásból, hanem a szerv saját vagyonából került sor.

A földhasználati jogot ellenérték fejében szerző - értelemszerűen - jogosult az ellenérték, továbbá a a telek, a föld értékét növelő munkák ellenértékének megtérítésére. Ingyenesen szerzett földhasználati jog esetében csak a telek, illetve a föld értékét növelő munkák ellenértékének megtérítésére kerül sor. Az ezért járó kártalanítás az épület tulajdonának elvonásáért járó kártalanítás mellett az épület tulajdonosát illeti meg, a telek tulajdonosánál ugyanakkor ez a kártalanítást csökkentő elemként „jelentkezik”.

A megszűnő haszonélvezeti jogért járó kártalanítást a törvényben meghatározott szempontok alapján kell megállapítani. E körben nem elegendő az illetéktörvény szabályainak átvétele; hiszen az illetéktörvény a vagyoni értékű jogokat egységesen kezeli, ugyanakkor az egyes jogokért kártalanítás (a jogok Ptk.-beli tartalmára, a jogosultat annak alapján megillető jogok jellegére is figyelemmel) nem lehet azonos. Egy ténylegesen gyakorolt haszonélvezeti jog a forgalmi érték 20%-ánál magasabb is lehet.

Tekintettel arra, hogy a kisajátítás gazdálkodó szervezeteknek a gazdasági, üzleti tevékenység céljára használt ingatlanaikat is érintheti, a törvény a 18. §-ban határozza meg az e körben felmerülő kártalanítás szempontjait. Az elmaradt haszon megtérítésére a törvény e szabályok keretei között szintén lehetőséget ad.

A törvény a kártalanítás körében rendezi az értékveszteség, valamint a kisajátítás miatt más személyeknél felmerülő költségek megtérítésének szempontjait is.

A kártalanítás megfizetésének szabályait eddig a 21/1976. (IX. 5.) PM rendelet tartalmazta. A törvény ennek legalapvetőbb szabályait beemeli a törvénybe, egyben felhatalmazást ad a Kormány számára a további részletszabályok megalkotására.

A 22-32. §-hoz

A törvény a kisajátítási eljárás szabályait alapvetően a hatályos rendelkezéseknek megfelelően állapítja meg, ugyanakkor a szabályok kialakításánál figyelemmel van a megváltozott jogszabályi környezetre, konkrétan a közigazgatási hatósági eljárás és szolgáltatás szabályainak általános szabályairól szóló 2004. évi CXL. törvény, valamint a közigazgatási hivatalokról szóló 297/2006. (XII. 23.) Korm. rendelet hatálybalépésére, illetve rendelkezéseire.

A kisajátítási ügyekben a (regionális) közigazgatási hivatalok járnak el. Az eljárásra a kisajátítani kért ingatlan fekvése szerinti közigazgatási hivatal jár el.

A kisajátítási eljárás kérelemre indul. A törvény meghatározza a kérelem tartalmával és mellékleteivel kapcsolatos követelményeket.

A törvény előírásainak megfelelő kérelem esetén tárgyalás kitűzésére, és - főszabályként - igazságügyi szakértő kirendelésére kerül sor.

E mellett a törvény felhatalmazást a Kormány számára a szakértői vélemény szerkezetére és adattartalmára vonatkozó szabályok megalkotására. Ennek célja, hogy a szakértői vélemények egységes rendszerben és adattartalommal, azaz áttekinthető és - újabb szakértői vélemény szükségessége esetén is - összehasonlítható módon készüljenek el.

A határozatnak a kisajátítás érdemében (jogalap) történő döntés mellett az ingatlanon fennálló jogok, terhet és tények fennmaradásáról, vagy megszűnéséről, illetve törléséről, továbbá a tulajdonost, illetve más kártalanításra jogosultat megillető kártalanítás mértékéről is rendelkeznie kell.

A közigazgatási hivatal jogerős határozatával lezárt ügyben nem nyújtható be a Ket. 112. §-a szerinti újrafelvételi kérelem, a határozat módosítását vagy visszavonását a Ket. 113. §-a szerinti méltányossági eljárás keretében nem lehet kérni. A közigazgatási hivatal felügyeleti szerve nem gyakorolhatja a Ket. 115. § (2) bekezdése szerinti felügyeleti jogkörét.

A közigazgatási hivatal határozata ellen közigazgatási úton fellebbezésnek helye nincs, a határozat bírósági felülvizsgálatát lehet kérni. A törvény szerint a határozattal szemben benyújtott kereset elbírálása a megyei (fővárosi) bíróság hatáskörébe tartozik, fellebbezésnek nincs helye, a vonatkozó törvényi feltételek fennállása esetén az ítélet felülvizsgálatára kerülhet sor.

A kisajátítási ügyek, és ebből következően a tulajdoni kérdések minél gyorsabb elbírálása érdekében a törvény a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvényben - a kisajátítási eljárások bírósági felülvizsgálata tekintetében - megállapított szabályokat teszi általános szabállyá (a keresetlevél beérkezését követően 45 napon belül tárgyalást kell tartani; három hónapon belül közbenső ítélettel kell dönteni a jogalap kérdésében).

A 33-34. §-hoz

A törvény e §-ai a közigazgatási hivatal által a határozat jogerőre emelkedése után megteendő intézkedéseket, az ingatlan birtokbaadásával kapcsolatos szabályokat tartalmazzák. E körben a törvény a korábbival azonos előírásokat fogalmaz meg.

A 35. §-hoz

A kisajátításra a törvényben meghatározott közérdekű cél megvalósítása, illetve közérdekű tevékenység folytatása érdekében kerül sor. A törvény ezért arra az esetre, ha meghatározott időn belül a kisajátítás célja nem valósul meg, illetve a kisajátítási cél szerinti használatot a kisajátítási határozatban előírt határidőig nem biztosítják, az eredeti tulajdonos részére, illetve - ha a korábbi tulajdonos (vagy annak örököse) e jogáról lemond, illetve a korábbi tulajdonos jogutód nélkül megszűnik - az állam, önkormányzat részére visszavásárlási jogot biztosít.

A 36. §-hoz

A 35/2005. (IX. 29.) AB határozat szerint a „... szabályozási koncepciójának és az arra épülő alapvető szabályoknak a változatlansága a megváltozott társadalmi, gazdasági viszonyok között egy sor ellentmondást hordoz és a jog által nem rendezett problémát vet fel a kisajátítási cél megvalósítójának jogi helyzetét érintően is. A Ktvr. által kisajátítási célként szabályozott tevékenységeket ma már nemcsak állami, önkormányzati szervek végezhetik, ugyanakkor kisajátítással csak az állam, illetőleg az önkormányzat szerezhet tulajdont.”

Főszabályként a kisajátítás eredményeként az állam, illetve az önkormányzat szerez tulajdont. Kivételt jelent ez alól az az esetkör, amikor a kisajátítás kérő harmadik személy közvetlen tulajdonszerzésére kerül sor.

Az ezen kívül eső „körben” a kisajátítás kérő harmadik személy külön törvény rendelkezése szerint jut hozzá az ingatlan tulajdonához, vagyonkezeléséhez, vagy használatához. A vonatkozó rendelkezés kimondja, hogy a kisajátítás alapján az állam, illetve az önkormányzat tulajdonába került ingatlant a tulajdonosi jogokat gyakorló külön törvények rendelkezései szerint adja a kisajátítást kérő tulajdonába, vagyonkezelésébe vagy használatába. Ennek megszerzésére versenyeztetés és ellenszolgáltatás nélkül kerül sor, hiszen a tulajdonosnak járó kártalanítást a jelen módosítás alapján minden esetben ő (a kisajátítást kérő) fizette meg.

A külön törvény egyrészt a kisajátítási cél szerinti ágazati törvényt, másrészt az átadás lebonyolítása tekintetében az időközben elfogadott vagyontörvényt jelenti.

A 37. §-hoz

A törvény e körben a kisajátított, illetve a kisajátítási tervben szereplő, kisajátítást pótló adásvétellel érinttet ingatlan ingatlan-nyilvántartási bejegyzésével kapcsolatos szabályokat állapítja meg, a Magyar Köztársaság gyorsforgalmi közúthálózatának közérdekűségéről és fejlesztéséről szóló törvény szabályainak általános szabállyá tételével.

A 38-39. §-hoz

A 38. § a kisajátítást megelőző „előmunkálatok” szabályait rendezi, alapvetően a hatályos szabályok alapulvételével.

A 40. §-hoz

A törvény e körben rögzíti, hogy a kisajátítási tervben megjelölt ingatlanra megkötött adásvételi szerződés alapján kifizetett vételár a kisajátítási eljárással elvont ingatlan esetében megállapított kisajátítási kártalanítással egyezően adó- és illetékmentes. Ha a tulajdonátszállást az áfa törvény szerint adófizetési kötelezettség terheli, akkor a kártalanítási összeg az áfát is tartalmazza.

-----STARTING---POINT---VEGE---

A 41-42. §-hoz

A 41-42. § a törvény hatályba lépésével kapcsolatos rendelkezéseket, a szükséges felhatalmazásokat, illetve a szükséges hatályon kívül helyezéseket és módosításokat tartalmazza.

A 42. § (2) bekezdés d) pontja az épített környezet alakításáról és védelméről szóló 1997. évi LXXVIII. törvény „lejegyzésre” vonatkozó szabályainak érdemi módosítását tartalmazza.

A 22/2006. (VI. 15.) AB határozat ugyanis a lejegyzéssel kapcsolatban kimondja, hogy:

„A ... jogalkotó a Ktvr.-ben az Épt.-hez képest több biztosítékot nyújtott arra, hogy a tulajdonelvonás kivételes eszköz legyen. Az Épt. a „lejegyezheti” szó használatával jelzi, hogy a lejegyzést foganatosító hatóság mérlegelési jogosultságát, ám ez a rendelkezés további feltételeket nem határoz meg. A kisajátításról szóló jogszabályban foglaltaktól eltérő, a kiszolgáló- és lakóút jellegéhez idomuló eszközzel is garantálni lehet azt, hogy a kisajátítás kivételességének alkotmányi követelménye érvényesüljön, ám az alkotmányosságot biztosító garanciarendszert meg kell alkotni.

Az AB álláspontja az, hogy a jogalkotó a kisajátítás egyik formáját megjelenítő lejegyzést általános eszközként szabályozza a település egyes részeit érintő kiszolgáló- és lakóút létesítése, bővítése vagy szabályozása esetére. A jogszabály szerint lejegyzés történhet az önkormányzat által meghatározott területrészre minden esetben, amikor a lejegyzést végrehajtó hatóság erről így dönt. Az önkormányzatnak és a végrehajtó építésügyi hatóságnak nem kötelezettsége más megoldást keresni a közérdek megvalósítására, illetve ha talál más megoldást, nem köteles alkalmazni.

A kiszolgáló- és lakóút építése az önkormányzat területén nem kivételes esetben előforduló közérdekű feladat. Jelen esetben a tulajdonelvonás kivételességét ezért csak olyan törvényi rendelkezések képesek biztosítani, amelyek valamilyen formában kötelezik a közérdek megvalósítóit, hogy a lejegyzés eszközét csak akkor és olyan mértékben alkalmazzák, amennyiben a közérdekű cél megvalósítására más lehetőség nincs. Az AB hangsúlyozza a kisajátítás kivételességének jelentőségét, amely a kisajátítás összes formájára, így ... a lejegyzésre is érvényes.”

A törvény a lejegyzés szabályait a 22/2006. (VI. 15.) AB határozat megfogalmazott szempontokra tekintettel határozza meg.

A lejegyzés a törvény szerint - mivel a kisajátítás egy speciális formájáról van szó, az általános célokból következően - közút létesítéséhez lesz lehetséges; a lejegyzés az építésügyi hatóság hatáskörébe tartozik, a kártalanítás szabályai az azonnali kártalanítás szempontjaira tekintettel a hatályos szabályoknál sokkal szűkebb határidőket fogalmaz meg.