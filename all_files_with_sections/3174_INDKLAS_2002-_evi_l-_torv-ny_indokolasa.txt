2002. évi L. törvény indokolása

az európai szabadalmak megadásáról szóló 1973. október 5-i Müncheni Egyezmény (Európai Szabadalmi Egyezmény) kihirdetéséről

Indokolás

Az európai szabadalmak megadásáról szóló 1973. október 5-i Müncheni Egyezményhez történő csatlakozásról és az Egyezmény Münchenben, 2000. november 29-én felülvizsgált szövegének megerősítéséről szóló 54/2002. (IX. 13.) OGY határozat 1. pontja döntött a Magyar Köztársaságnak a Müncheni Egyezményhez (az Európai Szabadalmi Egyezményhez) történő csatlakozásáról.

A csatlakozásról hozott országgyűlési határozat [figyelemmel az 1982. évi 27. törvényerejű rendelet 13. §-ának (1) bekezdésére is] szükségessé teszi az Európai Szabadalmi Egyezmény hatályos szövegének és a hozzá kapcsolt jegyzőkönyveknek törvényben való kihirdetését. E törvényjavaslat erre irányul.

Az Európai Szabadalmi Egyezmény Végrehajtási Szabályzata és Díjszabályzata - az Egyezménnyel összhangban - részletkérdésekről (elsősorban alaki és díjszabási kérdésekről) rendelkezik. E szabályzatok igen gyakran módosulnak (akár évente többször is). Indokolt ezért, hogy kihirdetésükre rendeletben kerüljön sor. A Végrehajtási Szabályzat és a Díjszabályzat rendeletben való kihirdetésére adott felhatalmazások címzettjei a hasonló tárgyú rendeletek kiadására iparjogvédelmi törvényeinkben adott felhatalmazások címzettjeivel egyeznek meg.

Az Európai Szabadalmi Egyezmény hatályos szövegét kihirdető törvénynek az Egyezményhez való csatlakozásunk időpontjában, azaz 2003. január 1-jén indokolt hatályba lépnie.

Az Európai Szabadalmi Egyezmény Münchenben, 2000. november 29-én felülvizsgált szövege még nem lépett hatályba; az ehhez szükséges számú ratifikáció összegyűltétől számítva a hatálybalépésig még további két év fog rendelkezésre állni az új szöveg törvényben való kihirdetésére.

E törvényhez szorosan kapcsolódik a találmányok szabadalmi oltalmáról szóló 1995. évi XXXIII. törvény módosítására irányuló 2002. évi XXXIX. törvény, amelyet az Országgyűlés 2002. október 24-én fogadott el, és amely tartalmazza az Európai Szabadalmi Egyezményhez való csatlakozás folytán szükségessé váló - az európai szabadalmi bejelentésekre és az európai szabadalmakra vonatkozó - rendelkezéseket.