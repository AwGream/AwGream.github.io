2007. évi X. törvény indokolása

a Nemzetközi Polgári Repülésről szóló, Chicagóban, 1944. december 7. napján aláírt Egyezményt módosító, 1980. október 6-án, 1984. május 10-én, 1990. október 26-án, 1995. szeptember 29-én, valamint 1998. október 1-jén kelt Jegyzőkönyvek, illetve a Nemzetközi Polgári Repülésről szóló Egyezmény hiteles öt- és hatnyelvű szövegéről szóló Jegyzőkönyvek kihirdetéséről

-----STARTING---POINT---ALTALANOS---

Általános indokolás

A Nemzetközi Polgári Repülési Szervezet (a továbbiakban ICAO) 1944-ben alakult meg Chicagóban a Nemzetközi Polgári Repülésről szóló 1944. december hó 7. napján aláírt Egyezménnyel (a továbbiakban: Chicagói Egyezmény). A Chicagói Egyezményt és az annak módosításáról szóló jegyzőkönyveket az 1971. évi 25. törvényerejű rendelet hirdette ki Magyarországon.

Az ICAO Közgyűlésein számos alkalommal került sor a Chicagói Egyezmény módosítására:

A szervezet 1980. október 6-i 23. Közgyűlésén a Chicagói Egyezmény 83. cikke bővült ki a 83. bis cikkel, az 1984. május 10-i 25. Rendkívüli Közgyűlésen pedig az Egyezmény 3. cikkét egészítették ki a 3. bis cikkel. Az 1990. október 26-i 28. Rendkívüli Közgyűlés az Egyezmény 50. cikk a) bekezdését módosította, amely szerint az ICAO Tanácsának létszámát az addigi 33-ról 36-ra emelte. Fenti 3 Jegyzőkönyv nemzetközi jogi szempontból hatályba lépett. Az 1980-as és 1984-es Jegyzőkönyveket hazánk megerősítette, amely a Magyar Köztársaság számára nemzetközi jogokat és kötelezettségeket keletkeztetett. Az 1990-es Jegyzőkönyvet hazánk még nem erősítette meg.

Az ICAO 1995. szeptember 29-i 31. Közgyűlésén döntött arról, hogy ötödik nyelvként az arab nyelv is a szervezet hivatalos nyelve legyen, majd az 1998. október 1-jei 32. Közgyűlésen a kínai nyelv is - hatodik nyelvként - az ICAO hivatalos nyelve lett. Mindkét esetben létrehozták a tagállamok - a Chicagói Egyezményt módosító Jegyzőkönyvek mellett - a Nemzetközi Polgári Repülésről szóló Egyezmény hiteles öt-, illetve hatnyelvű szövegéről szóló Jegyzőkönyveket. Az öt- és hatnyelvűségről szóló Jegyzőkönyvek sem nemzetközi, sem hazai szempontból nem léptek még hatályba.

A törvény a fenti Jegyzőkönyvek kihirdetésére irányul.

-----STARTING---POINT---RESZLETES---

Részletes indokolás

Az 1. §-hoz

Az 1980. október 6-án, Montrealban aláírt, a Nemzetközi Polgári Repülésről szóló Egyezményt módosító Jegyzőkönyv a Chicagói Egyezmény - Új megállapodások nyilvántartásba vétele tárgyú - 83. cikkét módosítja oly módon, hogy annak kiegészítéseként felvett egy további a)-c) pontokból álló 83. bis cikket. A Jegyzőkönyvet Magyarország 1981. május 27-én megerősítette, és az 1997. június 20-án hatályba lépett. A paragrafus első bekezdése a Jegyzőkönyv kihirdetéséről rendelkezik, a második bekezdés a Jegyzőkönyv hiteles angol nyelvű szövegét, illetve hivatalos magyar nyelvű fordítását tartalmazza.

A 2. §-hoz

Az 1984. május 10-én, Montrealban aláírt, a Nemzetközi Polgári Repülésről szóló Egyezményt módosító Jegyzőkönyv a Chicagói Egyezmény - Polgári és állami légijárművek tárgyú - 3. cikkét módosítja oly módon, hogy annak kiegészítéseként felvett egy további a)-d) pontokból álló 3. bis cikket. A Jegyzőkönyvet Magyarország 1990. május 24-én megerősítette, és az 1998. október 1-jén hatályba lépett. A paragrafus első bekezdése a Jegyzőkönyv kihirdetéséről rendelkezik, a második bekezdés a Jegyzőkönyv hiteles angol nyelvű szövegét, illetve hivatalos magyar nyelvű fordítását tartalmazza.

A 3. §-hoz

A paragrafus értelmében az Országgyűlés felhatalmazást ad a Nemzetközi Polgári Repülésről szóló, Chicagóban, 1944. december 7. napján aláírt Egyezményt módosító, 1990. október 26-án, 1995. szeptember 29-én, valamint 1998. október 1-jén kelt Jegyzőkönyvek, illetve a Nemzetközi Polgári Repülésről szóló Egyezmény hiteles öt,- és hatnyelvű szövegéről szóló Jegyzőkönyvek kötelező hatályának elismerésére.

A 4. §-hoz

Az 1990. október 26-án Montrealban aláírt, a Nemzetközi Polgári Repülésről szóló Egyezmény 50. cikk a) bekezdését módosító Jegyzőkönyv alapján az ICAO Tanácsának létszáma az addigi 33-ról 36-ra emelkedett. A Jegyzőkönyv 2002. november 28-án hatályba lépett. A paragrafus első bekezdése a Jegyzőkönyv kihirdetéséről rendelkezik, a második bekezdés a Jegyzőkönyv hiteles angol nyelvű szövegét, illetve hivatalos magyar nyelvű fordítását tartalmazza.

Az 5. §-hoz

Az 1995. szeptember 29-én Montrealban aláírt, a Nemzetközi Polgári Repülésről szóló Egyezményt módosító Jegyzőkönyv az arab nyelvet - ötödik nyelvként - az ICAO hivatalos nyelvévé tette. A Jegyzőkönyv még nem lépett hatályba. A paragrafus első bekezdése a Jegyzőkönyv kihirdetéséről rendelkezik, a második bekezdés a Jegyzőkönyv hiteles angol nyelvű szövegét, illetve hivatalos magyar nyelvű fordítását tartalmazza.

A 6. §-hoz

Az ICAO tagállamok létrehozták a Nemzetközi Polgári Repülésről szóló Egyezmény (Chicago, 1944) hiteles ötnyelvű szövegéről szóló Jegyzőkönyvet, amelynek hatálybalépése az 5. §-ban található Jegyzőkönyv hatálybalépésével függ össze. A paragrafus első bekezdése a Jegyzőkönyv kihirdetéséről rendelkezik, a második bekezdés a Jegyzőkönyv hiteles angol nyelvű szövegét, illetve hivatalos magyar nyelvű fordítását tartalmazza.

A 7. §-hoz

Az 1998. október 1-jén Montrealban aláírt, a Nemzetközi Polgári Repülésről szóló Egyezményt módosító Jegyzőkönyv a kínai nyelvet - hatodik nyelvként - az ICAO hivatalos nyelvévé tette. A Jegyzőkönyv még nem lépett hatályba. A paragrafus első bekezdése a Jegyzőkönyv kihirdetéséről rendelkezik, a második bekezdés a Jegyzőkönyv hiteles angol nyelvű szövegét, illetve hivatalos magyar nyelvű fordítását tartalmazza.

A 8. §-hoz

Az ICAO tagállamok létrehozták a Nemzetközi Polgári Repülésről szóló Egyezmény (Chicago, 1944) hiteles hatnyelvű szövegéről szóló Jegyzőkönyvet, amelynek hatálybalépése a 7. §-ban található Jegyzőkönyv hatálybalépésével függ össze. A paragrafus első bekezdése a Jegyzőkönyv kihirdetéséről rendelkezik, a második bekezdés a Jegyzőkönyv hiteles angol nyelvű szövegét, illetve hivatalos magyar nyelvű fordítását tartalmazza.

A 9. §-hoz

A paragrafus a Jegyzőkönyvek hatálybaléptetéséről rendelkezik.