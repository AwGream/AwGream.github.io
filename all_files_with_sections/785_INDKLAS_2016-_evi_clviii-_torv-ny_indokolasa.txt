2016. évi CLVIII. törvény indokolása

a jogi segítségnyújtásról szóló 2003. évi LXXX. törvény és egyes törvények eljárásjogi kérdésekkel összefüggő módosításáról

-----STARTING---POINT---ALTALANOS--- 

A jogi segítségnyújtásról szóló 2003. évi LXXX. törvény (a továbbiakban: Jst.) módosítását az indokolja, hogy nem minden, a jogi segítők névjegyzékében szereplő pártfogó ügyvéd képes teljesíteni a polgári perrendtartásról szóló 1952. évi III. törvény (a továbbiakban: Pp.) bíróságokkal történő elektronikus kapcsolattartásra vonatkozó szabályait. Tekintettel arra, hogy a névjegyzékben jelenleg is a kívánatosnál kevesebb jogi segítő szerepel, így szükséges annak biztosítása, hogy a polgári eljárásokban az elektronizációra vonatkozó szigorúbb szabályozás ne vezessen a jogi segítői névjegyzék kiüresedéséhez. Ennek érdekében kerül sor a jogi segítői névjegyzékre vonatkozó szabályok módosítására azért, hogy azok lehetőséget biztosítsanak az elektronikus kapcsolattartáshoz szükséges feltételekkel nem rendelkező pártfogó ügyvédeknek is arra, hogy továbbra is a névjegyzékben maradjanak és polgári jogi ügyekben jogi segítőként, illetve büntetőügyekben mind jogi segítőként, mind pártfogó ügyvédként eljárhassanak. Ezen túl a törvény további, a gyakorlatban felmerült módosítási igényeknek igyekszik megfelelni.

A Pp. 369. § a) pontja alapján végrehajtás megszüntetési és korlátozási per indítható arra hivatkozással, hogy a végrehajtási záradékkal ellátott okiratba foglalt szerződés vagy végrehajtási záradékkal ellátott okiratba foglalt egyoldalú kötelezettségvállaló nyilatkozat esetén az annak alapjául szolgáló szerződés érvénytelen. Ebben a perben a bíróságnak - anélkül, hogy a szerződéssel érintett valamennyi fél perben állna - azt kell vizsgálnia, hogy a követelés vagy az annak alapjául szolgáló jogviszony érvényesen létrejött-e. További problémát jelent, hogy a Pp. alapján párhuzamosan folyamatban lehet a 369. § a) pontja szerinti per és a végrehajtási záradékkal ellátott okiratba foglalt szerződés vagy végrehajtási záradékkal ellátott okiratba foglalt egyoldalú kötelezettségvállaló nyilatkozat esetén az annak alapjául szolgáló szerződésérvénytelensége tárgyában indított per. Ebben az esetben két per folyhat egymással párhuzamosan, amelynek a tárgya végső soron ugyanannak a szerződésnek az érvénytelensége.

Az új polgári perrendtartás megoldást ad a fenti problémákra, ugyanakkor a hatálybalépéséig is kezelni szükséges a jelzett anomáliákat a hatályos polgári perrendtartás rendszerébe illeszthető módon. A törvény a fentiekre figyelemmel módosítja a Pp. rendelkezéseit.

A törvény a fentieken túl rögzíti azokat a feltételeket, amelyek teljesítése esetén az archivált elektronikus okirat aláírt vagy bélyegzővel ellátott adatai az ellenkező bizonyításáig meg nem hamisítottnak tekintendők.

Továbbá a törvény a Pp. elektronikus kapcsolattartásra vonatkozó részében a jogalkalmazói visszajelzések alapján az elektronikus kézbesítés során megküldendő értesítések körét szűkíti a felhasználók terheinek csökkentése érdekében.

A bíróságok elnevezéséről, székhelyéről és illetékességi területének meghatározásáról szóló 2010. évi CLXXXIV. törvény módosításáról szóló 2015. évi LX. törvény 2018. január 1-jei hatállyal az Érdi Járásbíróság felállításáról rendelkezik. A bíróság elhelyezéséhez és felállításához szükséges beruházás biztonságos megvalósíthatóságára tekintettel az Érdi Járásbíróság felállításának határidejét 2019. január 1-jére szükséges módosítani, valamint, az Érdi Járásbíróság felállításával egyidejűleg a Budaörsi Járásbíróság, a Budakörnyéki Járásbíróság, és a Szentendrei Járásbíróság illetékességi területét a járások területéhez szükséges igazítani. A módosítással az érintett bíróságok tekintetében megtörténik az illetékességi határok járásoknak való megfeleltetése.

A mező- és erdőgazdasági földek forgalmáról szóló 2013. évi CXXII. törvény (a továbbiakban: Földforgalmi tv.) 72. § h) pontjában kapott felhatalmazás alapján a Kormány 2014. évben megalkotta a mező- és erdőgazdasági hasznosítású földek végrehajtási, felszámolási vagy önkormányzati adósságrendezési eljárás keretében árverés útján történő értékesítésének szabályairól szóló 191/2014. (VII. 31.) Korm. rendeletet, mely alapján, ha végrehajtási eljárás során mező- és erdőgazdasági hasznosítású föld (a továbbiakban: föld) kerül lefoglalásra, és annak értékesítése iránt kell intézkedni, a végrehajtó az értékesítés feltételeinek bekövetkeztétől számított 30 napon belül az árverés kitűzése, az árverési hirdetmény közzététele, továbbá az árverés lefolytatása érdekében megkeresi a föld fekvése szerint illetékes mezőgazdasági igazgatási szervként eljáró megyei kormányhivatalt.

Két sikertelen árverést követően, vagy ha a mezőgazdasági igazgatási szerv megtagadja az árverési vevő javára a tulajdonszerzés jóváhagyását, a Földforgalmi tv. 35. § (6) bekezdése alapján a föld az állam tulajdonába és a Nemzeti Földalapba kerül. A földalapkezelő szerv pedig a jogerős döntés, illetve az árverés sikertelenségéről felvett jegyzőkönyv közlését követő 30 napon belül köteles a becsértéket a végrehajtó részére átutalni. Ezt követően a végrehajtó folytatja tovább a végrehajtási eljárást.

A bírósági végrehajtásról szóló 1994. évi LIII. törvény (a továbbiakban: Vht.) módosításának célja, hogy a végrehajtási eljárások során a végrehajtó a Nemzeti Földalapot is tájékoztassa a földek becsértékéről a felek és az ingatlan-nyilvántartásba bejegyzett jogok jogosultjai mellett, hogy a Nemzeti Földalapnak a becsérték megállapításával szemben, a becsérték bíróság általi megállapítására irányuló végrehajtási kifogás előterjesztésére lehetősége nyíljon. Hiszen a földalapkezelő szerv a jogerős döntés, illetve az árverés sikertelenségéről felvett jegyzőkönyv közlését követő 30 napon belül köteles a becsértéket a végrehajtó részére átutalni.

A fentiekre figyelemmel indokolt, hogy a Nemzeti Földalap kapjon értesítést a földek becsértékéről, és lehetősége nyíljon a végrehajtási kifogás előterjesztésére, mivel a Magyar Állam a későbbiekben a végrehajtó vagy a bíróság által megállapított becsértéken köteles megvásárolni a földeket.

-----STARTING---POINT---RESZLETES---

Az 1. és 3-4. §-hoz

A végrehajtás megszüntetése, illetve korlátozása iránti perek esetében előfordul, hogy a felperes a keresetét a végrehajtás megszüntetése iránt terjeszti elő, ugyanakkor felmerülhet, hogy a korlátozásnak is lehet helye. A törvény előírja, hogy ebben az esetben a bíróság a feleket erre figyelmezteti és lehetőséget biztosít, hogy a felek erre tekintettel megtegyék a szükséges nyilatkozataikat.

A törvény a hatálybalépését követően indult ügyekben előírja, hogy ha a végrehajtás megszüntetési, illetve korlátozási per a 369. § a) pontja alapján indul és abban a felperes a végrehajtási záradékkal ellátott okiratba foglalt szerződés vagy végrehajtási záradékkal ellátott okiratba foglalt egyoldalú kötelezettségvállaló nyilatkozat esetén az annak alapjául szolgáló szerződés érvénytelenségére hivatkozik, akkor ebben a perben a végrehajtási záradékkal ellátott okiratba foglalt szerződés vagy végrehajtási záradékkal ellátott okiratba foglalt egyoldalú kötelezettségvállaló nyilatkozat esetén az annak alapjául szolgáló szerződésérvénytelensége tárgyában is keresetet kell előterjesztenie. Ezt a keresetet pedig elő kell terjeszteni valamennyi érintett ellen, aki ellen egyébként a szerződés érvénytelensége tárgyában a pert meg kellene indítani. Tehát ebben a perben mindazoknak perben kell állniuk, akiknek perben kell állniuk a szerződés érvénytelensége tárgyában indult perben. E szabályozással a törvény egy speciális pertípust hoz létre, amelyben a bíróság nemcsak a végrehajtás megszüntetéséről vagy korlátozásáról dönt, hanem a végrehajtási záradékkal ellátott okiratba foglalt szerződés vagy végrehajtási záradékkal ellátott okiratba foglalt egyoldalú kötelezettségvállaló nyilatkozat esetén az annak alapjául szolgáló szerződésérvénytelenségéről is, illetve erre irányuló kérelem esetén az érvénytelenség jogkövetkezményeinek levonásáról is.

Ha a fél hiánypótlási felhívás ellenére nem terjeszti elő a végrehajtási záradékkal ellátott okiratba foglalt szerződés vagy végrehajtási záradékkal ellátott okiratba foglalt egyoldalú kötelezettségvállaló nyilatkozat esetén az annak alapjául szolgáló szerződésérvénytelensége tárgyában a keresetet, a keresetlevelet idézés kibocsátása nélkül el kell utasítani. Ha erre már nincs mód a pert meg kell szüntetni, illetve ha a felperes a 369. § a) pontja mellett a végrehajtás megszüntetését, illetve korlátozását más okra alapítottan is kéri, úgy kell tekinteni, hogy a 369. § a) pontjára alapított kereseti kérelmet nem tartja fenn.

A törvény arról is rendelkezik, hogy ha olyan végrehajtás megszüntetése, illetve korlátozása iránti per van folyamatban, amelyben a felperes a 369. § a) pontjára, az érvénytelenségre alapítva hivatkozik, akkor ugyanez a felperes már ezt követően nem indíthat különpert a végrehajtási záradékkal ellátott okiratba foglalt szerződés vagy végrehajtási záradékkal ellátott okiratba foglalt egyoldalú kötelezettségvállaló nyilatkozat esetén az annak alapjául szolgáló szerződésérvénytelensége tárgyában; az e tárgyban külön per megindítására előterjesztett keresetlevelet idézés kibocsátása nélkül el kell utasítani.

A törvény a hatálybalépését követően indult ügyekben rendezi azt az esetet is, amikor a végrehajtás megszüntetése, illetve korlátozása iránti per megindítását megelőzően indít valaki a végrehajtási záradékkal ellátott okiratba foglalt szerződés vagy végrehajtási záradékkal ellátott okiratba foglalt egyoldalú kötelezettségvállaló nyilatkozat esetén az annak alapjául szolgáló szerződésérvénytelensége tárgyában pert. Ebben az esetben a végrehajtás megszüntetése, illetve korlátozása iránti pert fel kell függeszteni. Ugyanez érvényes akkor is, ha a 369. § a) pontja alapján folyamatban lévő per felperesén kívül bárki más által indított per van folyamatban a végrehajtási záradékkal ellátott okiratba foglalt szerződés vagy végrehajtási záradékkal ellátott okiratba foglalt egyoldalú kötelezettségvállaló nyilatkozat esetén az annak alapjául szolgáló szerződésérvénytelensége tárgyában.

A 2. §-hoz

Az elektronikus okiratok esetében is fontos a megőrzés módja, és az, hogy a megőrzött elektronikus okiratok esetében milyen módon biztosítható, hogy az idő múlása ellenére az elektronikus okiratba foglalt adatok esetében is felállítható legyen a hamisítatlanság vélelme. Ennek érdekében a Pp. 197. §-ának a törvénnyel megállapított új (6) bekezdése rögzíti azokat a feltételeket, amelyek teljesítése esetén az archivált elektronikus okirat aláírt vagy bélyegzővel ellátott adatai az ellenkező bizonyításáig meg nem hamisítottnak tekintendők.

A rendelkezés nem egyetlen konkrét archiválási módot szabályoz, hanem egy keretszabályt ad. A részletes követelmények kormányrendeleti szinten kerülnek meghatározásra, ugyanakkor a törvény a hamisítatlanság vélelméhez szükséges alapvető garanciális előírásokat rögzíti a következők szerint. A tárolásra átvételkor az archiválási szolgáltató meggyőződik az elektronikus dokumentum hitelesítésének érvényességéről, majd a szolgáltató a jogszabályi feltételeknek megfelelő körülmények között tárolja az elektronikus okiratot, végül a szolgáltató igazolja - szintén a kormányrendeletben meghatározott módon - az elektronikus okirat hitelességét.

Az 5. §-hoz

A Pp.-nek a törvény 1., 3. és 4. § szerinti módosításai a módosító rendelkezések hatálybalépésekor - 2017. január 1-jén - folyamatban lévő perekben csak akkor alkalmazhatók, ha a felperes a Pp. 369. § a) pontjára a törvény szerinti módosítások hatálybalépését követően hivatkozik. A Pp.-nek a törvénnyel megállapítandó 370/A. § (2a) bekezdését a folyamatban lévő ügyekben akkor is alkalmazni kell, ha az elsőfokú ítélet meghozatalát megelőző tárgyalás berekesztésére még nem került sor a módosító rendelkezések hatálybalépésekor.

Az egyéb folyamatban lévő perekre a törvény átmeneti szabályt ad, és előírja, hogy ha a törvény hatálybalépésekor folyamatban van mind a végrehajtás megszüntetése, illetve korlátozása iránti per, mind a végrehajtási záradékkal ellátott okiratba foglalt szerződés vagy végrehajtási záradékkal ellátott okiratba foglalt egyoldalú kötelezettségvállaló nyilatkozat esetén az annak alapjául szolgáló szerződésérvénytelensége tárgyában indított per, ebben az esetben a végrehajtás megszüntetése, illetve korlátozása iránti pert fel kell függeszteni.

A 6. §-hoz

Jogalkalmazói visszajelzések alapján nincs igény az elektronikus igazolásoknak és tértivevények másolatainak folyamatos megküldésére. A módosítással az érintettek igényeinek való megfelelést kívánja a törvény biztosítani, nagyobb rugalmasságot és kevesebb terhet jelent a felhasználók számára.

A 7. §-hoz

A módosítás célja, hogy a végrehajtási eljárásban a végrehajtó a Nemzeti Földalapot is tájékoztassa a mező- és erdőgazdasági hasznosítású földek (a továbbiakban: föld) becsértékéről a felek és az ingatlan-nyilvántartásba bejegyzett jogok jogosultjai mellett, hogy a Nemzeti Földalapnak a becsérték megállapításával szemben, a becsérték bíróság általi megállapítására irányuló végrehajtási kifogás előterjesztésére lehetősége nyíljon.

A módosítást indokolja, hogy

- a földek végrehajtási eljárás során történő lefoglalását és becsértékének közlését követően az árverési értékesítésük iránt a föld fekvése szerint illetékes mezőgazdasági igazgatási szerv intézkedik a mező- és erdőgazdasági hasznosítású földek végrehajtási, felszámolási vagy önkormányzati adósságrendezési eljárás keretében árverés útján történő értékesítésének szabályairól szóló 191/2014. (VII. 31.) Korm. rendelet 1. §-a szerinti megkeresés alapján, és

- két sikertelen árverést követően - vagy ha a mezőgazdasági igazgatási szerv megtagadja az árverési vevő javára a tulajdonszerzés jóváhagyását - a mező- és erdőgazdasági földek forgalmáról szóló 2013. évi CXXII. törvény (a továbbiakban: Földforgalmi tv.) 35. § (6) bekezdése alapján a föld az állam tulajdonába és a Nemzeti Földalapba kerül.

A földalapkezelő szerv pedig a jogerős döntés, illetve az árverés sikertelenségéről felvett jegyzőkönyv közlését követő 30 napon belül köteles a becsértéket a végrehajtó részére átutalni.

Annak okán, hogy a Földforgalmi tv. 35. § (6) bekezdése alapján a Magyar Állam a végrehajtó, illetve a bíróság által megállapított becsértékkel helytállni tartozik, elengedhetetlen a már folyamatban lévő eljárásokban a Nemzeti Földalap jogorvoslathoz való jogának biztosítása, hiszen, ha a végrehajtó a földek becsértékét nem közli a Nemzeti Földalappal, a Magyar Állam elesik azon lehetőségétől, hogy a becsértékkel szembeni esetleges egyet nem értésének hangot adjon, vagyis a becsértéket megkifogásolja. Ennek következtében a Magyar Állam egy olyan összegű becsértéken köteles megvásárolni a Földforgalmi tv. 35. § (6) bekezdése alapján a földeket, melyek értékének vitatására nem volt lehetősége.

Tehát a Vht. 140. § (2) bekezdése annak érdekében módosul, hogy biztosítsa a jogorvoslat lehetőségét földek esetében a Nemzeti Földalap számára a megállapításra került, illetve kerülő becsértékek kapcsán, ezzel is elkerülve az esetleges visszaélések lehetőségét, azaz a végrehajtási eljárás során a földek becsértékének nem valós (irreálisan magas) forgalmi értéken történő megállapítását.

A 8. §-hoz

Az Európai Unió Hivatalos Lapjában megjelent a polgári és kereskedelmi ügyekben a tagállamközi követelésbehajtás megkönnyítése érdekében az ideiglenes számlazárolást elrendelő európai végzés eljárásának létrehozásáról szóló 655/2014/EU európai parlamenti és tanácsi rendeletben említett formanyomtatványok meghatározásáról szóló (EU) 2016/1823 bizottsági végrehajtási rendelet, mely a hivatkozott 655/2014/EU európai parlamenti és tanácsi rendeletben szabályozott eljárások során kötelezően igénybe veendő formanyomtatványokat tartalmazza. A jogalkalmazók segítése végett indokolt a Vht. erre utaló rendelkezéssel történő kiegészítése.

A 9. §-hoz

A módosítás a 7. §-ban foglalt módosítással áll összhangban.

A 10. §-hoz

A Tanács 4/2009/EK rendeletének 46. cikk (1) bekezdése szerint a megkeresett állam teljes költségmentességet biztosít a jogosult által a 21 év alatti személlyel szembeni, szülő-gyermek kapcsolatból eredő tartási kötelezettségekre vonatkozóan benyújtott valamennyi kérelem tekintetében.

Ilyen kérelmek esetében - amennyiben a kérelem a végrehajtási eljárásban történő pártfogó ügyvédi képviselet biztosítására vonatkozik - indokolt a Jst. módosításával egyértelműsíteni annak jogszabályi lehetőségét, hogy a jogi segítségnyújtó szolgálat a pártfogó ügyvéd részére a végrehajtás foganatosítására irányuló eljárást követően az eljárást lezáró jogerős bírósági döntés és a Pp. 87. § (2) bekezdés szerinti értesítés hiányában is díjat állapíthasson meg, amennyiben a végrehajtás foganatosítására irányuló eljárás nem a bíróság döntésével zárul (pl. ha az adós a végrehajtható okiratban foglaltaknak eleget tett, és ezt a végrehajtó megállapította). Az említett rendeletre történő utalást már eddig is tartalmazta a Jst. 5. § (2) bekezdése, a jelen módosítás a jogalkalmazók helyzetét hivatott egyszerűsíteni azzal, hogy a Jst. hatályos 11. §-ában foglaltakkal ellentétben felhívja a figyelmet arra, hogy ezekben a specifikus eljárásokban a végrehajtási eljárásokban is biztosítja az állam a közösségi előírásokkal összhangban a jogi segítségnyújtás lehetőségét. Tekintettel arra, hogy a rendelet rendelkezései legkésőbb 2011. június 18-tól hatályba léptek, így az ebben megjelenő feladatok nem számítanak újonnan ellátandó feladatnak, így a módosítást megelőző időszakhoz képest nem jelentek többletterhet.

A 11. §-hoz

A Jst. 58/A. §-ának módosítása egyértelműsíteni hivatott azt, hogy a jogi segítségnyújtó szolgálat abban az esetben is módosítja a jogerős díjmegállapító határozatát, illetve visszavonja a visszatérítésre kötelező határozatát és új visszatérítésre kötelező határozatot hoz, ha a bíróság perújítási eljárást követően hoz a jogerős díjmegállapító határozat alapjául szolgáló költségviselési rendelkezésétől eltérő rendelkezést.

A 12-13. §-hoz

A módosítás célja, hogy a rendelkezésben a büntetőeljárás valamennyi lehetséges kimenetele megjelenítésre kerüljön, összhangban a Jst. rendelkezéseinek végrehajtását biztosító, a bűncselekmények áldozatainak jogaira, támogatására és védelmére vonatkozó minimumszabályok megállapításáról és a 2001/220/IB tanácsi kerethatározat felváltásáról szóló, 2012. október 25-i 2012/29/EU európai parlamenti és tanácsi irányelvnek megfelelően korábban módosított, a jogi segítségnyújtás igénybevételének részletes szabályairól szóló 56/2007. (XII. 22.) IRM rendelet és a pártfogó ügyvéd és a kirendelt védő részére megállapítható díjról és költségekről szóló 7/2002. (III. 30.) IM rendelet előírásaival.

A 14. §-hoz

A jogi segítők névjegyzékébe nem hatósági aktussal, hanem szolgáltatási szerződés megkötésével kerülnek be a jogi segítők. Ennek megfelelően a jogi segítők névjegyzékét vezető Igazságügyi Hivatal nem hoz hatósági döntéseket a névjegyzék vezetésével kapcsolatban. Ennek megfelelően szükséges a vonatkozó szabályok módosítása az egyértelműsítés érdekében.

A 15. §-hoz

Annak érdekében, hogy a jogi segítői névjegyzékben szereplő, jellemzően idősebb érintett ügyvédek az e-Perkapu bevezetése eredményeképpen ne távozzanak nagy számban a jogi segítői körből, lehetőséget kell biztosítani számukra arra, hogy továbbra is nyújthassanak büntetőügyekben peres, illetve peren kívüli, valamint polgári ügyekben peren kívüli jogi szolgáltatást. Ennek biztosítása érdekében módosul a Jst. vonatkozó 68. § (2) bekezdése, valamint ehhez kapcsolódóan a jogi segítői névjegyzék vezetésének részletes szabályairól szóló 42/2003. (XII. 19.) IM rendelet, mely alapján a polgári ügyekben jogi szolgáltatás nyújtását vállaló ügyvédnek nyilatkoznia kell arról, hogy rendelkezik-e az elektronikus kapcsolattartáshoz szükséges feltételekkel.

A 16. §-hoz

A jogi segítők névjegyzékébe nem hatósági aktussal, hanem szolgáltatási szerződés megkötésével kerülnek be a jogi segítők. Ennek megfelelően a jogi segítők névjegyzékét vezető Igazságügyi Hivatal nem hoz hatósági döntéseket a névjegyzék vezetésével kapcsolatban. Ennek megfelelően szükséges a vonatkozó szabályok módosítása az egyértelműsítés érdekében.

A 17. §-hoz

Jogharmonizációs záradék.

A 18. §-hoz

Szövegcserés módosítások, melyek pontosítást, az adminisztratív terhek csökkentése érdekében egy bejelentési kötelezettséget előíró rendelkezés bővítését és a törvény jogharmonizációs záradékának módosítását tartalmazza.

A 19. §-hoz

Hatályon kívül helyező rendelkezés, mely a 16. és 18. §-okhoz kapcsolódik.

A 20-21. §-hoz

A bíróságok elnevezéséről, székhelyéről és illetékességi területének meghatározásáról szóló 2010. évi CLXXXIV. törvény módosításáról szóló 2015. évi LX. törvény 2018. január 1-jei hatállyal az Érdi Járásbíróság felállításáról rendelkezik. A bíróság elhelyezéséhez szükséges beruházás biztonságos megvalósíthatóságára tekintettel az Érdi Járásbíróság felállításának határidejét 2019. január 1-jére szükséges módosítani.

Az Érdi Járásbíróság illetékességi területe a hatálybalépést követően 7 településre terjed ki, melyek jelenleg a Budaörsi Járásbíróság illetékességi területéhez tartoznak: Diósd, Érd, Pusztazámor, Sóskút, Százhalombatta, Tárnok, Törökbálint. Az Érdi Járásbíróság felállításával egyidejűleg a Budaörsi Járásbíróság, a Budakörnyéki Járásbíróság, és a Szentendrei Járásbíróság illetékességi területét úgy szükséges módosítani, hogy a Budaörsi Járásbíróság illetékességi területe a Budakeszi járás településeire terjedjen ki, míg a Budakörnyéki Járásbíróság illetékességi területe a Pilisvörösvári járás településeire terjedjen ki. A Szentendrei Járásbíróság illetékességi területéből Pilisszántó a Budakörnyéki Járásbíróság illetékességi területéhez kerül, így a módosítás következtében a Pilisvörösvári járás valamennyi települése a Budakörnyéki Járásbíróság illetékességéhez tartozik.

A 22-23. §-hoz

A 20-21. §-okkal összhangban rendelkezik az azokra vonatkozó korábbi, még hatályba nem lépett rendelkezések hatályba nem lépéséről.

A 24. §-hoz

A minősített bizalmi szolgáltatók akkor kezdeményezhetik a szolgáltatásuk nyilvántartásba vételét, ha a szolgáltatást/szolgáltatót a NAH által akkreditált szervezet előzetesen megfelelőség-értékelés keretében tanúsítja. Figyelemmel arra, hogy a NAH az akkreditációs eljárásának lefolytatásához szükséges státuszát 2016. július 1-ig nem szerezte meg, a szolgáltatások továbbélése érdekében az e-ügyintézési tv. tavasszal úgy módosult, hogy egyes bizalmi szolgáltatások a korábbi hatályos elektronikus aláírásról szóló törvény szabályai szerint működhetnek tovább 2016. december 31-ig.

Mivel a NAH az akkreditációs eljárásának lefolytatásához szükséges nemzetközi elfogadását csak 2016. október 6-án szerezte meg, így az egyes megfelelőségértékelő szervezetek csak ezt követően kezdeményezhetik akkreditációjukat a NAH-nál. Az akkreditációs folyamat 1 hónap.

A NAH kérelemre igazolja, hogy a kérelmező szervezet alkalmas a nemzetközi szabványok és vonatkozó jogszabályok - a 910/2014/EU rendelet által meghatározott jogi környezet- alapján a tanúsítási és megfelelőségértékelési feladatok ellátására.

A tanúsító és megfelelőségértékelő szervezet az akkreditáció birtokában köthet szerződést a bizalmi szolgáltató szervezetekkel tanúsítási vagy megfelelőségértékelési eljárás lefolytatására, amely során igazolhatják, hogy az adott bizalmi szolgáltató folytathatja szolgáltatási tevékenységét vagy új szolgáltatási tevékenységbe kezdhet. Ennek eljárási időigénye is kb. legalább 1 hónap. A szintén minősített bizalmi szolgáltató állami tulajdonú NISZ Nemzeti Infokommunikációs Szolgáltató Zrt. közbeszerzésre kötelezett, a beszerzési eljárás lefolytatása legalább 3 hónap.

A bizalmi felügyelet (a Nemzeti Média- és Hírközlési Hatóság) a bizalmi szolgáltatókat nyilvántartásba veszi. A bizalmi felügyelet ügyintézési határideje két hónap. Az NMHH általi nyilvántartásba vétel a minősített szolgáltatások nyújtásának feltétele.

Az üzleti, szerződéskötési eljárások tekintetében a piaci szolgáltatók működésében is komoly nehézségeket és zavart okozhat a 2016. december 31-ei határidő.

Emiatt a 2016. december 31-ei határidő biztosan nem tartható. A NISZ Zrt. nyújtja az állami szervezetek nagy részének is a működésükhöz szükséges bizalmi szolgáltatásokat (pl. elektronikus aláírás tanúsítvány, elektronikus bélyegző tanúsítvány), ezért kiemelten fontos a zavartalan szolgáltatásnyújtás érdekében a határidő meghosszabbítása.

Erre figyelemmel az átmeneti időszak meghosszabbításra kerül (az esetleges elhúzódásokra tekintettel) 2017. június 30-ig.

A 25. §-hoz

A 2. §-hoz kapcsolódó hatályon kívül helyező rendelkezést tartalmaz.

A 26. §-hoz

A módosítás a vonatkozó rendelkezés hatályba nem lépéséről rendelkezik.

-----STARTING---POINT---VEGE---

A 27. §-hoz

Hatályba léptető rendelkezés.

A 28. §-hoz

Jogharmonizációs záradék.