2021. évi LXXXVI. törvény végső előterjesztői indokolása

az egyes otthonteremtési állami feladatok karitatív szervezet általi átvállalásáról

-----STARTING---POINT---ALTALANOS--- 

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

Elismerve a karitatív szervezetek társadalomért, különösen a nehéz helyzetben lévő családokért végzett szociális-szolgáltató tevékenységét, szolgálatát, jelen törvény támogatja a Nemzeti Eszközkezelő Program egyes állami feladatainak az MR Közösségi Lakásalap NKft. által történő átvállalását. A Nemzeti Eszközkezelő Programban résztvevő, nehéz helyzetben lévő családok hosszú távú mentorálása, segítése terén nagy tapasztalattal rendelkeznek a feladatot vállaló karitatív szervezetek. A feladatok átvállalására közszolgáltatási szerződés keretében kerül sor. Az MR Közösségi Lakásalap Nkft. által ellátandó feladatok egyrészt a szociális lakásgazdálkodás megvalósítása és fenntartása, az ingatlanok bérleti jogviszonyaiból fakadó feladatok ellátása, továbbá a Nemzeti Eszközkezelő Programban részt vevő bérlőkért végzett szociális, segítő-szolgáltató tevékenység; másrészt a Nemzeti Eszközkezelő Program részletvételi konstrukciójának egyes lebonyolítói, követeléskezelői feladatainak ellátása, valamint a részletvevőkért végzett szociális, segítő-szolgáltató, mentori tevékenység.

-----STARTING---POINT---RESZLETES---

Az 1. §-hoz

A jogszabályhely rendelkezése alapján 2022. január 1. napján a magyar állam tulajdonában és a Maradványvagyon-hasznosító Zártkörűen Működő Részvénytársaság vagyonkezelésében lévő lakhatási célú ingatlanok az MR Közösségi Lakásalap NKft.-nek a fennálló lakásbérleti jogviszonyokkal terhelten, a fennálló lakásbérleti jogviszonyokból eredő jogosultságok és kötelezettségek átszállásával ingyenesen tulajdonba adhatóak.

Az ingyenes tulajdonszerzés feltételei jelen törvényjavaslatban kerülnek meghatározásra, továbbá az Országgyűlés felhatalmazza a Kormányt, hogy nyilvános határozattal döntsön a vagyonelemek ingyenes tulajdonba adásáról.

Az ingatlanvagyonon az MR Közösségi Lakásalap NKft. szociális lakásgazdálkodást valósít meg és tart fenn, ellátja az ingatlanok bérleti jogviszonyából fakadó feladatokat, továbbá a Nemzeti Eszközkezelő Programban részt vevő bérlőkért szociális, segítő-szolgáltató tevékenységet végez. A további rendelkezések az átadásra és a bérleti jogviszonnyal érintett ingatlanokra vonatkozó részletszabályokat állapítják meg.

A 2. §-hoz

A Nemzeti Eszközkezelő Program keretében a részletvételhez kapcsolódó egyes állami követeléskezelői, lebonyolítói feladatokat, továbbá a nehéz helyzetbe kerülő részletvevők mentorálását, segítő-szociális tevékenységet 2022. január 1-jétől az MR Közösségi Lakásalap NKft. látja el. A feladatátvállalásról az MNV Zrt. és az MR Közösségi Lakásalap Nkft. közszolgáltatási szerződést köt. Rögzítésre kerülnek továbbá a feladatokhoz kapcsolódó adategyeztetési, adatkezelési rendelkezések.

A 3. §-hoz

Az MR Közösségi Lakásalap NKft. e törvényből fakadó feladataira, tevékenységére vonatkozó speciális rendelkezések, valamint a társaság közhasznú jogállásának megállapítása.

-----STARTING---POINT---VEGE---

A 4. §-hoz

Hatályba léptető rendelkezés.

Az 5. §-hoz

Átmeneti rendelkezések a feladatátadás-átvételhez kapcsolódóan.

A 6. §-hoz

Sarkalatossági záradék.

A 7. §-hoz

A jogalkotásra vonatkozó európai uniós követelményekre utaló rendelkezések.

A 8. §-hoz

Átmeneti rendelkezés a 2022. január 1. napján folyamatban lévő ügyek tekintetében.

A 9. §-hoz

A Nemzeti Eszközkezelő Programban részt vevő természetes személyek otthonteremtésének biztosításáról szóló 2018. évi CIII. törvény egyes rendelkezéseinek hatályon kívüli helyezése.