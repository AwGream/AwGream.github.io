2013. évi CXCVII. törvény indokolása

a Magyarország Kormánya és a Szerb Köztársaság Kormánya között a katasztrófák esetén történő együttműködésről és kölcsönös segítségnyújtásról szóló Egyezmény kihirdetéséről

-----STARTING---POINT---ALTALANOS---

Általános indokolás

A törvény célja a Magyarország Kormánya és a Szerb Köztársaság Kormánya között a katasztrófák esetén történő együttműködésről és kölcsönös segítségnyújtásról szóló, Bukarestben, 2013. október 17-én aláírt Egyezmény (a továbbiakban: Egyezmény) kötelező hatályának elismeréséhez szükséges felhatalmazás megszerzése és kihirdetése.

A határokon átterjedő elemi csapások és az azok okozta katasztrófák elhárítása nemzetközi együttműködés keretében a leghatékonyabb, ezért indokolt, hogy Magyarország minél több országgal kétoldalú egyezményt kössön. A szomszédos országok közül egyedül Szerbiával nincs hatályos katasztrófavédelmi egyezményünk, ezért a BM Országos Katasztrófavédelmi Főigazgatóság a 2011 márciusi kétoldalú főigazgatói találkozó alkalmával kezdeményezte a tárgyi Egyezmény létrehozását. Az Egyezmény szövegének kialakítására kétoldalú egyeztetések keretében, a vonatkozó magyar és szerb jogszabályok figyelembe vételével került sor.

Az Egyezmény alapján a Szerződő Felek katasztrófavédelmi hatóságai együttműködnek, és kölcsönös segítséget nyújtanak egymásnak a természeti és ember okozta katasztrófák megelőzésében és a következményeik mérséklésében és felszámolásában. A kormányközi Egyezmény a BM Országos Katasztrófavédelmi Főigazgatóság és annak szerbiai társszerve, a BM Veszélyhelyzet-kezelési Részleg közötti gyakorlati együttműködést szabályozza. Az Egyezmény meghatározza az együttműködés formáit, kijelöli az illetékes hatóságokat, valamint meghatározza a segítségnyújtás esetén követendő eljárás szabályait.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (3) bekezdésének b) pontja alapján az Országgyűlés ad felhatalmazást az Egyezmény kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. § (1) bekezdés]. Mivel az Egyezmény tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nsztv. 10. § (1) bekezdés b) pontjának megfelelően tartalmazza a belső jogba transzformált Egyezmény hiteles angol és magyar nyelvű szövegét.

A 4. §-hoz

Az Egyezmény belső jogi hatálybalépésének napjáról rendelkezik (amely az Nsztv. 10. § (3) bekezdése értelmében egybeesik a nemzetközi jogi hatálybalépés időpontjával). A hatálybalépés naptári napját a külügyminiszter annak ismertté válását követően a Magyar Közlönyben haladéktalanul közzétett közleményével állapítja meg.