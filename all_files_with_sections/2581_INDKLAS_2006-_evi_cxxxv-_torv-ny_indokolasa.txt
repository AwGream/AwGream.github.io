2006. évi CXXXV. törvény indokolása

a közbeszerzésekről szóló 2003. évi CXXIX. törvény módosításáról

-----STARTING---POINT---ALTALANOS--- 

A hatályos törvényben szabályozott, működő központosított közbeszerzés tapasztalatai azt mutatják, hogy a beszerzések centralizált kiírása és lebonyolítása az érintett szerveket előre tervezésre, takarékosságra és meggondolt döntéshozatalra készteti. Ezen kívül az ebben részt vevő szervezetek beszerzései lényegesen olcsóbbá válnak, ami a közpénzek gazdaságosabb felhasználását eredményezi. Ezt igazolják a Fővárosi Önkormányzatnál önkéntes alapon és részlegesen működő központosított közbeszerzések adatai is.

Nemzetközi tapasztalatok is azt igazolják, hogy a közbeszerzések központosítása az abban részt vevő szervezetek számára komoly megtakarítást jelent, a folyamatokat egyszerűbbé, átláthatóbbá és könnyebben ellenőrizhetővé teszi. Ugyanakkor a beszerző szervezet a sokrétű tapasztalat birtokában információkat adhat, javaslatokat tehet az intézményfenntartó önkormányzatok racionalizálási törekvéseinek megvalósításához.

A módosítás arra teremt jogi alapot, hogy amely helyi önkormányzat ki kívánja használni a központosított közbeszerzésben meglévő előnyöket, rendelet alkotásával tehesse ezt meg.

-----STARTING---POINT---RESZLETES---

Az 1-2. §-hoz

A rendelkezés lehetőséget teremt arra, hogy az önkormányzat a kötelező feladatait ellátó intézményei, gazdasági társaságai, egyéb szervezetei részére - az általa rendeletében kijelölt ajánlatkérő szervezet útján - összevontan tudja lebonyolítani közbeszerzéseit. Ezt rendeletében írhatja elő, kizárólag 100%-os tulajdonú társasága, illetőleg szervezete útján úgy, hogy a megalkotandó rendelet legfontosabb elemeit a törvény határozza meg.

A módosítás tiszteletben tartja az önkormányzat szervezetalakítási szabadságát, maga dönt arról, hogy - amennyiben központosítani kívánja közbeszerzéseit, vagy azok egy részét - azt új, vagy meglévő szervezet útján teszi.

A törvény a közbeszerzésre feljogosított szervezetet ajánlatkérői joggal ruházza fel.

A 3. §-hoz

A 2003. évi CXXIX. törvény (a továbbiakban: Kbt.) 63. §-át egy új (6) bekezdéssel egészíti ki. Ez annak kimondására irányul, hogy az egyes kizáró okokkal kapcsolatos tényeket, adatokat nyilvántartó hatóság által kiállított igazoláson csak azt kell feltüntetni, hogy közbeszerzési eljárásban való felhasználás céljából állították ki, azt azonban nem, hogy mely ajánlatkérő által és milyen tárgyban indított közbeszerzési eljárásban történő felhasználásra. Tekintettel arra, hogy a Kbt. 20. §-ának (3) bekezdése alapján a közbeszerzési eljárásokban nem csak eredetiben, hanem másolatban is benyújthatóak a különböző igazolások, azáltal, hogy a kiállított igazolás nem tartalmazza az adott közbeszerzési eljárás pontos megnevezését, az igazolás - az adott érvényességi időn belül - több közbeszerzési eljárásban is felhasználhatóvá válik.

A többszöri felhasználás lehetőségének Kbt.-ben történő kimondását az teszi szükségessé, hogy a hatóság által kiállított igazolás a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) értelmében hatósági bizonyítványnak minősül. A Ket. szabályai alapján ugyanakkor a hatósági bizonyítvány főszabályként csak egy eljárásban használható fel, mivel abban fel kell tüntetni, hogy a hatósági bizonyítványt kinek, milyen célból és mely szerv eljárásában történő felhasználásra állították ki. A Ket. 83. §-ának (3) bekezdése azonban lehetőséget biztosít arra, hogy jogszabály e szabálytól eltérően rendelkezzen. Ezzel a lehetőséggel élve a Kbt.-ben rögzítésre kerül, hogy az igazoláson csak azt kell feltüntetni, hogy közbeszerzési eljárásban való felhasználás céljából állították ki, melynek eredményeképpen a kiállított igazolás több közbeszerzési eljárásban is felhasználható. Mindez nem pusztán az ajánlattevők terheit csökkenti, hanem tehermentesíti magát a hatóságot is, mivel egy-egy ajánlattevő vonatkozásában nem kell minden egyes közbeszerzési eljáráshoz kiállítania a szükséges igazolást.

A módosítás tehát az ajánlattevők adminisztratív terheinek csökkentése érdekében megteremteni annak a lehetőségét, hogy több közbeszerzési eljárásban is felhasználható legyen az egyes kizáró okokkal kapcsolatos tényeket, adatokat nyilvántartó hatóság által kiállított igazolás, ezzel pedig egyben tehermentesíti az igazolást kiállító hatóságot is.

A 4-5. §-hoz

E paragrafusok Kbt. 96. §-ának (1) bekezdésében, valamint 118. §-ának (1) bekezdésében foglalt rendelkezéseket módosítják, előírva, hogy az eredményhirdetésen jelen nem lévő ajánlattevőknek az eredményhirdetést követően, de még az eredményhirdetés napján, telefaxon vagy elektronikus úton kell megküldeni az írásbeli összegezést. A szabályozás ugyanakkor figyelemmel van arra is, hogy esetleg az ajánlattevő nem rendelkezik e-mail vagy telefax elérhetőséggel, vagy rendelkezik ugyan, de nem adta meg az ajánlatkérőnek elérhetőségi címét, és így részére az előírt módon nem is küldhető meg az írásbeli összegezés. Ebben az esetben részére az írásbeli összegzést az eredményhirdetés napján postai úton kell feladni.

A Kbt. hatályos szabályozása e kérdésben a következő. A Kbt. 94. §-ának (1) bekezdése alapján az ajánlatkérő köteles a közbeszerzési eljárás eredményét - az eljárást megindító felhívásban meghatározott időpontban - nyilvánosan kihirdetni. A nyilvános eredményhirdetésen az ajánlatkérőnek nem csak azt kell bejelentenie, hogy a közbeszerzési eljárás eredményes volt-e vagy sem, illetve eredményes eljárás esetén ki a nyertes ajánlattevő, hanem ennél sokkal több információ átadására kötelezett. A Kbt. 96. §-ának (1) bekezdése szerint az ajánlatkérő az eljárásról készített írásbeli összegezést köteles felolvasni az eredményhirdetésen.

A Kbt. e szabályokkal azt akarja biztosítani, hogy nyilvános és átlátható legyen a közbeszerzési eljárások eredményének a kihirdetése, és ezáltal magának a közbeszerzési eljárásnak a nyilvánossága, átláthatósága is érvényesíthető legyen. A Kbt. alapján értelemszerűen valamennyi ajánlattevőnek lehetősége van arra, hogy részt vegyen ezen az eljárási cselekményen, amelynek időpontját az ajánlatkérő - a Kbt. 94. §-ának (1) bekezdésével összhangban - már a közbeszerzési eljárás megindításakor, vagyis az ajánlati felhívásban köteles megadni, így az ajánlattevők megfelelő időben és már előre értesülhetnek az eredményhirdetés időpontjáról.

A Kbt. nem írja elő, hogy a nyilvános eredményhirdetésen valamennyi ajánlattevő köteles megjelenni, és azt, hogy az eredményhirdetés csak akkor kerülhet megtartásra, amennyiben azon valamennyi ajánlattevő megjelent. Felesleges adminisztratív teher lenne egy ilyen előírás, továbbá e kötelezettséggel egyes rosszhiszemű ajánlattevők vissza is élhetnének, megakadályozhatnák, hogy sor kerülhessen az eredményhirdetésre, és végső soron a szerződéskötésre. Másik oldalról viszont maguknak az ajánlattevőknek is érdekében áll, hogy amennyiben ajánlatot nyújtanak be egy közbeszerzési eljárásban, akkor részt vegyenek a nyilvános eredményhirdetésen. Amennyiben pedig valamely ajánlattevő személyes megjelenése akadályokba ütközne (így például egy külföldi cég esetében), a Kbt. nem tiltja azt, hogy az ajánlattevő helyett megbízott képviselője legyen jelen.

Az eredményhirdetésen meg nem jelenő ajánlattevők gyors értesítése érdekében a Kbt. előírja, hogy az írásbeli összegezést az eredményhirdetést követően haladéktalanul, de legkésőbb két munkanapon belül meg kell küldeni [Kbt. 96. § (1) bekezdése]. Bár a Kbt. Nem tartalmaz arra vonatkozó rendelkezést, hogy az összegezést rövid úton kell megküldeni, de a gyakorlati tapasztalatok alapján az ajánlatkérők a gyakorlatban az esetek nagy részében faxon is továbbítják a dokumentumot.

Összegzésként megállapítható, hogy a hatályos szabályozás alapján minden ajánlattevő értesül az eljárás eredményéről, illetve eredménytelenségéről, továbbá tájékoztatást kap mind a nyertes ajánlattevő személyéről és a nyertes ajánlat legfontosabb ismérveiről, mind pedig saját ajánlata esetleges érvénytelenné nyilvánításának okairól. Egyrészt a Kbt. 93. §-ának (1) bekezdése alapján az ajánlatkérő köteles az ajánlattevőt írásban tájékoztatni kizárásáról, a szerződés teljesítésére való alkalmatlanságának megállapításáról, ajánlatának bármely egyéb (a Kbt.-ben szabályozott) okból történt érvénytelenné nyilvánításáról, valamint ezek indokáról, az erről hozott döntést követő öt napon belül. Másrészt, az eredményhirdetésen, ahol minden ajánlattevő részt vehet, nyilvánosan is kihirdetésre kerül az eljárás eredménye, és felolvasásra kerül az írásbeli összegezés is. Amennyiben azonban valamely ajánlattevő nem tud jelen lenni, akkor részére az ajánlatkérő köteles megküldeni az írásbeli összegezést.

A módosítást: közösségi jogi aggályok indokolják. Az Európai Bizottság a 2005/4486. számú kötelezettségszegési eljárásban 2006. április 10-én hivatalos felszólítást küldött a Magyar Köztársaság Kormányának. A Bizottság a hivatalos felszólításban kifogásolja a hazai közbeszerzési szabályozásnak a közbeszerzési eljárás eredményéről szóló összegezésre vonatkozó rendelkezéseit. A kifogás lényege, hogy a Kbt. 96. §-ának (1) bekezdése nem írja elő azt, miszerint a nyilvános eredményhirdetést követően a jelen nem lévő ajánlattevők részére az eredményről, illetve az ajánlatok elbírálásáról szóló - a 93. § (2) bekezdése szerinti - írásbeli összegezést faxon, vagy e-mailen kell megküldeni (nem elegendő tehát pl. postai úton továbbítani).

Az Európai Bizottság álláspontja szerint azzal, hogy Kbt. 99. §-ának hatályos (2) bekezdésében előírt határidő, amelynek az eredményhirdetés és szerződés megkötésének időpontja között kell eltelnie nem kellően hosszú, továbbá azzal, hogy a Kbt. 93. §-a, 95. §-a, 96. §-a nem írják elő az írásbeli összegezésnek az eredményhirdetésen jelen nem lévő ajánlattevő(k) részére történő mielőbbi - faxon, e-mail-en történő - megküldését, Magyarország nem tett eleget a közbeszerzési szerződések odaítélésével kapcsolatos jogorvoslati eljárást szabályozó 89/665/EGK irányelv 2, cikkében foglaltaknak, amelynek értelmében a tagállamoknak biztosítaniuk kell az ajánlattevők részére - megkülönböztetésmentesen - a gyors és hatékony jogorvoslat lehetőségét. Az Európai Bizottság szerint a Kbt.-nek az a szabálya, miszerint a jelen nem lévő ajánlattevők a jelen lévő ajánlattevőkhöz képest később értesülnek az eljárás eredményéről, sérti az ajánlattevők esélyegyenlőségét.

Az Európai Bizottság tehát azért kifogásolta a rövid úton történő megküldés kötelezettségére vonatkozó előírás hiányát, mivel az összegezés postai úton történő megküldésével az eredményhirdetésen jelen nem lévő ajánlattevők lényegesen később értesülnek az eljárás eredményéről. Álláspontja szerint ez egyben azt is jelenti, hogy jelentősen lerövidül az a határidő, amely alatt jogorvoslati eljárást indíthatnak a megítélésük szerint jogsértő ajánlatkérői döntéssel szemben. Ez viszont az Európai Bizottság megítélése szerint egyben az eredményhirdetésen jelen nem lévő ajánlattevők hátrányos megkülönböztetését is eredményezi.

Ezen álláspontra való tekintettel vetődik fel a kérdés, hogy indokolt-e a jelenleg előírt határidőn változtatni. Amennyiben a törvény előírja az írásbeli összegezés rövid úton történő megküldésének kötelezettségét, de továbbra is fennmarad az eredményhirdetést követő két munkanapos határidő, akkor továbbra is fennáll az a helyzet, amely szerint az eredményhirdetésen jelen nem lévő ajánlattevők a jelen lévőkhöz képest később értesülnek az eljárás eredményéről. Figyelembe véve ugyanakkor azt is, hogy az ajánlatkérő kötelezettsége annak az írásbeli összegezésnek a megküldésére kötelezett, amely a nyilvános eredményhirdetésen egyébként is ismertetésre kerül, vagyis az eredményhirdetés időpontjában az ajánlatkérő számára már rendelkezésre áll, így nem jelent számára többlet terhet, amennyiben a határidő tekintetében a módosítás az eredményhirdetés napján történő megküldés kötelezettségét írja elő.

Az Európai Bizottság által jelzett aggodalmak eloszlatása, a minél gyorsabb információáramlás és a jogorvoslati rendszer gyakorlati alkalmazása hatékonyságának további javítása érdekében a Közbeszerzések Tanácsának Elnöke tájékoztatót tett közé, amelyben azt javasolja az ajánlatkérőknek, hogy az eljárás eredményéről szóló összegezést - különösen azon közbeszerzési eljárásokban, amelyekben külföldi ajánlattevők is részt vesznek - faxon vagy e-mailben is juttassák el a résztvevőkhöz, lehetőleg még az eredményhirdetés napján. (A Közbeszerzések Tanácsa Elnökének tájékoztatója a közbeszerzési eljárásokban készített összegzések ajánlattevőknek való megküldéséről; Közbeszerzései Értesítő 2006. évi 63. szám, 2006. június 2.)

A Közbeszerzések Tanácsa Elnökének tájékoztatója mellett azonban indokoltnak tűnik, hogy törvényi szinten is kimondásra kerüljön az írásbeli összegezésnek az eredményhirdetésen jelen nem lévő ajánlatevők részére rövid úton történő megküldésére vonatkozó kötelezettség.

Jóllehet az Európai Bizottság kifogása az egyszakaszos közbeszerzési eljárások eredményhirdetésére vonatkozott, ugyanez a probléma felmerül a kétszakaszos eljárások első szakaszának, vagyis a részvételi szakasznak az eredményhirdetésére vonatkozó rendelkezések tekintetében is. A Kbt. 118. §-ának (1) bekezdése alapján ugyanis a részvételi szakasz eredményhirdetését követően, az eredményhirdetésen jelen nem lévő részvételre jelentkezőknek a részvételi szakaszra vonatkozó írásbeli összegezést haladéktalanul, de legkésőbb két munkanapon belül kell megküldeni. A módosítás ezért e rendelkezés tekintetében is elvégezi azt a korrekciót, amit az egyszakaszos eljárások eredményhirdetése tekintetében szükséges. E korrekciót az 5. § valósítja meg.

-----STARTING---POINT---VEGE---

A 6. §-hoz

A hatálybaléptető rendelkezés egyértelművé teszi alkalmazását az eljárásokban. Eszerint az új rendelkezéseket csak az újonnan induló eljárásokban lehet alkalmazni.