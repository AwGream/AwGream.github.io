2017. évi IV. törvény indokolása

az egyrészről az Európai Unió és tagállamai, másrészről Kanada közötti Stratégiai Partnerségi Megállapodás kihirdetéséről

-----STARTING---POINT---ALTALANOS---

Általános indokolás

Jelen törvény célja az egyrészről az Európai Unió és tagállamai, másrészről Kanada közötti Stratégiai Partnerségi Megállapodás (a továbbiakban: Megállapodás) kötelező hatályának elismerése és törvényben való kihirdetése.

A Megállapodás célja a kétoldalú együttműködés megerősítése számos külpolitikai és ágazati területen. Ezek között találjuk a nemzetközi békét és biztonságot, a terrorizmus elleni küzdelmet, a válságkezelést, a tengeri biztonságot, a globális kormányzást, az energiát, a közlekedést, a kutatást és fejlesztést, az egészségügyet, a környezetvédelmet és az éghajlatváltozást, de olyan fontos területeket is érint, mint a tudomány és technológia.

A Megállapodás további célja, hogy fokozza az együttműködés azon formáit, amelyek közvetlen hatást gyakorolnak az egyes állampolgárokra, például a fiatalokat célzó, oktatási és kulturális programok, és a konzuli védelem.

A Megállapodásról szóló tárgyalások 2011-ben kezdődtek, majd a feleknek 2014. május végén sikerült megállapodniuk. 2014. szeptember 8-án John Baird, akkori kanadai külügyminiszter és Catherine Ashton, az Európai Unió kül- és biztonságpolitikai főképviselője Ottawában bejelentették a Megállapodás parafálását, melyet Brüsszelben, 2016. október 30-án írtak alá.

A Megállapodás létrehozása összhangban áll a Kormány azon törekvésével, hogy Magyarország az Európai Unió tagjaként a harmadik országokkal való együttműködés megerősítését és elmélyítését támogassa, és ezáltal bilaterális kapcsolatait fejlessze.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontjára és (3) bekezdésre tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében erre felhatalmazást ad.

A 2. §-hoz

A Megállapodást az Nsztv. 9. § (1) bekezdése értelmében törvénnyel szükséges kihirdetni.

A 3. §-hoz

A Megállapodás hét címből és 34 cikkből áll, melyek részletesen szabályozzák az Európai Unió és tagállamai, valamint Kanada közötti stratégiai partnerségi viszonyt, illetve az ennek keretében folytatandó együttműködést és annak céljait.

A Megállapodás 1. Címe lefekteti az együttműködés általános alapelveit.

A II. Cím a demokratikus alapelvek, emberi jogok és alapvető szabadságjogok tiszteletben tartására és előmozdítására hívja fel a Feleket.

A III. Cím a nemzetközi béke és biztonság témakörében a tömegpusztító-, a kézi- és a könnyűfegyverek, illetve a terrorizmus elleni küzdelem terén, valamint multilaterális és nemzetközi fórumokon és szervezetekben, továbbá a Nemzetközi Büntetőbírósággal való együttműködés keretében, a béke és stabilitás együttes előmozdítását tűzi ki célul.

A IV. Cím a gazdasági és fenntartható fejlődés területein folytatandó együttműködés kereteit és célrendszerét vázolja fel, érintve - többek között - a szabadkereskedelem előmozdítása, a befektetések növelése, az adóügyi együttműködés, a kutatás, az innováció és a kommunikációs technológiák területén folytatandó kooperáció, a népek és kultúrák közötti kapcsolatok elősegítése, valamint a katasztrófák kezelésének és megelőzésének kérdését.

Az V. Cím a jogérvényesülés, szabadság és biztonság kérdéskörét tartalmazza. A Felek törekednek az igazságügyi együttműködés fokozására a kábítószerek, a korrupció, a pénzmosás, a terrorizmus, valamint a számítástechnikai bűnözés ellen. A 23. cikk alapján a Felek együttműködnek az irreguláris migráció megelőzésében és ellenőrzésében. A 24. cikk biztosítja a konzuli védelem lehetőségét valamennyi uniós tagállam polgárai számára.

A VI. Cím a politikai párbeszéd kereteit rögzíti. Ösztönzi a rendszeres vezetői találkozókat. Létrejön a miniszteri szintű vegyesbizottság, a kanadai külügyminiszter és az Unió külügyi és biztonságpolitikai főképviselőjének elnökletével. Megalakul az együttműködési vegyes bizottság a Megállapodás érvényesülésének elősegítése érdekében.

A 4. §-hoz

A törvény - a 2. és a 3. § kivételével - a kihirdetését követő napon lép hatályba. A Megállapodás 30. Cikkének (1) bekezdésében foglaltak szerint „a felek értesítik egymást a megállapodás hatályba lépéséhez szükséges belső eljárásaik lezárulásáról. A Megállapodás az utolsó értesítés időpontját követő hónap első napján lép hatályba.” A Megállapodást eddig egyetlen uniós tagállam, Észtország ratifikálta. Ugyanezen Cikk (2) bekezdésében foglaltak értelmében, az Unió és Kanada ideiglenesen alkalmazza a Megállapodást a saját jóváhagyásuk megtörténtét követően.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésnek naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.