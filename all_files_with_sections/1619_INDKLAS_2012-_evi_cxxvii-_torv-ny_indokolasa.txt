2012. évi CXXVII. törvény indokolása

a Magyar Állatorvosi Kamaráról, valamint az állatorvosi szolgáltatói tevékenység végzéséről

-----STARTING---POINT---ALTALANOS--- 

Azt követően, hogy az Országgyűlés megalkotta a Magyar Állatorvosi Kamaráról, valamint a magán-állatorvosi tevékenység gyakorlásáról szóló 1995. évi XCIV. törvényt (a továbbiakban: 1995. évi XCIV. törvény), a Magyar Agrárkamara és a hegyközségek után harmadik olyan köztestületként alakult meg a Magyar Állatorvosi Kamara (a továbbiakban: Kamara), amely demokratikus körülmények között, alulról szerveződve lát el egyrészt a tagságához, illetve a tagsága által végzett tevékenységhez kapcsolódó közfeladatot, másrészt pedig általános szakmai érdekképviseleti feladatokat. A Kamara a szolgáltató-állatorvosok önkormányzattal rendelkező köztestülete, amely nyilvántartott tagsággal rendelkezik.

A Kamara létrehozásának célja az volt, hogy az állatorvosok önkormányzati elveken alapuló és köztestületi formában működő szakmai szervezete bekapcsolódjon az állategészségügyi feladatok ellátásába, szervezze és intézze az állatorvosi tevékenység gyakorlásával összefüggő egyes közfeladatokat, valamint szakmai támogatást nyújtson az állatorvosok számára.

Az 1995. évi XCIV. törvény hatálybalépését követően többször is módosításra kerültek a törvény egyes szakaszai, azonban időszerűvé vált a törvény átfogó felülvizsgálata, amely eredményeként kidolgozásra került az új kamarai törvény. Ennek okai három csoportba sorolhatók.

1. Egyrészt megállapítható, hogy a több mint tizenöt éve megalkotott kamarai szervezeti felépítés elavulttá vált. A 40-50 tagot számláló területi (megyei) szervezetekben is létre kellett hozni a törvény által előírt bizottságokat, illetve meg kellett választani a tisztségviselőket, amelyek kis taglétszámú megyei szervezetek esetében hatékonyan és gazdaságosan nem tudtak működni, illetve feladataikat ellátni.

Az új törvény lehetőséget ad a Kamara szervezeti megújítására, lényegesen gazdaságosabb és hatékonyabb működtetésére azáltal, hogy oldódik a területi szervezetek létrehozásának és működésének megyehatárhoz történő kötése, azáltal, hogy több megye területére is kiterjedhet adott területi szervezet működése, és a területi szervezetek elnevezésének, illetékességi területének meghatározását az Alapszabályba utalja, nagymértékben elősegítve ezzel a tagság demokratikus jogainak érvényesítését és az önszerveződés elvének érvényre juttatását.

A Kamara szervezete tehát továbbra is két szintre épül, a területi szervezetekre és az országos szervezetre. Mind a területi, mind az országos szervezet jogi személyiséggel rendelkezik, amely az önállóság garanciális eleme.

2. Másrészt az új törvény a magán-állatorvosi helyett szolgáltató-állatorvosi tevékenységet definiál, amelynek indoka a fogalmi pontosítás és a szemléletváltás. Ezzel a szabályozás meghaladja a köz-magán elavult dichotómiáját. A korábbi „magán-állatorvos” elnevezés használata folyamatosan zavart okozott a hivatali ügyintézés során, és akár a köznapi használatban. Nehezen volt értelmezhető ugyanis az, hogy magán-állatorvosi tevékenységként a korábbi törvény bizonyos közérdekből elvégzendő állatorvosi feladatokat határozott meg. A „magán-állatorvos” elnevezés nem munkajogi és nem adójogi fogalom, hiszen sok állatorvos alkalmazottként végzett magán-állatorvosi tevékenységet. Az új „szolgáltató-állatorvos” elnevezés kiküszöböli ezt az értelmezési zavart, és sokkal pontosabb is, hiszen az ezt végző „szolgáltató-állatorvosok” ténylegesen állategészségügyi szolgáltatást nyújtanak azok megrendelői számára.

3. Harmadrészt a törvény szabályozza a szolgáltató-állatorvosi tevékenység végzésének követelményeit, a szolgáltató-állatorvos jogait, kötelezettségeit csakúgy, mint a szolgáltatás gyakorlásának jogi formáit és intézményi kereteit. Az állatorvosi tevékenység ezáltal színvonalasabban végezhető, stabilabb anyagi háttérrel, korszerű és többféle eszközzel, berendezéssel történhet az orvoslás, amely végső soron, de nem utolsó sorban az állatok jólétét is jelentős mértékben emeli. A törvény megállapítja továbbá az állatorvosi asszisztensekre vonatkozó rendelkezéseket.

A Kamara tehát kettős feladatkört lát el:

1. Államtól átvett közigazgatási, illetve más szakmai feladatként részt vesz bizonyos járványvédelemmel összefüggő szervezési feladatokban, vezeti a szolgáltató-állatorvosok névjegyzékét, megalkotja az általános szakmai és állatorvos-etikai szabályokat. A Polgári Törvénykönyv alapján törvény meghatározhat olyan közfeladatot, amelyet a köztestület köteles ellátni. A köztestület a közfeladat ellátásához szükséges - törvényben meghatározott - jogosítványokkal rendelkezik, ezeket önigazgatása útján érvényesíti.

2. A Kamara általános szakmai érdekképviseleti funkciójának betöltését jelenti többek között az, hogy részt vesz az állatorvosok szakmai tevékenységét érintő jogalkotásban, valamint az állatorvosképzés, szakképzés, szakmai továbbképzés követelmény-szintjének kialakításában.

A törvény általában a kamarai tagság feltételeit határozza meg, ami azt is jelenti, hogy az az állatorvos, aki ezeknek a feltételeknek megfelel, kérheti felvételét a Kamarába.

A Polgári Törvénykönyv megengedi annak lehetőségét, hogy meghatározott tevékenységet csak köztestület tagjaként lehessen folytatni. A törvény ennek folytán kimondja, hogy állatorvosi tevékenységet csak a Kamara tagjaként lehet végezni. Amennyiben az állatorvos ilyen tevékenységet kíván folytatni, a tagsági viszony létesítése kötelező. A kamarai tagsági viszony e körben való kötelezővé tétele alkotmányos állampolgári jogokat nem sért, nem sorolható a vállalkozás jogát, a gazdasági verseny szabadságát sértő rendelkezések közé. Mint az Alkotmánybíróság a 22/1994. (IV. 16.) AB határozatában megállapította: „törvény közjogi feladat ellátására, közérdekű tevékenység folytatására alkotmányosan indokolt módon hozhat létre köztestületet, szakmai kamarát és írhatja elő a kötelező köztestületi tagságot. A köztestületként létrehozott szervezet nem az egyesülési szabadság alapján alapított szervezet, a kötelező szakmai kamarai tagság pedig nem sérti az egyesülési szabadságból folyó önkéntes csatlakozás jogát.”

A Kamara szervezeti felépítésének kialakítása demokratikus módon, az alulról felfelé történő kiépítés elveit követi. A Kamara feladatait a területi alapon szerveződő területi szervezetei, valamint az országos szervezete útján gyakorolja. Az egyes szervezetek által ellátandó feladatokat, valamint azok egymás közti kapcsolatrendszerét részben a törvény tartalmazza, részben a Kamara alapszabálya rendezi.

A Polgári Törvénykönyv szerint a köztestület jogi személy. A Kamara jogalanyiságát a területi szervezetek, valamint az országos szervezet jogalanyisága testesíti meg, melyek összekapcsolódását a képviseleti elven felépülő szerveződési modell biztosítja.

-----STARTING---POINT---RESZLETES---

Az 1. §-hoz

A törvény 1. §-a tartalmazza a Kamarára vonatkozó legalapvetőbb rendelkezéseket, rendezi jogi státuszát, továbbá meghatározza tagolódását. A Kamara a szolgáltató-állatorvosok önkormányzattal rendelkező köztestülete, amely nyilvántartott tagsággal rendelkezik. A Kamara egyrészt a tagságához, illetve a tagsága által végzett tevékenységhez kapcsolódó közfeladatot, másrészt általános szakmai érdekképviseleti feladatokat is ellát.

Az 1995. évi XCIV. törvény által meghatározott kamarai szervezeti felépítés elavulttá vált. 40-50 tagot számláló területi (megyei) szervezetekben is fel kellett állítani és működtetni kellett a törvény által előírt bizottságokat, vezetőséget, amelyek kis taglétszámú szervezetek esetében hatékonyan és gazdaságosan nem működtethetőek.

A törvény lehetőséget ad a Kamara szervezeti megújítására, lényegesen gazdaságosabb és hatékonyabb működtetésére, azzal pedig, hogy a területi szervezetek elnevezésének, illetékességi területének meghatározását az Alapszabályba utalja, nagymértékben elősegíti a tagság demokratikus jogainak érvényesítését, az önszerveződést.

A Kamara szervezete két szintre épül, a területi szervezetekre és az országos szervezetre. Mind a területi, mind az országos szervezet jogi személyiséggel rendelkezik, amely az önállóság garanciális eleme. Az önálló jogalanyiság erősíti hatékony működésüket.

A 2. §-hoz

A 2. § tartalmazza a fogalom-meghatározásokat, amelyek között több új definíció is megjelenik. A törvény magán-állatorvosi helyett szolgáltató-állatorvosi tevékenységet definiál, amelynek indoka a fogalmi pontosítás és a szemléletváltás. A definíció egyrészt különbséget tesz aközött, hogy az állat gyógyítása és egyéb, az állaton végzett tevékenységek az állattartó megrendelésére és jellemzően ellenérték fejében történnek, másrészt aközött, hogy az állatokon állategészségügyi gyógyító, megelőző beavatkozást a járványügyi tevékenység vagy sürgősségi ellátás keretében végeznek. Ennyiben tehát a törvény jelentős előrelépést tartalmaz abban a tekintetben is, hogy a személyi feltételek vonatkozásában szétválasztja egymástól a hatósági és a szolgáltató feladatokat. Ezzel együtt meghaladja a szabályozás a köz-magán elavult dichotómiáját. A korábbi „magán-állatorvos” elnevezés használata folyamatosan zavart okozott a hivatali ügyintézés során és a köznapi használatban. Nehezen volt értelmezhető ugyanis az, hogy a korábbi törvény bizonyos konkrét állatorvosi feladatokat magán-állatorvosi tevékenységként határozott meg. A „magán-állatorvos” elnevezés nem munkajogi és nem adójogi fogalom, hiszen sok állatorvos alkalmazottként végzett magán-állatorvosi tevékenységet. Az új „szolgáltató-állatorvos” elnevezés kiküszöböli ezt az értelmezési zavart, és sokkal pontosabb is, hiszen az ezt végző „szolgáltató-állatorvosok” ténylegesen állategészségügyi szolgáltatást nyújtanak azok megrendelői számára.

A törvény rögzíti továbbá, hogy az iratok kézbesítésére a hivatalos iratok kézbesítésére vonatkozó általános szabályokat kell alkalmazni.

A 3. §-hoz

A 3. § meghatározza, hogy a Kamara az Alapszabály szerint működik. Ez egyrészről az önkormányzatiságot juttatja érvényre, másrészről biztosítja a két szint feladatainak világos elkülönítését, továbbá a területi szervezetek azonos szabályok szerinti működését. Az Alapszabály tartalmazza többek között a működésre és a szervezeti felépítésre vonatkozó részletes szabályokat, a szervezeten belül az egyes szervek és tisztségviselők választására, feladat- és hatáskörére vonatkozó rendelkezéseket, valamint a gazdálkodás alapvető szabályait.

A 4. §-hoz

A törvény 4. §-a tartalmazza egyrészt a Kamara által ellátandó szakmai, önigazgatási, másrészt az általános szakmai érdek-képviseleti jogkörből eredő feladatokat.

A Kamara általános szakmai érdek-képviseleti feladatokat is ellát. A Kamara az állatorvosi hivatás gyakorlásával összefüggő ügyekben képviseli és védi az állatorvosi kar tekintélyét, testületeinek és tagjainak általános szakmai érdekeit, valamint a szolgáltató-állatorvosok hivatásukból eredő jogait. A Kamara ezen túlmenően véleményezési joggal rendelkezik az állatorvosok szakmai tevékenységét érintő jogalkotás vonatkozásában.

A szakmai önigazgatási feladatok közül első helyen kell kiemelni, hogy a Kamara a szervezési intézkedésekkel lényegében felvállalja az ország egész területén az állattartók állatainak folyamatos állategészségügyi ellátásának biztosítását, és egyidejűleg részt vállal járványveszély esetén a közcélú igénybevétellel kapcsolatos szervezési feladatok ellátásában. Ez nemcsak az állattartók számára jelent előnyt, hanem alapvető jelentőségű az ország járványügyi helyzetének stabilizálásában.

Szintén kiemelendő önigazgatási feladata a Kamarának a szakmai irányelveknek, valamint az állatorvos-etikai szabályok kidolgozása. Ezek az előírások összességükben az állatorvosi tevékenység magas szintű gyakorlását hivatottak elősegíteni. Meg kell jegyezni, hogy a szakmai, illetve az állatorvos-etikai szabályok megsértése etikai eljárást vonhat maga után és súlyosabb esetben akár a Kamarából való kizárást is eredményezheti. Az az állatorvos pedig, akit a Kamarából kizártak, a törvény rendelkezései folytán állatorvosi tevékenységet nem folytathat.

A Kamara számára fontos feladatként jelentkezik a szolgáltató-állatorvosok szakmai továbbképzésének szervezése, ideértve a kötelező szakmai továbbképzésen való részvétel feltételeinek a meghatározását is. E feltételek teljesítésének annyiban van jelentőségük, hogy hiányuk a tagsági viszonyt is érintő következményekkel járhat, illetve a szolgáltató-állatorvosi tevékenység gyakorlására jogosító igazolvány legfeljebb hat hónapi időtartamra való bevonását vonhatja maga után. Ezek az intézkedési jogosultságok összhangban vannak azon rendelkezésekkel, miszerint a törvény a Kamara feladatává teszi többek között az állatorvosi kar tekintélyének növelését is. A Kamara azokkal az állatorvosokkal szemben, akik a továbbképzések során bizonyos szakmai színvonalat nem érnek el, illetve azt nem tartják fenn, igazgatási intézkedéseket is jogosult tenni. A törvényben szereplő kamarai struktúra pedig az e kérdésekben való állásfoglalást a legilletékesebbekre, a kamarai tagokra, illetve a választott tisztségviselőkből és az ügyintéző szerv nem tisztségviselő tagjaiból álló testületi szervekre bízza.

Tekintettel arra, hogy a Kamara közigazgatási hatósági feladatokat is ellát, a törvény taxatíve meghatározza azon feladatokat, amelyekben e minőségében jár el a Kamara. E feladatok jellemzően hatósági ellenőrzés végzését és hatósági nyilvántartás vezetését jelentik.

Az 5. §-hoz

A Kamara tagjairól névjegyzéket vezet. A kötelező kamarai tagság maga után vonja, hogy akit a Kamara a tagjai közé felvesz, azt az állatorvosok névjegyzékébe is fel kell venni. A névjegyzékben szereplő adatok köre a hatályos törvényben foglalt adattartalomhoz képest bővül, ez a változás azonban az adatvédelmi törvény rendelkezéseivel összhangban áll, továbbá az állatorvos személyiségi jogaira tekintettel nem minden adat nyilvános. Ennek gyakorlati jelentősége az is, hogy a szolgáltatás megrendelője a névjegyzék alapján nem tud megkülönböztetést alkalmazni a szolgáltató-állatorvosok között kitüntetés, nyelvismeret, valamint nyilvántartott etikai vétség alapján, hiszen azok - a telefonos elérhetőséggel együtt - a nem nyilvános adatok közé tartoznak. Hatóság felkérésére továbbra is fennáll a Kamara adatszolgáltatási kötelezettsége. A korábbi törvényben szereplő névjegyzékben feltüntetett adatok helyessége elleni jogorvoslatra vonatkozó szabály elhagyásra került a párhuzamos szabályozás elkerülése érdekében, mert erre a közigazgatási hatósági eljárás és szolgáltatás általános szabályairól szóló törvény rendelkezései az irányadók.

A törvény alapján a szolgáltató-állatorvosi működési engedély területi hatálya Magyarország területe lesz, így a kamarai névjegyzék változásaira vonatkozó bizonyos korábbi, a Kamarára értesítési kötelezettséget rovó rendelkezések értelmetlenné válnak.

A 6. §-hoz

A 6-9. § rendelkezik a területi szervezetekről. Az eddigi - megyénként szerveződő - területi struktúra merevsége miatt jelentős eltérések mutatkoztak meg többek között a taglétszám, a tagdíjból befolyt bevételek, és a taglétszámhoz szorosan kapcsolódó ellátandó feladatok alapján. Ezzel szemben a törvény a költséghatékonyságot és méretgazdaságosságot biztosítandó a Kamara hatáskörébe utalja a területi szervezetek határainak kialakítását. Eszerint egy megyében mindössze egy területi szervezet tevékenykedhet, de egy területi szervezet illetékessége az Alapszabályban meghatározott több megyére is kiterjedhet. A területi szervezetek az Alapszabályban meghatározott területen és székhellyel működnek, és nagyfokú gazdasági autonómiával rendelkeznek.

A 7. §-hoz

A 7. § meghatározza a területi közgyűlés feladatkörét, valamint működésének alapvető szabályait.

A 8. §-hoz

A 8. § a területi szervezet vezetőségére vonatkozó rendelkezéseket tartalmazza: tagjait, feladatkörét érintően rögzíti a szükséges alapvetéseket.

A 9. §-hoz

A hatályos szabályozáshoz képest (területi közgyűlés vagy küldöttközgyűlés, vezetőség, etikai bizottság) bővül a területi szervezeteken belül működő, törvényi szinten is megnevezett szervek köre a felügyelő bizottság, valamint az oktatási bizottság révén, amelyek már korábban is működtek fontos feladatokat ellátva. Tekintettel arra, hogy az egész Kamarának egy Alapszabálya van, biztosított az egységesség, így az, hogy amennyiben területi szinten új szervet kívánnak felállítani, az minden területi szervezetnél felálljon. Kizárólag a Kamara területi szervezetei rendelkeznek nyilvántartott tagsággal, ezért is tekinthetők a kamarai szerveződés alapegységének. Az országos szervezet ezzel szemben képviseleti elv alapján épül fel.

A 10. §-hoz

Az országos szervezet működésére vonatkozó alapvető rendelkezéseket a törvény 10-13. §-a tartalmazza. A 10. §-ban az országos szervek felsorolása mutatja, hogy belső tagozódás szerint az országos és területi szervezet azonosan szerveződik. A Kamara működése szempontjából (továbbra is) az országos szervezet a meghatározó. Ennek biztosítéka, hogy a tagságra kötelező szakmai irányelveket, kamarai szabályzatokat, továbbá etikai szabályzatot alkot, elfogadja a Kamara éves költségvetését és a beszámolót. A költségvetés részeként a tagdíjnak az országos és területi szervezetek közötti megosztásáról is dönt.

A 11. §-hoz

A szervek között megkülönböztetett jelentőséggel bír az országos küldöttközgyűlés, amely a területi közgyűlések (küldöttközgyűlések) által választott országos küldöttekből áll. A törvény tág autonómiát biztosít a Kamarának szervezetalakítás terén, hiszen az ezzel kapcsolatos további szabályokat az Alapszabályban kell rendezni. Míg az országos küldöttközgyűlés a stratégiai kérdésekben dönt (úgy, hogy az országos elnökségtől feladatokat is elvonhat), addig az országos elnökség többségében operatív, a törvény, az Alapszabály és az országos küldöttközgyűlés által meghatározott feladatokat lát el. Ezen eltérő funkciókat biztosítja az előbbi szerv legalább évenkénti, míg az utóbbi legalább negyedévenkénti ülésezését előíró szabály.

A 12. §-hoz

A törvény meghatározza küldöttközgyűlés feladatkörét, illetve működésének szabályait.

A 13. §-hoz

A 13. § az országos etikai bizottságra vonatkozó rendelkezéseket tartalmazza.

A 14. §-hoz

A 14. § az országos felügyelő bizottság feladatkörét határozza meg.

A 15-17. §-hoz

A törvény 15-17. §-a tartalmazza a Kamara tisztségviselőire és az ügyintéző szerv nem tisztségviselő tagjaira vonatkozó szabályokat. A törvény ezen a helyen technikai és kisegítő szabályokat állapít meg. A tisztségviselők választása a tagok közül titkos szavazással történik, tisztségviselőnek csak büntetlen előéletű személy választható. A Kamara érdekében történő munkavégzést biztosítják az összeférhetetlenségi szabályok. Kizáró ok többek között a politikai pártban betöltött tisztség, a polgármesteri, megyei közgyűlési elnöki tisztség betöltése, továbbá élelmiszerlánc-felügyeleti szervnél közszolgálati jogviszony keretében betöltött vezetői munkakör. Mindemellett a törvény tiltja a tisztségek halmozását és azt, hogy a Polgári Törvénykönyv szerinti közeli hozzátartozók munkakörükben egymás alá- és fölérendeltjei legyenek. Ezen összeférhetetlenségi okok esetén, amennyiben nem szüntetik meg azt, az elnökség határoz az összeférhetetlenség kimondásáról és a tisztségből való visszahívásról.

A 16. §-ban a tisztségviselő megbízatása megszűnésének időbeli szabályait határozza meg.

A 17. § a tisztségviselő megbízatása megszűnésének eseteit, ezen belül a visszahívásra vonatkozó rendelkezések részletes megállapítását tartalmazza.

A 18. §-hoz

A rendelkezés értelmében a Kamara teljes munkaidőben foglalkoztatott tisztségviselőjének munkabére és egyéb juttatásai nem haladhatják meg a kormánytisztviselőkre vonatkozó bértábla alapján megállapítható legmagasabb összeget a közszolgálati tisztviselőkről szóló törvényben foglaltak szerint. Ez a szabály összhangban van az egészségügyben működő szakmai kamarákról szóló 2006. évi XCVII. törvény rendelkezéseivel.

A 19. §-hoz

A 19. § tartalmazza a tagsági jogviszony létesítésének feltételeit, szabályait. A Kamara szakmai, hivatásrendi köztestületi jellege mutatkozik meg abban, hogy a tagsági jogviszony létesítésének feltétele a kérelmező állatorvosi diplomával való rendelkezése. Emellett a további feltételek is a hivatásrendiséget szolgálják. Amennyiben a kérelmező a feltételeknek megfelel, úgy - az egyesületek mérlegelési jogától eltérően - a Kamara köteles őt tagjai közé felvenni és egyidejűleg az állatorvosok névjegyzékébe bejegyezni.

A pozitív feltételeken túl a törvény meghatározza azokat az okokat is, amelyek fennállása esetén a tagfelvételt el kell utasítani. E negatív feltételek etikai, összeférhetetlenségi jellegűek, valamint a polgári jogi jogképességgel, illetve az állatorvosi tevékenység jogosulatlan végzésével kapcsolatosak. Mind a pozitív, mind a negatív feltételek a felelős, feddhetetlen, és jogszerű állatorvosi tevékenységet, valamint a szakma tekintélyét, társadalmi megbecsültségét hivatottak biztosítani.

A 20. §-hoz

A 20. § a tagfelvételi eljárás szabályait állapítja meg. A kérelem benyújtásakor kétséges lehet, hogy melyik területi szervezet az illetékes a tagfelvételi eljárásban. A törvény a Kamara szakmai önigazgatási funkciójára tekintettel a folytatni kívánt szolgáltató-állatorvosi tevékenység helyét, illetve a székhelyet jelöli meg e kérdésben döntő ténynek, kisegítő szabályként alkalmazza csak a lakóhelyet, tartózkodási helyet, akkor is alternatívaként felkínálva. A vezetőség elutasító határozata ellen a kérelmező az elnökséghez fellebbezhet, és amennyiben az is elutasító határozatot hoz, a kérelmező bírósághoz fordulhat.

A 21. §-hoz

A 21. § tartalmazza a tagsági jogviszony felfüggesztésének eseteit. A felfüggesztés történhet a tag kérelmére, büntetőeljárás következtében (1 évet meg nem haladó szabadságvesztés, foglalkozástól eltiltás), valamint a szakmai továbbképzésekkel kapcsolatos követelmények sikertelen teljesítése esetén.

A felfüggesztés időtartamára a tagsági jogviszonyból eredő jogok és kötelezettségek szünetelnek, továbbá a praxisengedélyt és a kamarai szolgáltató-állatorvosi bélyegzőt be kell vonni. A jogorvoslat e döntéssel kapcsolatosan kizárt, ugyanis ténykérdésről van szó.

A 22. §-hoz

A 22. § azokat az eseteket szabályozza, amikor a kamarai tagság külön erre irányuló határozat nélkül, vagy az arra feljogosított szerv írásban indokolt határozatával szűnik meg.

A kamarai tagsági viszony megszüntetésére két szerv jogosult:

a) a vezetőség a tagsági viszony megszűnését eredményező, de az illetékes szerv megítélésétől független esetekben;

b) az etikai bizottság, az általa lefolytatott etikai eljárás alapján.

A vezetőség határozata elleni jogorvoslatra a tagfelvételre vonatkozó jogorvoslati, míg az etikai bizottság határozata elleni jogorvoslatra az ott szabályozottakat kell alkalmazni.

A törvény külön is rendelkezik a megszűnt tagsági viszony ismételt visszaállításáról. Ezek szerint a tagfelvételt ismételten kezdeményezni lehet és ezzel egyidejűleg azt is igazolni kell, hogy a megszűnésre okot adó körülmény már nem áll fenn.

A 23. §-hoz

A 23. § tartalmazza a kamarai tag jogait és kötelezettségeit. Ezek a gyakorlatban nem térnek el azoktól a jogoktól és kötelezettségektől, amelyek a hasonló feladatot ellátó köztestületek tagjait illetik, illetve terhelik.

A törvény a kamarai tag jogává teszi, hogy amennyiben a testületi szervek működésük során nem tartják be az Alapszabály rendelkezéseit, a felügyelő bizottságnak ezt bejelentse.

A törvény rögzíti, hogy az éves tagdíj nem haladhatja meg a mindenkori kötelező legkisebb munkabér havi összegének kilencven százalékát.

A 24. §-hoz

A törvény 24. §-a tartalmazza a pártoló és tiszteletbeli tagság jogait és kötelezettségeit, azonban ezen túlmenően - a kamarai autonómia jegyében - az Alapszabály tölti ki tartalommal e két tagsági formát.

A 25. §-hoz

A törvény etikai vétségnek minősíti az állatorvosi foglalkozás szakmai irányelveinek, valamint az állatorvos-etikai szabályoknak a megsértését. E két belső szabályzat a Kamara szakmai önkormányzatiságának legfőbb dokumentuma, amelyet a Kamara legfőbb képviseleti szerve, az országos küldöttgyűlés fogad el. Ez a biztosítéka annak, hogy az abban foglaltak a legszélesebb szakmai konszenzust tükrözik. Erre tekintettel rendelkezik úgy a törvény, hogy e két szakmai dokumentumban foglalt rendelkezések megszegése esetén a praktizáló magán-állatorvosokkal szemben különböző súlyú szankciókat alkalmaznak, ami a megrovástól egészen a Kamarából történő kizárásig terjed.

Az etikai vétséget elkövető állatorvossal szemben - első fokon - a területi szervezet etikai bizottsága folytatja le az eljárást. A törvény tartalmazza a kizárás szabályait a pártatlan eljárás biztosítása érdekében.

A 26. §-hoz

A 26. § értelmében az etikai eljárást akkor is le kell folytatni, ha azt maga a tag kéri. Ennek számos indoka lehet. Előfordulhatnak ugyanis olyan esetek, amikor valamelyik kamarai tagot mások alaptalanul a szakmai, illetve állatorvos-etikai szabályok megsértésével vádolnak. Ebben az esetben megvan az a törvényes lehetőség, hogy a megvádolt kamarai tag tisztázza magát és ezzel együtt kiküszöbölje a szakmai tekintélyén esett sérelmet.

A törvény az eljárás megindítását garanciális jellegű határidőhöz köti. Ezek szerint az etikai eljárást csak a cselekmény tudomásra jutásától számított kilencven napon belül vagy a vétség elkövetésétől számított három éven belül lehet megindítani. A határidő elmulasztása jogvesztéssel jár.

A 26. § (5) bekezdésében szabályozott határidőt kizárólag a Kamara tagjával szembeni etikai eljárásra kell alkalmazni. Utalni kell ugyanis a 19. § (5) bekezdésében foglaltakra, ami a nem kamarai tag esetén - két éves elévülési jellegű határidővel - lehetővé teszi a tagfelvételi kérelem elutasítását. Ebben az esetben tehát nem alkalmazható a kamarai tagokat védő kilencven napos határidő.

A 27. §-hoz

A 27. § meghatározza az etikai eljárás lefolytatásával kapcsolatos határidőket, továbbá az eljárás megszüntetésének okait.

A 28. §-hoz

Az etikai eljárás alá vont kamarai tag jogait a 28. §-ban foglalt taxatív felsorolás tartalmazza, amely biztosítja számára a megfelelő védekezés lehetőségét, így többek között képviselőt vehet igénybe, az ügy irataiba betekinthet, a bizonyítékokat megismerheti, azokra nyilatkozatot tehet, az eljárási cselekményeken részt vehet. E jogok szavatolják azt, hogy az eljárás tárgya helyett annak alanya legyen.

A 29. §-hoz

A 29. § tételesen meghatározza a kiszabható etikai büntetések, valamint azok felfüggeszthetőségének feltételeit.

A 30. §-hoz

A 30. § az etikai eljárás jogorvoslati rendjét határozza meg. Ebben a körben is biztosított a legmagasabb szintű jogi védelem, ami azt jelenti, hogy lehetővé válik a másodfokú döntés ellen a bírói jogorvoslat.

A 31. §-hoz

A törvény a Kamara állami felügyelete körében törvényességi felügyeleti jogkört biztosít az élelmiszerlánc-felügyeletért felelős miniszter (a továbbiakban: miniszter) részére, aki e minőségében felel az állategészségügyért és az állatgyógyászatért. A minisztert ebben a körben megilletik mindazok a tételesen is felsorolt jogok, amelyek a Magyar Állatorvosi Kamara működésének hatékony felügyeletéhez szükségesek.

A 32. §-hoz

A § a Kamara önkormányzatiságának anyagi garanciáit tartalmazza.

A Kamara működésének költségeit első sorban a tagjai által fizetett tagdíjból fedezi. Ezeket a bevételeket egészítik ki a különböző támogatások és egyéb bevételek.

A Kamara bevételeiben fontos szerepet játszik az államtól átvett feladatok ellátásához nyújtott állami támogatás. A törvény tételesen meghatározza az államtól átvett feladatokat. Ezáltal újabb lépést lehet tenni abba az irányba, hogy a központi költségvetésből a jövőben ne általában a szervezetek fenntartásához nyújtsanak támogatást, hanem egyes konkrét feladatok ellátását finanszírozzák.

A 33. §-hoz

A 33. § (1) bekezdése meghatározza azon feladatokat, amelyeket a szolgáltató-állatorvos tevékenysége során ellát. E tevékenységeket szolgáltatásként kizárólag praxisengedéllyel rendelkező állategészségügyi szolgáltatók végezhetik.

A törvény értelmében az állategészségügyi szolgáltató tevékenység gyakorlásának részben adminisztratív, részben szakmai feltételei vannak. Az adminisztratív feltételek közül ki kell emelni a kamarai tagsági jogviszonnyal rendelkező állatorvos meglétét, valamint az állategészségügyi szolgáltató tevékenység gyakorlására jogosító praxisengedélyt. A kettősség abból ered, hogy a Kamarának nemcsak a szolgáltató-állatorvosok, hanem általában az állatorvosi diplomával rendelkező személyek is tagjai lehetnek.

A 34. §-hoz

A 34. § meghatározza, hogy állategészségügyi szolgáltatónál állatorvosi tevékenységet, illetve az abban való közreműködést olyan állatorvos végezhet, aki szerepel az állatorvosi névjegyzékben, rendelkezik a kamarai állatorvosi névjegyzékbe bejegyzett székhellyel, és rendelkezik a személyére, mint biztosítottra, az állatorvosi tevékenységére vonatkozó érvényes szakmai felelősségbiztosítással.

Meghatározza a törvény az állategészségügyi szolgáltatónál állatorvosi tevékenység, illetve az abban történő közreműködés jogviszonyának formáit:

a) szabadfoglalkozás keretében,

b) munkaviszonyban,

c) önálló tevékenység formájában,

d) gazdasági társaság tagjaként,

e) szövetkezet tagjaként.

A 35. §-hoz

A 35. § a szabadfoglalkozású jogviszonyban vagy munkaviszony keretében működő állatorvosra vonatkozó rendelkezéseket tartalmazza. Ez esetben az állatorvos a tevékenységét - szabadfoglalkozású állatorvosként megbízási szerződés, illetve alkalmazott állatorvosként munkaszerződés alapján - az őt megbízó állategészségügyi szolgáltató nevében végzi, az állategészségügyi szolgáltató a kamarai tagdíj és a szakmai felelősségbiztosítás díjának megfizetését a szabadfoglalkozású vagy munkaviszonyban foglalkoztatott állatorvostól átvállalhatja.

A 36. §-hoz

A 36. § értelmében állatorvos jogosult önálló tevékenység formájában, a saját nevében és felelősségére állategészségügyi szolgáltatóként működni.

A 37. §-hoz

A 37. § szerint az állatorvos jogosult gazdasági társaság vagy szövetkezet tagjaként, az állategészségügyi szolgáltatóként működő gazdasági társaság vagy szövetkezet nevében és felelősségére állatorvosi tevékenységet végezni.

A 38. §-hoz

A 38. § meghatározza a praxisengedély kiadásának feltételeit és módját. Praxisengedélyt kérelmére annak az állategészségügyi szolgáltatónak kell kiadni, amely rendelkezik a bejelentett szakmai tevékenységéhez szükséges felszereléssel, és az állategészségügyi intézményekre és egységekre vonatkozó szabályoknak megfelelő helyiséggel, valamint a tevékenység folytatásához az állategészségügyi szolgáltató szakmai munkáját irányító állatorvossal.

A vezetőség az állategészségügyi szolgáltató praxisengedély kiadása iránti kérelméről a beérkezését követő első ülésén, de legkésőbb a kérelem beérkezésétől számított harminc napon belül dönt. Ha a vezetőség a kérelemnek helyt ad kiadja a praxisengedélyt. Ha az állategészségügyi szolgáltató gazdasági társaság vagy szövetkezet, a praxisengedély iránti kérelemben meg kell jelölni az állategészségügyi szolgáltató szakmai munkáját irányító felelős állatorvost, valamint azt az állatorvost, aki megfelel a törvényi feltételeknek.

A praxisengedély kiadása iránti kérelmet elutasító döntést határozatba kell foglalni, és a kérelmező részére meg kell küldeni. A kérelmező az elutasító határozat ellen az elnökséghez fellebbezhet.

Amennyiben az állategészségügyi szolgáltató a praxisengedély kiadása feltételeinek már nem felel meg, a praxisengedélyt vissza kell tőle vonni.

A 39. §-hoz

A 39. § rögzíti az állategészségügyi szolgáltató tevékenység szüneteltetésére vonatkozó rendelkezéseket, köztük a helyettesítés szabályait. A szüneteltetés tényét legkésőbb annak megkezdését megelőző harmincöt napon belül be kell jelenteni a Kamarának, amely ennek tényét a praxisnyilvántartásban feltünteti. A bejelentésben meg kell jelölni a szüneteltetés időtartamát. A szüneteltetés engedélyezését a Kamara abban az esetben tagadhatja meg, ha az állategészségügyi szolgáltató a szünetelés időtartamára nem gondoskodott megfelelően feladatainak ellátásában más állategészségügyi szolgáltató általi helyettesítéséről.

A 40. §-hoz

A 40. § kimondja, hogy az állategészségügyi szolgáltató működési területe Magyarország teljes területére terjed ki.

A 41. §-hoz

A 41. § foglalja össze az állategészségügyi szolgáltató jogosult:

a) állatorvost és munkájának ellátásához szükséges szakembert, segédszemélyzetet alkalmazni;

b) állategészségügyi intézményt üzemeltetni;

c) az állatgyógyászati termékekről szóló miniszteri rendelet előírásainak betartásával az állategészségügyi szolgáltató tevékenysége ellátásához szükséges kézi gyógyszertárat fenntartani és az állatok gyógyításához szükséges gyógyszerkészítményeket, gyógytápokat, gyógyászati eszközöket forgalmazni, közvetlenül a készítményeket felhasználók részére.

Amennyiben az állategészségügyi szolgáltató hatósági feladatok ellátásában működik közre részére az egyes állat-egészségügyi igazgatási szolgáltatások díjáról szóló miniszteri rendeletben meghatározott díjat és költségtérítést kell fizetni.

A törvény a szolgáltató-állatorvos fokozott jogi védelmével foglalkozik arra az esetre, amikor hatósági feladatok ellátásában működik közre. Ezek szerint amennyiben a szolgáltató-állatorvos hatósági feladatok ellátásában működik közre, ugyanaz a jogi védelem illeti meg, mint egyébként a közfeladatot ellátó hatósági állatorvost.

A 42. §-hoz

A 42. § az eljáró állatorvos kötelességeit tartalmazza:

a) állatorvos az állatorvosi tevékenységet, az adott helyzetben általában elvárható gondossággal, a szakmai követelmények keretei között, az etikai szabályok megtartásával, legjobb tudása, erkölcsi felfogása és lelkiismereti meggyőződése szerint, a rendelkezésére álló tárgyi és személyi feltételek által meghatározott szinten, szakmai kompetenciájának megfelelően nyújtja;

b) az állatorvos a szakmai irányelvek, az etikai szabályzatban foglaltak, valamint a hatósági rendelkezések figyelembe vételével jogosult dönteni abban a kérdésben, hogy az adott esetben vállalkozik-e az állatorvosi feladatok végzésére, továbbá szolgáltatás nyújtására, visszautasítás esetén az állattartót - kérésére írásban is - tájékoztatni kell a szakszerű ellátás legközelebbi lehetőségéről;

c) az állatorvos nem utasíthatja el az elsősegélynyújtást, valamint a bejelentési kötelezettség alá tartozó fertőző állatbetegség gyanúja esetén a szükséges intézkedések megtételét;

d) az állatorvosi tevékenységet végző állatorvos köteles a Kamara által megállapított időközönként a szakmai továbbképzésen részt venni.

A 43. §-hoz

A 43. § az állategészségügyi szolgáltató kötelezettségeit tartalmazza:

a) nagy létszámú állattartó telep állatorvosi ellátását a székhelye szerint illetékes területi szervezethez bejelenteni,

b) gondoskodni arról, hogy az eljáró állatorvos maradéktalanul megtartsa a szakmai irányelvekben, a kamarai szabályzatokban, valamint az etikai szabályzatban foglalt rendelkezéseket,

c) az állategészségügyről szóló jogszabályokban meghatározott járványveszély esetén a járványok megelőzését, felderítését és leküzdését szolgáló feladatok ellátására elrendelt közcélú igénybevételnek soron kívül eleget tenni,

d) bejelentési kötelezettség alá tartozó fertőző állatbetegség gyanúját, a szükséges intézkedések megtételével egyidejűleg, az intézkedésre jogosultnak haladéktalanul jelenteni,

e) állatorvosi felszerelését, állategészségügyi intézményét folyamatosan az állategészségügyi előírásoknak és a higiéniai követelményeknek megfelelő állapotban tartani,

f) megtartani a működése során tudomására jutott üzleti, üzemi vagy egyéb titkot, amennyiben az nem jár a járványveszéllyel vagy az állatvédelemmel kapcsolatos jogszabályi előírás sérelmével,

g) az alkalmazásában álló személyzetet megfelelő utasításokkal ellátni, és tevékenységüket folyamatosan ellenőrizni,

h) munkanaplót vezetni, továbbá a jogszabályokban meghatározott jelentéstételi és statisztikai adatszolgáltatási kötelezettségnek eleget tenni,

i) az adataiban bekövetkezett változást harminc napon belül bejelenteni a Kamarának.

Az állategészségügyi szolgáltató feladata az ebek kötelező veszettség elleni immunizálásának elvégzése és az ebekről a veszettség elleni védekezés részletes szabályairól szóló miniszteri rendelet szerinti nyilvántartás vezetés, mely nyilvántartás és az állatorvosi munkanapló tartalmazza az állattartó nevét és lakcímét is.

A törvény meghatározza továbbá, hogy nagy létszámú állattartó telep számára állatorvosi tevékenység kizárólag írásbeli szerződés alapján végezhető, valamint előírja, hogy az állategészségügyi szolgáltató köteles az állategészségügyre, illetve az állatok védelmére vonatkozó jogszabályoknak az állattartó részéről történő megsértése esetén tájékoztatni az intézkedésre jogosult hatóságot.

A 44. §-hoz

A törvény új elemként szabályozza az állategészségügyi szolgáltató átengedésének szabályait. Ez esetben a felek között szerződéses kapcsolat jön létre, amelynek értelmében az átengedő az általa ellátott betegkör vonatkozásában beszünteti az állatorvosi tevékenység gyakorlását, amelynek során át kell adni a betegnyilvántartást, az állatorvosi munkanaplót, továbbá valamennyi eszközt és dokumentációt, amely az állategészségügyi szolgáltató zavartalan működésének biztosításához szükséges. Az állategészségügyi szolgáltató átengedője köteles az átengedés tényéről megelőzően tájékoztatni az általa ellátott állattartói kört, valamint - amennyiben az átengedés fejében ellenértékben részesült - kötelezettséget vállalni arra, hogy az átengedés időpontjától számított, az átengedésről szóló szerződésben megállapított, de legalább ötéves időtartam alatt az általa ellátott állattartói kör számára nem végez állategészségügyi szolgáltató tevékenységet.

A 45. §-hoz

Az állatorvosi asszisztensekre vonatkozó rendelkezéseket a 45-46. § tartalmazza. Az állatorvosi asszisztens a tevékenységét nem önállóan, hanem a szolgáltatói működési engedéllyel rendelkező állatorvos utasítására, irányításával és felügyeletével köteles végezni. Ez a korlátozás indokolt, ugyanis a szolgáltató-állatorvosi tevékenység során alkalmazott beavatkozásokért, kezelésekért a szolgáltató-állatorvos viseli a felelősséget. A Kamara emellett szakmai irányelvekkel és továbbképzési szabályzattal segíti az asszisztensek munkáját.

A 46. §-hoz

Az állatorvosi asszisztensi tevékenység megkezdésének feltételei közül kiemelendő a szolgáltató-állatorvosi tevékenységhez hasonlóan az asszisztensi névjegyzékbe történő felvétel, amelyet a Kamara vezet.

A 47. §-hoz

A 47. § jogkövetkezményként bírság kiszabását rendeli arra, aki e törvényben meghatározott feltételek be nem tartásával végez állatorvosi tevékenységet. A bírság legalacsonyabb összege százezer forint, legmagasabb összege tízmillió forint. A bírság mértékét az eset összes körülményére - így különösen az érintettek érdekei sérelmének körére, súlyára, a jogsértő állapot időtartamára és a jogsértő magatartás ismételt tanúsítására, a jogsértéssel elért előnyre - tekintettel kell meghatározni. Ha a jogi személyre, vagy a jogi személyiséggel nem rendelkező gazdálkodó szervezetre kiszabott bírságot a kötelezett nem fizeti meg és azt tőle nem lehet behajtani, a bírság megfizetésére a jogsértés elkövetése idején helytállni köteles tagot, vezető tisztségviselőt, illetve azt a személyt kell kötelezni, aki a jogi személy vagy a jogi személyiséggel nem rendelkező gazdálkodó szervezet kötelezettségeiért a törvény alapján felel.

-----STARTING---POINT---VEGE---

A 48. §-hoz

A 48. §-ban felhatalmazást kap a miniszter arra, hogy az adópolitikáért felelős miniszterrel egyetértésben szabályozza a Kamara egyes, a Kamara által átvett állami feladatok ellátásához biztosított támogatások körébe nem tartozó feladatok ellátásához nyújtott állami támogatások igénybevételének részletes feltételeit. Emellett a miniszternek kell szabályoznia az állategészségügyi szolgáltató tevékenység folytatásának személyi és tárgyi feltételeit, annak gyakorlásához szükséges alapfelszerelés jegyzékét, továbbá az állategészségügyi szolgáltató intézmény létesítésének személyi és tárgyi feltételeit.

A 49. §-hoz

A törvény a kihirdetését követő második hónap első napján lép hatályba. Ugyanakkor 2022. január 1-jétől az az állategészségügyi szolgáltató lesz jogosult praxisengedélyre, amelyik rendelkezik legalább egy

a) 5 éves szakmai gyakorlattal rendelkező állatorvossal, és

b) olyan állatorvossal, aki rendelkezik

ba) a Szent István Egyetem Állatorvos-tudományi Karán (vagy annak jogelődjén) megszerzett szakállatorvosi végzettséggel,

bb) a Kamara specialistája végzettséggel, vagy

bc) legalább PhD tudományos fokozattal, vagy

bd) európai állatorvosi szakkollégiumi tagsággal.

Az 50. §-hoz

Átmeneti rendelkezések.

Az 51. §-hoz

Jogharmonizációs záradék, amely tartalmazza a belső piaci szolgáltatásokról szóló, 2006. december 12-i 2006/123/EK európai parlamenti és tanácsi irányelvnek való megfelelésre utaló rendelkezést.

Az 52. §-hoz

Az új szolgáltató-állatorvos megnevezés egyéb törvényekben való átvezetését szolgálják az újraszabályozó és szövegcserés módosító rendelkezések.

Az etikai bizottság és az országos etikai bizottság által hozott pénzbírságról és eljárási költség megfizetéséről rendelkező határozat hatékony és eredményes végrehajtása érdekében szükséges kiegészíteni a bírósági végrehajtásról szóló 1994. évi LIII. törvény 22. § b) pontját.

Az 53. §-hoz

Tekintettel arra, hogy a törvény a Magyar Állatorvosi Kamaráról, valamint a magán-állatorvosi tevékenység gyakorlásáról szóló 1995. évi XCIV. törvényben foglalt jogviszonyokat szabályozza újra, így rendelkezni kell az 1995. évi XCIV. törvény hatályon kívül helyezéséről.