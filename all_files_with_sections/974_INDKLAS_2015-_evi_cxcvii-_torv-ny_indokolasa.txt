2015. évi CXCVII. törvény indokolása

egyes honvédelmi tárgyú törvények módosításáról

-----STARTING---POINT---ALTALANOS--- 

A törvény a Magyar Honvédségnél, továbbá a rendvédelmi feladatokat ellátó szerveknél foglalkoztatott közalkalmazottakra vonatkozó speciális ágazati rendelkezések módosítására irányul, egyrészt annak érdekében, hogy a közalkalmazott a munkáltató engedélye alapján is mentesülhessen a munkavégzési kötelezettség teljesítése alól. A módosítás további célja, hogy Magyar Honvédségnél foglalkoztatott, a katasztrófavédelmi vagy egészségügyi válsághelyzeti feladatokban, valamint a tömeges bevándorlás okozta válsághelyzet kezelésében személyesen közreműködő közalkalmazottak munkaidejére vonatkozó rendelkezések több rugalmasságot biztosítsanak e feladatok biztonságos ellátásához.

A törvény további célja a fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény módosításával annak lehetővé tétele, hogy a honvédelemért felelős miniszter tulajdonosi joggyakorlása alá tartozó gazdasági társaságok, valamint a Katonai Nemzetbiztonsági Szolgálat létesítményei, illetve a Magyar Honvédség fokozott védelmét igénylő létesítményei - különösen katonai protokolláris rendezvények - védelmét fegyveres biztonsági őrség vagy - az új jogintézményként létrehozásra kerülő - honvédelmi célú fegyveres őrség láthassa el.

A fentiek mellett a Magyar Honvédség katasztrófavédelmi feladatokban való közreműködésével, valamint a tömeges bevándorlás okozta válsághelyzet jogintézményének bevezetésével és ezen új jogintézmény első alkalommal történő alkalmazásával kapcsolatos tapasztalatok alapján egyes jogállási kérdések pontosítására irányul. A Magyar Honvédségnek mind a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény (a továbbiakban: Hvt.) 36. § (1) bekezdés h) pontja szerinti, tömeges bevándorlás okozta válsághelyzet kezelésével kapcsolatos, mind a (2) bekezdés a) pontja szerinti katasztrófavédelemmel összefüggő közreműködői feladatainak ellátása szükségszerűen jelentős létszámú személyi állomány fokozott intenzitású, időben elhúzódó igénybevételével járhat. A rendelkezésre álló személyi feltételek objektív nagyságára és az elvégzendő feladatok jelentős mennyiségére tekintettel szükségessé vált a honvédek jogállásáról szóló 2012. évi CCV. törvény (a továbbiakban: Hjt.) alapvető jogok gyakorlására vonatkozó fejezetének kiegészítése a kivételes és speciális feladatellátás személyügyi kereteinek rugalmasabbá tétele érdekében.

-----STARTING---POINT---RESZLETES---

Az 1. §-hoz

A közalkalmazottak jogállásáról szóló 1992. évi XXXIII. törvény (a továbbiakban: Kjt.) háttérjogszabályaként érvényesülő, a munka törvénykönyvéről szóló 2012. évi I. törvény (a továbbiakban: Mt.) a rendelkezésre állási és munkavégzési kötelezettség teljesítése alóli kötelező mentesülési esetek között nem tartalmazza a munkáltató egyoldalú jognyilatkozata (engedélye) alapján történő mentesülés esetköreit. A Kjt. emellett kizárja a fentiektől a felek általi eltérés lehetőségét biztosító rendelkezés alkalmazását. Erre tekintettel a törvény alapján a Magyar Honvédségnél, továbbá a rendvédelmi feladatokat ellátó szerveknél foglalkoztatott közalkalmazott a munkavégzési kötelezettség teljesítése alól a munkáltató engedélye alapján is mentesülhet, azzal, hogy ezen időtartam a szabadságra való jogosultság szempontjából munkában töltött időnek minősül, és távolléti díjra jogosítja a közalkalmazottat.

A jelenleg hatályos garanciák érintetlenül hagyása mellett, illetve további speciális korlátozások beiktatása mellett a törvény arra irányul, hogy a Hvt. 36. § (1) bekezdés h) pontja, valamint a (2) bekezdés a) pontja szerinti közreműködés időszakában, továbbá abban az esetben, ha a Magyar Honvédség egészségügyi válsághelyzet kezelésében vesz részt, a munkáltató és a munkavállaló megállapodással eltérhessenek a rendkívüli munkavégzés éves időkorlátjára, valamint a hetente elrendelhető rendkívüli munkavégzés mértékére vonatkozó jelenlegi korlátozásoktól.

A 2. §-hoz

A rendelkezés a kialakult tapasztalatok és a tervezett őrzés-védelmi feladatok hatékonyabb megvalósítása érdekében lehetővé tenné a honvédelemért felelős miniszter tulajdonosi joggyakorlása alá tartozó gazdasági társaságok, valamint a Katonai Nemzetbiztonsági Szolgálat létesítményeinek fegyveres biztonsági őrséggel való védelmét.

A 3. §-hoz

A rendelkezés a honvédelemért felelős miniszter által létrehozott fegyveres biztonsági őrségben, fegyveres biztonsági őr jogviszonyban történő foglalkoztatás speciális ágazati szabályait állapítja meg.

A 4. §-hoz

A rendelkezés az Mt. 86. § (1) bekezdésében foglalt rendelkezéstől való eltérést biztosító rendelkezés pontosítására irányul a fogalmi rendszert érintő módosításokkal összhangban.

Az 5. §-hoz

A rendelkezés a fogalomrendszer változása miatti pontosítás átvezetésére irányul.

A 6. §-hoz

A törvény szerint a Magyar Honvédség tömeges bevándorlás okozta válsághelyzet kezelésével kapcsolatos, valamint a katasztrófavédelemmel összefüggő közreműködői feladatainak ellátásában részt vevő állomány számára - a kivételes és speciális feladatellátás személyügyi kereteinek rugalmasabbá tétele érdekében - a más helységbe történő vezénylésre, a szolgálatteljesítési időre, valamint az ezekhez kapcsolódó illetményelemekre vonatkozó rendelkezések alkalmazása felfüggesztésre kerülhet. Az alkalmazandó munkaszervezési intézkedéseket a szolgálati érdekre, különösen a szolgálat biztonságos ellátásának érdekére, valamint a jogkorlátozások tekintetében a szükségesség és arányosság követelményére figyelemmel a szolgálat megszervezéséért felelős elöljáró állapítja meg.

A 7-8. §-hoz

A módosítás a jogalkalmazási tapasztalatok, visszajelzések alapján jogtechnikai pontosításokra, illetve végrehajtottá vált átmeneti rendelkezés hatályon kívül helyezésére irányul.

-----STARTING---POINT---VEGE---

A 9. §-hoz

A hatályba léptető rendelkezést tartalmazza.