2011. évi CLXI. törvény indokolása

a bíróságok szervezetéről és igazgatásáról

-----STARTING---POINT---ALTALANOS--- 

A bíróságok szervezetére és igazgatására vonatkozó szabályokat jelenleg - a még hatályos - a Magyar Köztársaság Alkotmányáról szóló 1949. évi XX. törvény X. fejezete, a bíróságok szervezetéről és igazgatásáról szóló 1997. évi LXVI. törvény (a továbbiakban: régi Bszi.), valamint a bíróságok elnevezéséről, székhelyéről és illetékességi területének meghatározásáról szóló 2010. évi CLXXXIV. törvény tartalmazza. A régi Bszi.-t, valamint a bírák jogállásáról és javadalmazásáról szóló 1997. évi LXVII. törvényt (a továbbiakban: Bjt.) 1997-ben az igazságszolgáltatási reform részeként fogadta el az Országgyűlés.

Az 1997-ben bevezetett igazgatási rendszert ért kritikai vélemények szerint az Országos Igazságszolgáltatási Tanács (a továbbiakban: OIT) bíró tagjai rendszerint a bírósági vezetők közül kerülnek ki, akik felett az ellenőrzést, a munkáltatói jogokat maga az OIT gyakorolja. Tehát a bírósági vezetők tulajdonképpen önmagukat ellenőrzik és saját bíróságuk feletti kontrollt gyakorolnak. Az OIT-ban nem működik megfelelően a rotáció, hiszen - újraválaszthatósági korlát hiányában - egyes bíró tagok több cikluson keresztül is részt vettek a testület munkájában. Problémaként került megfogalmazásra az igazgatási tevékenység elemzése során, hogy a havonta - általában - egy alkalommal ülésező testület nem képes teljes mértékben eleget tenni a döntési kötelezettségének és ez az azonnali határozatot igénylő helyzetek megoldását gátolja és akadályozza az operatív működést. Nehézséget jelent, hogy az OIT elnöke egyben a Legfelsőbb Bíróság elnöke; mindkét tisztség egész embert kíván és nehezen egyeztethető össze az OIT elnökének igazgatási és a Legfelsőbb Bíróság elnökének szakmai szerepe. Az OIT tagok egyéb tisztségük mellett látják el tagsági feladataikat, ezért nem tudnak kellően koncentrálni a hatáskörileg túlterhelt OIT feladatainak ellátására. Az OIT elnöke irányítja ugyan az OIT Hivatalát, de csak áttételesen, a hivatalvezetőn keresztül. Az egyik legmarkánsabb kritikai észrevételként a bírósági igazgatás és szervezet nyilvánosságának és átláthatóságának hiányosságaira hívták fel a figyelmet a bírósági rendszer működését és az igazgatást vizsgáló tanulmányok.

A fenti kritikákra reagálva 2010 őszén az Országgyűlés elfogadta az egyes törvényeknek a bíróságok hatékony működését és a bírósági eljárások gyorsítását szolgáló módosításáról szóló 2010. évi CLXXXIII. törvényt (a továbbiakban: Módtv.), amely egyebek mellett jelentős módosításokat hajtott végre a régi Bszi.-n és a Bjt.-n is.

Az OIT összetételével kapcsolatosan felvetett problémák miatt a Módtv. a testület létszámát 16 főre emelte, tagként jelölte meg - a pénzügyi szakértelem okán - az államháztartásért felelős minisztert is. A Módtv. a rotáció elvének érvényesülése érdekében előírta, hogy a bírósági felsővezetők száma a 9 bíró tag között az 5 főt nem haladhatja meg és nem választható meg a testület bíró tagjává az, aki az előző OIT ciklusban delegált volt. Az OIT testületként nem tudott kellő hatékonysággal működni, ezért jogkörei egy részét a Módtv. az OIT elnökére ruházta, oly módon, hogy a stratégiai kérdésekben a testület határoz, míg az operatív döntéseket az elnök hozza meg. Az OIT elnöke eszerint kinevezi a bírósági vezetőket, irányítja és ellenőrzi a vezetők tevékenységét és lefolytatja vizsgálatukat. A nyilvánosság erősítéseként a Módtv. akként rendelkezik, hogy az OIT ülésekről jegyzőkönyvet, összefoglalót és sajtóközleményt kell készíteni; továbbá az OIT elé kerülő ülésanyagokra is részletes szabályokat tartalmaz.

Az Országgyűlés 2011. április 5-én elfogadta Magyarország Alaptörvényét (a továbbiakban: Alaptörvény), amely 2012. január 1-jén lép hatályba, és amelynek 25-28. cikkei tartalmazzák a bíróságokra vonatkozó új alapvető rendelkezéseket. A bírósági szervezetet érintően az Alaptörvény előírja, hogy a bírósági szervezet többszintű [25. cikk (4) bekezdés], a legfőbb bírósági szerv a Kúria [25. cikk (1) bekezdés] és az ügyek meghatározott csoportjaira külön bíróságok létesíthetők [25. cikk (4) bekezdés]. A legfőbb bírói szerv, a Kúria elnökét pedig a bírák közül kilenc évre a köztársasági elnök javaslatára az Országgyűlés választja kétharmados többséggel [26. cikk (3) bekezdés]. A bírói önkormányzati szervek közreműködnek a bíróságok igazgatásában [25. cikk (5) bekezdés]. A bírói szervezet új feladatokat is kapott, hiszen az önkormányzati rendeletek más jogszabályba ütközéséről és megsemmisítéséről, továbbá a helyi önkormányzat törvényen alapuló jogalkotási kötelezettsége elmulasztásának megállapításáról a bíróságnak kell döntenie [25. cikk (2) bekezdés]. A bíróságok szervezetének és igazgatásának, a bírák jogállásának részletes szabályait, valamint a bírák javadalmazását sarkalatos törvényben kell meghatározni [25. cikk (7) bekezdés].

Az Alaptörvény 25. cikk (7) bekezdésének végrehajtását szolgáló, a bíróságok szervezetéről és igazgatásáról szóló törvény előkészítése során a kiindulópontot az igazságszolgáltatással szembeni elvárások és a működési tapasztalatok képezték.

Az igazságszolgáltatással szembeni elsődleges elvárás hosszú évek óta hazai és nemzetközi szinten is azonos módon fogalmazódik meg: a bíróságok a döntéseiket egységes jogalkalmazási gyakorlatot folytatva, ésszerű időn belül hozzák meg, függetlenül attól, hogy az ország mely pontján folyik az eljárás. Az e követelménynek való megfelelés vagy nem megfelelés alapvetően befolyásolja a bíróságokkal szemben kialakult közvélekedést, az igazságszolgáltatás iránti bizalom erősödését vagy gyengülését.

A bíróságok igazgatására vonatkozó, a fentiekben ismertetett bírálat tárgyát képező témakörök mellett, az igazságszolgáltatásunk egyik legjelentősebb problémájaként jelentkezik az eljárások időszerűségének, az aránytalan ügyteher elosztásnak, továbbá az elhúzódó ügyek magas számának és területi koncentráltságának kérdése. Az ország középső régiójában az éven túli ügyek magas aránya több mint 10 éve megoldásra váró problémaként van jelen. Az elmúlt években a központi igazgatásért felelős OIT nem tudta az e területeken jelentkező nehézségeket megfelelően kezelni. Tekintettel arra, hogy az ügyek jelentős hányada a központi régió bíróságain kerül intézésre, az itt jelentkező ügyhátralék a bíróságok egésze teljesítményének megítélésére negatívan hathat.

Az elmúlt évben egyre hangsúlyosabban fogalmazódtak meg azok az igények, amelyek az eljárások kiszámíthatósága, időszerűsége tekintetében mielőbbi pozitív változást sürgetnek. A kiszámítható és időszerű igazságszolgáltatás pedig akkor valósulhat meg, ha egy hatékony, operatív, a társadalmi és gazdasági változásokra gyorsan reagálni tudó központi igazgatással rendelkezik a bírósági szervezet; egy olyan központi igazgatással, amely az ügyteher különbségeket nem helyi problémaként, helyi érdekek mentén, hanem a maga összetettségében, országosan kezelendő ügyként értékeli, és a megfelelő, törvényben biztosított eszközökkel képes fellépni az aránytalanságok megszüntetése érdekében. Az igazgatás segítségére lehet ebben a munkában a szakmai vezetés is, hiszen ha a Kúria a törvény által a jogalkalmazás egységének biztosítása érdekében kialakított jogintézményeket kellő hatékonysággal alkalmazza, és az alsóbb fokú bíróságokon felmerülő jogalkalmazási kérdésekre a jól megválasztott eszközzel, kellő gyorsasággal reagál, az szintén elősegíti nemcsak a kiszámítható, hanem az időszerű ítélkezést is.

A törvény a Módtv.-vel megkezdett utat folytatva kívánja szabályozni a bíróságok szervezetét és igazgatását, és ennek megfelelően dolgoz ki - a bírósági szervezet és a bírák függetlenségének maradéktalan biztosítása mellett - egy új igazgatási modellt.

Az igazságszolgáltatással szembeni elvárásokat, a felmerült és ismertetett problémákat áttekintve megállapítható, hogy Magyarországon egy olyan igazgatási rendszert kell kialakítani, amely már rövid időn belül eredményt hoz. Éppen ennek érdekében a központi igazgatás hatásköreinek telepítésekor azt a szervet vagy személyt kell kijelölni, aki az igazságszolgáltatás működési mechanizmusainak ismeretében az operatív és gyors döntéshozatalt biztosítja.

Nemcsak a hatáskörök megfelelő telepítése fontos, hanem az is, hogy a központi igazgatás számára tág eszközrendszer álljon rendelkezésre a létszámgazdálkodás (koncentrált személyzetpolitika, a bírák mozgatásának, kirendelésének lehetősége) és az igazgatás (bírósági vezetői kinevezés, vezetői vizsgálatok, a bírósági vezetők tevékenységének irányítása, ellenőrzése) területén. Ugyanakkor - mivel a központi igazgatás számára igen széleskörű eszközrendszert kell adni - elengedhetetlen követelmény a rendszer kialakításakor annak biztosítása, hogy maga a központi igazgatás is ellenőrizhető, számonkérhető legyen.

Minderre tekintettel Magyarországon egy sajátos, a különböző igazgatási modellek egyes elemeit felhasználó, de az azonnali lépéseket, intézkedéseket lehetővé tevő, így a meglévő intézményi alapokat felhasználó, de azt gyökeresen megújító igazgatási rendszert szükséges a felülvizsgálat során kialakítani, a következők szerint.

A bírósági központi igazgatást az Országos Bírósági Hivatal (a továbbiakban: OBH) elnöke látja el; az elnök egyszemélyi felelőssége mellett. Az OBH elnökéhez kerülnek az OIT és az OIT elnökének igazgatási jogkörei (bírósági felsővezetők kinevezése, bírói álláspályázatok elbírálása, költségvetési jogkörök, létszámgazdálkodással kapcsolatos jogkörök stb.). Az OBH elnökét a bírák közül az Országgyűlés választja kétharmados többséggel a köztársasági elnök jelölésére. A konstrukció szerint tehát elválik a Kúria elnökének és a bírósági igazgatás vezetőjének a személye.

Az OBH-n kívül a rendszer elemét képezi - a kizárólag bírákból (akiket a bírák választanak) álló - Országos Bírói Tanács (a továbbiakban: OBT) is, amely felügyeleti, véleményező, funkciót lát el.

A fentiek által egy operatív, a problémákra azonnal reagálni tudó igazgatási vezetés állhat fel; az erős jogosítványokkal rendelkező OBH elnöke és a közvetlen irányítása alatt álló OBH. Az OBH elnöke sem működik azonban kontroll nélkül, mert az Országgyűlés elmozdíthatja tisztségéből (a köztársasági elnök, vagy az OBT indítványára) és felette véleményező és „figyelemfelhívó” jogkört gyakorol az OBT.

Előnyként jelentkezik, hogy a Kúria elnöke a jövőben a szakmai vezetésért lesz felelős, az OBH elnöke pedig az igazgatási kérdésekben dönt. Ezzel egy tiszta konstrukció jön létre, ahol a szakmai és igazgatási hatáskörök nem keverednek.

A modell megfelel a bíróságok függetlenségére vonatkozó nemzetközi elvárásoknak. Az igazgatásért egy független, Országgyűlés által megválasztott személy felelős és ezzel párhuzamosan egy szintén független, bírákból álló testület kontroll-funkciókat gyakorol.

-----STARTING---POINT---RESZLETES---

Az 1-2. §-hoz

A törvény a bíróságok működésének hosszú évtizedek alatt kialakult, az Alaptörvénynek is megfelelő alapelveit a lényegét érintően nem változtatja meg, csupán azokban a részeiben módosítja, amelyeknek az Alaptörvényhez való igazítása szükségessé vált. A törvény rögzíti az Alaptörvényben foglaltak szerint - az államhatalmi ágak elválasztása elvének megfelelően - hogy bíróságok alapfeladata igazságszolgáltatási tevékenység ellátása, emellett törvényben meghatározott egyéb tevékenységet végeznek. A bíróságok feladata a jogalkalmazás, az egyedi döntés meghozatala az eseti jogvitában. Az egyedi döntés végleges, az érintettekre kötelező és végrehajtható. A törvény külön nevesíti az Alaptörvénnyel a bíróságok hatáskörébe utalt új feladatot, miszerint a bíróságok döntenek az önkormányzati rendelet más jogszabályba ütközéséről és megsemmisítéséről, a helyi önkormányzat törvényen alapuló jogalkotási kötelezettsége elmulasztásának megállapításáról.

A 3. §-hoz

Az igazságszolgáltatás független működésének, az államhatalmi ágak elválasztása elvének alapvető garanciáját jelenti a bírák függetlenségének rögzítése. E körben a törvény az Alaptörvénnyel összhangban, az Alaptörvény rendelkezését mintegy kibontva, kimondja, hogy a bírák és az ülnökök a jogszabályok alapján meggyőződésüknek megfelelően döntenek, az ítélkezési tevékenységükkel összefüggésben nem befolyásolhatók és nem utasíthatók. Tehát a bírói hatalmi ág egyetlen, az Alaptörvényben is rögzített korlátja változatlanul az, hogy a bírák és az ülnökök a jogszabályoknak alárendelten végzik az ítélkezést. Ha a bírósági titkár külön törvény alapján a bíró feladatkörében jár el, e tevékenysége során szintén ezeket a rendelkezéseket kell alkalmazni. Ezt a törvény a bírósági titkárokra vonatkozó rendelkezések között mondja ki.

A korábbi szabályozás a bírák és ülnökök mentelmi jogára vonatkozó előírásokat a bíróságok szervezetéről és igazgatásáról szóló törvényben helyezte el, azonban arra tekintettel, hogy ez alapvetően jogállási kérdés, a törvény az erre vonatkozó szabályozást elhagyja; ezeket a rendelkezéseket a bírák jogállásáról és javadalmazásáról szóló törvényben indokolt rögzíteni.

A 4. §-hoz

A törvény változatlanul deklarálja a bíróságok költségvetési függetlenségét; a bíróságok önálló fejezetet képeznek a költségvetés rendszerében. A Kúria különleges szerepét hangsúlyozandó a törvény rögzíti, hogy a bíróságok fejezeten belül a Kúriát külön címként kell feltüntetni.

Az 5-7. §-hoz

A törvény 2. §-a meghatározza a bíróságokra tartozó ügyek körét, azonban ez a feladat-megjelölés általános és elvi jellegű, a bíróságok hatáskörébe tartozó valamennyi ügy felsorolását nem tartalmazhatja. Erre tekintettel azonban a törvény rögzíti, hogy a bírósági útra tartozó ügyeket törvény állapítja meg, alacsonyabb szintű jogszabály e tárgykörről nem rendelkezhet.

A törvény 2. §-a arról is rendelkezik, hogy a bíróságok végleges jelleggel döntenek a hatáskörükbe tartozó ügyekben. E rendelkezéssel összefüggően a törvény 6. §-a kimondja, hogy a bíróság határozata mindenkire kötelező, nemcsak az érintett természetes és jogi személyekre, hanem az állami és önkormányzati szervekre is, úgy is mint érintett félre, de abban a vonatkozásban is, ha a közigazgatási szerv és a bíróság közötti hatásköri összeütközés áll fenn, mivel ekkor is a bíróság döntése kötelezi a többi szervet.

Az Alaptörvény XV. cikkének (1) bekezdése kimondja, hogy a törvény előtt mindenki egyenlő, tehát az egyenlőség elvét a bíróság előtti egyenlőségnél általánosabban fogalmazza meg. A törvény 7. §-a ezen előírást a bíróságokra vonatkoztatva rögzíti alapelvként azzal, hogy speciálisan a bíróság előtti egyenlőséget, és ezzel az ügyfélegyenlőséget, illetve a fegyverek egyenlőségének elvét deklarálja.

A régi Bszi. tartalmazta azt a rendelkezést, amely szerint mindenkinek joga van ahhoz, hogy bírói útra tartozó ügyét független és pártatlan bíróság tisztességes eljárás során és ésszerű határidőn belül bírálja el. Az Alaptörvény XXVIII. cikkének (1) bekezdése szerint:

„(1) Mindenkinek joga van ahhoz, hogy az ellene emelt bármely vádat vagy valamely perben a jogait és kötelezettségeit törvény által felállított, független és pártatlan bíróság tisztességes és nyilvános tárgyaláson, ésszerű határidőn belül bírálja el.”

Tekintettel arra, hogy a régi Bszi. hivatkozott előírásai azonos tartalommal megtalálhatóak az Alaptörvényben, azokat a törvény az Alapelvek között nem ismétli meg.

A 8-11. §-hoz

A törvény az Alapelvek között rögzíti a törvényes bíróhoz való jogosultságot, és meghatározza a törvényes bíró fogalmát. A törvényes bíró az eljárási szabályok szerint a hatáskörrel és illetékességgel rendelkező bíróságon működő, előre megállapított ügyelosztási rend alapján kijelölt bíró. Ezen alapelvi rendelkezésekhez való szoros kapcsolódása okán, illetve arra tekintettel, hogy ezen jog biztosításának egyik garanciája az ügyelosztási rend kialakítása, a törvény az Alapelvek között helyezi el az ügyelosztási rendre vonatkozó részletszabályokat.

A törvény - a régi Bszi.-ben foglaltaknak megfelelően - változatlanul rögzíti, hogy az ügyelosztási rendet a tárgyévet megelőző év december 10. napjáig kell meghatározni, mivel fontos érdek fűződik ahhoz, hogy az ügyelosztási rendek valóban határidőre elkészüljenek, hiszen ehhez kapcsolódik annak megállapíthatósága, hogy ki tekintendő a „törvény által rendelt bíró”-nak. A határidő megjelölésének az a célja, hogy év közben korlátlanul ne változzon az ügyelosztási rend, mivel egy stabil ügyelosztási rend mellett érvényesülhet megfelelően a törvényes bírótól való elvonás tilalmának követelménye. Ugyanakkor előfordulnak év közben olyan események, amelyek miatt elkerülhetetlen az ügyelosztási rend módosítása, sőt ha a bíróságra az ügyelosztási rend meghatározását követően kerül kirendelésre bíró, az ügyelosztási rendet ennek megfelelően ki kell egészíteni.

Az ügyelosztási rend módosításától meg kell különböztetni az ügyelosztási rendtől való eltérés intézményét. A módosítás magának az ügyelosztási rendnek a megváltoztatását jelenti, amire szolgálati érdekből vagy a bíróság működését érintő fontos okból kerülhet sor. Az ügyelosztási rendtől való eltérés joga pedig azt jelenti, hogy a közzétett, érvényes ügyelosztási rendtől eltérően kerül egy ügy kiosztásra. Erre az eljárási törvényekben szabályozott esetekben (pl. a bíró kizárása), továbbá igazgatási úton a bíróság működését érintő fontos okból (pl. a bíró betegsége) kerülhet sor.

A törvény pontosan meghatározza, hogy az ügyelosztási rendnek mit kell tartalmaznia. Külön nevesítésre került a kirendeléssel foglalkoztatott bíró, mivel a kirendelt bírák fontos szerephez juthatnak az ügyhátralék feldolgozásában a kiemelkedő ügyteherrel dolgozó bíróságok esetében. A törvény megjeleníteni rendeli az ügyelosztási rendben azt is, hogy mely tanácsok, bírák járnak el a polgári perrendtartásról szóló törvény szerinti kiemelt jelentőségű perekben, továbbá a büntetőeljárásról szóló törvény szerinti kiemelt jelentőségű ügyekben. Ezen ügyek külön nevesítésének indoka, hogy az eljárási törvények rendkívül szigorú határidőket szabnak az elbírálásuk során a bíróságra ezen ügyek mielőbbi lezárhatósága érdekében. A bírák jogállásáról és javadalmazásáról szóló törvény szerint, ha a bíró ilyen ügyet tárgyal, úgy őt az eljárási szabályok és határidők betartása érdekében az egyéb munkavégzés alól szükség szerint fel kell menteni, illetve mentesíteni kell. E rendelkezés végrehajthatóságát segíti elő, ha az ügyelosztási rendben megjelenik, hogy mely bírák tárgyalnak ilyen ügyeket, hiszen az ügyelosztási rend kialakítása során az arányos munkateher elosztás megvalósítására kell törekedni.

A Kúriának speciális feladatai vannak, így az ügyelosztási rendjére is - az általános szabályok mellett - néhány sajátos rendelkezés is vonatkozik. A bíróságok új feladata az önkormányzati rendelet más jogszabályba ütközéséről és megsemmisítéséről, a helyi önkormányzat törvényen alapuló jogalkotási kötelezettsége elmulasztásának megállapításáról szóló döntés meghozatala. Ezen eljárásokban a Kúria önkormányzati tanácsa jár el, így szükséges, hogy a Kúria ügyelosztási rendjében megjelenjen, hogy mely bírák járnak el önkormányzati tanács tagjaként. A Kúria jogosult a jogegységi határozat meghozatalára, ezért azt is meg kell határozni az ügyelosztási rendjében, hogy az egyes bírák melyik szakágú jogegységi tanácsban járhatnak el.

A 12. §-hoz

A törvény a korábbi szabályozásnak megfelelően változatlanul alapelvként rögzíti a bírósági tárgyalások nyilvánosságát és ehhez kapcsolódóan a tárgyaláson hozott határozatok nyilvános kihirdetésének kötelezettségét. Emellett azonban a bírósági igazgatás nyilvánosságát, átláthatóságát is biztosítani kívánja a törvény annak kimondásával, hogy az OBH elnöke, az OBT és a bírósági vezetők kötelesek a bírósági igazgatás és az ahhoz kapcsolódó döntéshozatal nyilvánosságát a törvény szerint biztosítani.

A 13-14. §-hoz

A törvény a régi Bszi. szabályozásának megfelelően, változatlanul rögzíti, hogy a bíróság a határozatát, ha törvény másképpen nem rendelkezik, indokolni köteles, illetve hogy a bíróság határozatai ellen - ha törvény kivételt nem tesz - jogorvoslatnak van helye, valamint rendelkezik arról, hogy a bírósági határozatok végrehajtását a bíróság rendeli el.

A határozat mindenki számára hozzáférhető és díjmentes.

A 15. §-hoz

Az Alaptörvény 27. cikke fenntartja a társas bíráskodás alapelvét. A törvény az Alaptörvénnyel összhangban ezért szintén rögzíti ezt az alapelvet. A bíróság tanácsa állhat kizárólag bírákból, de a bíróság eljárhat ülnökök közreműködésével is. Változatlanul kizárólag törvény határozhatja meg azokat az ügyeket, amelyek elbírálásában ülnökök is részt vesznek. Nemcsak az ügyek körét, de a részvétel módját is törvény rögzíti, de arról maga a törvény rendelkezik, hogy egyesbíróként és a tanács elnökeként csak bíró járhat el. Ez nem csak azt jelenti, hogy ülnök nem ítélkezhet egyesbíróként és a tanács elnökeként, hanem azt is, hogy bírósági titkár sem lehet a tanács elnöke, és egyesbíró hatáskörében is csak azokban az ügyekben járhat el, amelyekben erre törvény feljogosítja.

A 16-17. §-hoz

A törvény szerint a bírósági szervezet négyszintű marad, de a Legfelsőbb Bíróság elnevezését az Alaptörvény rendelkezésének megfelelően Kúriára, illetve a megyei (fővárosi) bíróság, továbbá a helyi (városi, kerületi) bíróság elnevezését az Alaptörvény által megkezdett változtatás irányát követve - visszatérve a hagyományokhoz (az első folyamodásu biroságok szervezetéről szóló 1871. évi XXXI. törvénycikk ezeket az elnevezéseket alkalmazta) - törvényszék, illetve járásbíróság elnevezésre módosítja.

A törvény a munkaügyi bíróságot különbíróságként kívánja fenntartani, és emellett a közigazgatási bíróságokat is a bírósági szervezeten belüli különbíróságként állítja fel, a munkaügyi bírósággal egy szervezeti egységben működtetve azt.

A törvény fenntartja azt - a Módtv.-vel bevezetett - szabályozási módot, ami szerint bíróság létesítéséről, összevonásáról, megszüntetéséről, elnevezéséről, székhelyéről, illetékességi területének meghatározásáról, valamint a katonai tanácsokkal rendelkező bíróságok kijelöléséről külön törvény rendelkezik. Ez alól változatlanul csak egy esetben enged kivételt a törvény, mégpedig akkor, ha a bíróság illetékességi területe a közigazgatási területi beosztáshoz igazodik, és a közigazgatási határok megváltozása következtében szükséges a bíróság illetékességi területének módosítása. Ilyen esetben a bíróság illetékességi területét - az OBH elnökének javaslatára - a köztársasági elnök módosítja.

A 18. §-hoz

A törvény a helyi (városi, kerületi) bíróság elnevezését járásbíróságra módosítja, azonban a hatáskörén, szervezetén nem változtat. Megmarad a járásbíróság általános hatásköre. E bíróság jár el első fokon mindazokban az ügyekben, amelyeket a törvény nem utal magasabb szintű bíróság hatáskörébe. A járásbíróság továbbra sem jogi személy, azonban az elnöke az Áht. szerint kötelezettségeket vállalhat. Ennek a módját a törvényszék belső szabályzata határozza meg. A járásbíróságon csoportok létesítésére ad lehetőséget a törvény.

A 19-20. §-hoz

A törvény a közigazgatási bíróságokat a bírósági szervezeten belüli különbíróságként állítja fel, a munkaügyi bíróságokkal egy szervezeti egységben működtetve azt. A közös szervezeti egység létrehozását indokolja, hogy a munkaügyi bíróságok a helyi bírósági szinten jelenleg is részben közigazgatási bíróságként járnak el, elbírálják a társadalombiztosítási határozat felülvizsgálata iránt benyújtott kereseteket.

A szervezeti alapoknak megfelelően az új közigazgatási és munkaügyi bíróságok a jelenlegi munkaügyi bíróságokhoz hasonlóan működnek a jövőben; önállóan, de bírósági igazgatás szempontjából a rendes bírósági szervezetrendszerbe tagozódva. Az ebben a formában működő bíróság tehát szervezetileg, igazgatásilag és szakmailag részben önálló, de bizonyos területeken (bírák kinevezése, vezetők kinevezése, a törvényszék elnökének igazgatási jogosítványai) a rendes bíróságba tagozódik.

A közigazgatási és munkaügyi bíróság a közigazgatási határozatok bírósági felülvizsgálata iránti, a munkaviszonyból és a munkaviszony jellegű jogviszonyból származó, valamint a törvény által hatáskörébe utalt egyéb ügyekben jár el első fokon. A közigazgatási és munkaügyi bíróságot az elnök vezeti, és hasonlóan a járásbírósághoz nem jogi személy, de az elnök az Áht. szerint kötelezettségeket vállalhat. Ennek a módját a törvényszék belső szabályzata határozza meg. Ezen bíróság esetében is lehetőséget biztosít a törvény arra, hogy ott csoportok kerüljenek létrehozásra.

A közigazgatási és munkaügyi bíróságok határozatai ellen bejelentett fellebbezéseket a törvényszék bírálja el. A törvényszéken az eddigi rendszerhez hasonlóan működni fognak polgári, gazdasági, valamint közigazgatási-munkaügyi kollégiumok, amelyek összevontan is működhetnek, így előfordulhat, hogy egyes törvényszékeken önálló közigazgatási-munkaügyi kollégium jön létre, míg más törvényszékeken összevont polgári, gazdasági, közigazgatási-munkaügyi kollégium működik majd. Jelentős változás azonban, hogy a törvény az önállóan vagy összevontan működő törvényszéki közigazgatási-munkaügyi kollégium mellett, e kollégium feladatait és tevékenységét nem érintve, ettől függetlenül létrehozza a közigazgatási és munkaügyi regionális kollégiumot. Ez a regionális kollégium külön törvényben meghatározott illetékességgel működik az illetékességi területén eljáró első és másodfokon ítélkező közigazgatási és munkaügyi bírák speciális, szakmai bírói testülete. A regionális kollégium sajátossága, hogy csak a szervezeti kereteit biztosítja a törvény által meghatározott törvényszék, azonban ténylegesen a szakmai feladatai kiterjednek az illetékességi területéhez tartozó valamennyi közigazgatási és munkaügyi bíróságra és az illetékességi területén működő valamennyi törvényszéken közigazgatási és munkaügyi ügyekben ítélkező bíróra. A közigazgatási és munkaügyi regionális kollégium elsődleges szerepe, hogy a különbíróságként működő közigazgatási és munkaügyi bíróságok bírái, illetve a törvényszéken közigazgatási és munkaügyi ügyekben ítélkező bírák számára egy külön szakmai fórumot hozzon létre, különös tekintettel arra a sajátosságra, hogy a legtöbb törvényszéken a közigazgatási-munkaügyi kollégium - a bírói létszámokra is tekintettel - összevontan működik a polgári és gazdasági kollégiummal.

A közigazgatási és munkaügyi regionális kollégium elnöke annak érdekében, hogy közvetlenül értesüljön a regionális kollégium illetékességi területén működő bíróságokon felmerülő szakmai, jogalkalmazási kérdésekben kialakult véleményekről, az esetleges vitás kérdésekről, meghívottként részt vesz az illetékességi területén működő törvényszékek közigazgatási-munkaügyi kollégiumainak ülésén.

A közigazgatási bíróságok különbíróságként történő felállítása koncentráltabb igazgatási vezetést eredményezhet, amely kihatással lehet az eljárások időszerűségére, továbbá az önálló szervezet és az önálló profil, valamint a közigazgatási és munkaügyi regionális kollégium létrehozása szakmai színvonal emelkedést eredményez, és a jogalkalmazás egységességét is pozitívan befolyásolja.

A 21. §-hoz

A törvény - mint ahogyan az már a 16. §-nál jelzésre került - a megyei bíróság elnevezését törvényszékre módosítja, azonban a hatáskörén és a szervezetén csak annyi változást eszközöl, ami a közigazgatási és munkaügyi bíróság felállításából következik. A törvényszék - hasonlóan a korábbi szabályozáshoz - törvényben meghatározott ügyekben első fokon eljár, ugyanakkor másodfokon elbírálja a járásbíróságok, valamint a közigazgatási és munkaügyi bíróságok határozatai ellen bejelentett fellebbezéseket. A törvényszék jogi személy, az elnök vezeti, a törvényszéken változatlanul tanácsok, csoportok és kollégiumok működnek. Változást jelent, hogy a munkaügyi bírák korábban a polgári kollégium tagjai voltak, míg a törvény a közigazgatási és munkaügyi bíróság felállítására tekintettel rögzíti, hogy a büntető, a polgári és a gazdasági kollégiumok mellett közigazgatási-munkaügyi kollégium működik. Azt azonban változatlanul kimondja a törvény, hogy a kollégiumok összevontan is működhetnek. Ennek megfelelően egyes törvényszékeken önálló közigazgatási-munkaügyi kollégium jön majd létre, míg más törvényszékeken összevont polgári, gazdasági, közigazgatási-munkaügyi kollégium működik majd.

A 22. §-hoz

Az ítélőtábla első fokú hatáskört nem gyakorol, kizárólag az eljárási törvények szerinti - a járásbíróság és a törvényszék határozata ellen előterjesztett - jogorvoslati kérelmek elbírálása tartozik a hatáskörébe. Az ítélőtábla jogi személy, az elnök vezeti, az ítélőtáblán tanácsok, büntető, valamint polgári kollégiumok működnek. Az ítélőtábla a közigazgatási és munkaügyi bíróság határozata ellen előterjesztett jogorvoslati kérelem tekintetében hatáskörrel nem rendelkezik, így az ítélőtáblán közigazgatási-munkaügyi kollégium sem kerül felállításra.

Az ítélőtáblán működő katonai tanács büntetőügyekben másodfokon jár el.

A 23-24. §-hoz

Az Alaptörvény Kúriára módosítja a Legfelsőbb Bíróság elnevezését és rögzíti, hogy a Kúria a legfőbb bírósági szerv; a törvény ennek megfelelő szabályozást tartalmaz. A Kúria jogi személy és a Kúria elnöke vezeti.

A Kúria feladata összetett; eljár első fokon, jogorvoslati fórumként, továbbá felelős a bírósági jogalkalmazás egységének biztosításáért.

Első fokon jár el a Kúria az önkormányzati rendeletek felülvizsgálatára és a helyi önkormányzat törvényen alapuló jogalkotási kötelezettsége elmulasztásának megállapítására irányuló, egyfokú eljárásban. Jogorvoslati fórumként elbírálja - törvényben meghatározott ügyekben - a törvényszék, továbbá az ítélőtábla határozata ellen előterjesztett jogorvoslatot, továbbá a felülvizsgálati kérelmet. A jogegység biztosításáért való felelősség körében pedig elemzést folytat a jogerősen befejezett ügyekben, ennek keretében feltárja és vizsgálja a bíróságok ítélkezési gyakorlatát, továbbá a bíróságokra kötelező jogegységi határozatot hoz.

A Kúria feladatai bővülésének megfelelően a szervezete is kiegészül az ítélkező és jogegységi tanácsok mellett az önkormányzati tanácsokkal, valamint a bírósági joggyakorlat-elemző csoportokkal, továbbá a Kúrián a jövőben büntető, polgári, közigazgatási és munkaügyi kollégiumok működnek.

A 25. §-hoz

Az Alaptörvény szerint a Kúria kiemelt feladata a bíróságok jogalkalmazása egységének biztosítása. Ez azt a jogosultságot és egyben kötelezettséget is jelenti, hogy meg kell találni, és ki kell alakítani azokat az eszközöket, amelyek a Kúria számára biztosítják az ország különböző területein jelentkező jogalkalmazási problémák mielőbbi megismerését, és azok lehető legrövidebb időn belüli kezelését.

A négyszintű bírósági fórumrendszer működése következtében egyre kevesebb ügy jut el a Kúriához a jogorvoslat (rendes, rendkívüli) folytán, így a Kúria szakmai kollégiumai nehezebben jutnak olyan megbízható adatbázishoz, amely szükséges a joggyakorlat teljes horizontális és vertikális megismeréséhez. Minderre tekintettel a jogegység biztosítása feladatának ellátása érdekében a jogegységi határozat meghozatalának joga mellett a Kúria számára új eszközöket is teremt a törvény. A Kúria az Alaptörvény 25. cikk (3) bekezdésében meghatározott feladatának ellátása körében jogegységi határozatokat hoz, elemzést folytat jogerősen befejezett ügyekben, valamint elvi bírósági határozatokat és elvi döntéseket tesz közzé.

A 26-27. §-hoz

A törvény a jogegység biztosítására vonatkozó szabályok között rendelkezik azokról a jogokról és kötelezettségekről, amelyek a különböző bírósági szintek közötti információ-áramlást biztosítják. E folyamat első mozzanatát jelenti, hogy a különböző bírósági szintek (a járásbíróság, illetve a közigazgatási és munkaügyi bíróság, a törvényszék, az ítélőtábla) bírái, illetve tanácsai kötelesek az elvi jelentőségű, jogerős határozataikat a bíróság elnökének bemutatni. Ezzel párhuzamosan a bírósági elnökök és kollégiumvezetők kötelesek az ítélkezést folyamatosan figyelemmel kísérni, és a folyamat következő mozzanataként - ha a bíróságon elvi jelentőségű döntés született, elvi kérdésben ellentétes gyakorlat alakult ki vagy ellentétes elvi alapokon nyugvó jogerős határozatokat hoztak - kötelesek a magasabb szintű bíróság elnökét tájékoztatni. Így végső soron sor kerül a Kúria elnökének tájékoztatására, aki jogosult jogegységi eljárás indítványozására.

Mindezek mellett az ítélőtábla és a törvényszék kollégiumának kollégiumvezetője a Kúria kollégiumvezetőjének vagy az ítélőtábla elnökének jogegységi eljárás indítványozására, a Kúria elnökének vagy kollégiumvezetőjének elvi döntés közzétételére tehet javaslatot. A javaslat megtételére a közigazgatási és munkaügyi ügyekben speciális szabály érvényesül arra figyelemmel, hogy az ítélőtábla nem jár el jogorvoslati fórumként ezekben az ügyekben.

Közigazgatási és munkaügyi ügyekben a törvényszék kollégiumának kollégiumvezetője, valamint a közigazgatási és munkaügyi regionális kollégium kollégiumvezetője a jogegységi eljárás indítványozására a Kúria kollégiumvezetőjének, az elvi döntés közzétételére a Kúria elnökének vagy kollégiumvezetőjének tesz javaslatot.

E körben a kollégium kollégiumvezetője mellett tehát a közigazgatási és munkaügyi regionális kollégium kollégiumvezetőjének is feladatokat ad a törvény, amelyek látszólag párhuzamos jogokat és kötelezettségeket jelentenek a törvényszéken önállóan vagy más kollégiummal összevontan működő közigazgatási-munkaügyi kollégium vezetőjének jogaival, kötelezettségeivel. Ténylegesen azonban ezek a feladatok nem jelentenek felesleges kettőzést, hiszen a regionális kollégium nemcsak az egy törvényszéken belül jelentkező problémákkal képes a Kúriához fordulni, hanem az adott régió közigazgatási és munkaügyi ítélkezésével foglalkozva szélesebb körben észlelheti azokat az eseteket, amikor fel kell lépni a jogalkalmazás egysége érdekében.

A törvény az OBH elnöke számára is lehetőséget biztosít arra, hogy a Kúria elnökének jogegységi eljárás indítványozására javaslatot tegyen, ha a bíróságok központi igazgatási feladatának ellátása során közvetlenül észleli, hogy ez szükséges.

A 28. §-hoz

A törvény előírja, hogy a Kúria képviselője útján részt vesz az ítélőtábla és a törvényszék kollégiumának, valamint a közigazgatási és munkaügyi regionális kollégiumnak az ülésein, míg az ítélőtábla képviselője útján az illetékességi területéhez tartozó törvényszék kollégiumi ülésén vesz részt. E rendelkezés is annak biztosítására szolgál, hogy a különböző bíróságok szakmai fórumai megfelelő ismeretekkel rendelkezzenek a különböző bírósági szinteken, az ország különböző pontjain felmerülő jogalkalmazási problémákról.

A 29-30. §-hoz

A törvény rögzíti, hogy a Kúrián bírósági joggyakorlat-elemző csoportok működnek, amelyek feladata az ítélkezési gyakorlat - évente meghatározott tárgykörök szerinti - vizsgálata. A joggyakorlat-elemző csoport vezetőjét és tagjait a Kúria elnöke a Kúria bírái közül, a Kúria kollégiumvezetőinek javaslata alapján jelöli ki. A csoport vezetője a vizsgálatba akár alsóbb fokú bírákat, elméleti és gyakorlati szakembereket is bevonhat. A bírósági joggyakorlat-elemző csoport összefoglaló véleményét a Kúria illetékes kollégiuma megvitatja. Amennyiben a kollégium a csoport megállapításaival egyetért az összefoglaló vélemény közzétételre kerül. A joggyakorlat-elemző csoport munkájának egyik legfontosabb eredménye az lehet, hogy olyan problémákra képes felhívni a figyelmet, amelyek alapján akár jogegységi eljárás indítványozására vagy jogalkotás kezdeményezésére is sor kerülhet.

A 31. §-hoz

A törvény lehetővé teszi a Kúria számára az elvi bírósági határozat mellett elvi bírósági döntés kiadását. A Kúrián elvi közzétételi tanács működik, amely elnökből és négy tagból áll. A Kúria ítélkező tanácsa által hozott határozatot elvi határozatként közzéteheti, ha a határozat a társadalom széles körét érintő vagy a közérdek szempontjából kiemelkedő jelentőségű ügyben elvi kérdésekre is kiterjed. Emellett a határozhat arról, hogy az alsóbb fokú bíróságnak a társadalom széles körét érintő vagy a közérdek szempontjából kiemelkedő jelentőségű ügyben elvi kérdésekre is kiterjedő határozata elvi döntésként kerüljön kiadásra. Az elvi döntés kiadásának szabályozását indokolja, hogy a négyszintű bírósági rendszerben kevesebb ügy jut el a Kúriához a rendes, rendkívüli jogorvoslat folytán, így megnő a jelentősége az alsóbb szintű bíróságok elvi jelentőségű határozatainak, ezért mindenképpen ösztönözni szükséges ezeknek a döntéseknek a közzétételét.

A 32-33. §-hoz

A törvény szerint a jogegységi eljárásnak két esetkörben van helye.

Jogegységi eljárásnak van helye egyrészt, ha a joggyakorlat továbbfejlesztése vagy az egységes ítélkezési gyakorlat biztosítása érdekében elvi kérdésben jogegységi határozat meghozatala, korábban meghozott jogegységi határozat megváltoztatása vagy hatályon kívül helyezése szükséges. A törvény annak érdekében szabályozza a 26-28. §-aiban a különböző bírósági vezetők megfelelő információ-áramlást biztosító feladatait, hogy az indítvány megtételére jogosultak értesüljenek az indítvány megtételének szükségességéről. Ezen esetkör tekintetében az indítványozásra jogosultak körét bővíti a törvény: indítványt terjeszthet elő a Kúria elnöke vagy kollégiumvezetője, illetve helyetteseik, az ítélőtábla elnöke, továbbá a legfőbb ügyész. A törvény a legfőbb ügyész számára is lehetővé teszi, hogy valamennyi ügytípusban indítványt tegyen, nem korlátozza azt a büntető ügyekre. Az indítványozók körének bővítése is azt a célt szolgálja, hogy minél több vitás jogalkalmazási kérdés tekintetében jogegységi határozat kerüljön kiadásra.

Jogegységi eljárásnak van helye másrészt, ha a Kúria valamely ítélkező tanácsa jogkérdésben el kíván térni a Kúria másik ítélkező tanácsának elvi bírósági határozatként közzétett határozatától vagy közzétett elvi döntéstől. Ebben az esetben az indítványozásra a Kúria tanácselnöke jogosult.

A 34-35. §-hoz

A törvény részletesen szabályozza a jogegységi eljárás lefolytatásának módját. Jelentős változás, hogy az 4 és 6 tagú tanács mellett szabályozza azokat az eseteket is, amikor a kollégium teljes ülése alkotja a jogegységi tanácsot. Erre akkor van szükség, ha egy korábban meghozott jogegységi határozat, elvi bírósági határozat, elvi döntés megváltoztatása vagy hatályon kívül helyezése indokolt, valamint, ha a joggyakorlat továbbfejlesztése érdekében szükséges valamely elvi kérdés eldöntése (azaz nincs két vagy több ellentétes bírósági döntés, vagy nem akar konkrét ügyben eltérni az egyik legfelsőbb bírósági tanács a másik döntésétől).

Emellett a törvény csökkenti a jogegységi tanácsok típusát, megszüntetve az önálló munkaügyi és gazdasági jogegységi tanácsot. A Kúrián a jövőben büntető, összevont polgári-gazdasági, továbbá összevont közigazgatási-munkaügyi szakágú jogegységi tanács működik.

A törvény meghatározza, hogy a jogegységi tanács mely esetben határozatképes, és a döntését milyen szavazati aránnyal hozza meg.

A 36-38. §-hoz

A törvény a jogegységi eljárásra vonatkozó szabályok között rendelkezik a jogegységi eljárás előkészítéséről, ami a jogegységi tanács elnökének feladata. Az előkészítés során az elnök előadó bírót jelöl ki, az indítványt minden esetben megküldi a legfőbb ügyésznek, továbbá kitűzi az ülés határnapját.

Az ülésen a tanács tagjain kívül minden esetben részt vehet a legfőbb ügyész, az indítványozó és az eseti meghívott. Az ülést követő tanácskozáson azonban már csak a tanács tagjai lehetnek jelen.

A 39-41. §-hoz

A törvény meghatározza, hogy a jogegységi tanács elnöke, illetve a tanács milyen döntéseket hozhat a jogegységi indítvány elbírálása során.

A tanács elnöke érdemi elbírálás nélkül elutasítja a nem jogosulttól származó indítványt. Tekintettel arra, hogy az indítványozók körét pontosan meghatározza a törvény, e körben mérlegelésre nincs szükség, így ezt a végzést a tanács elnöke jogosult meghozni.

A tanács jogosult arra, hogy érdemi elbírálás nélkül megszüntesse a jogegységi eljárást az indítvány visszavonása esetén, de ebben az esetben vizsgálnia kell a tanácsnak, hogy nem állnak-e fenn a jogegységi eljárás megindításának törvényi feltételei, mert ha igen, úgy nem kerülhet sor az eljárás megszüntetésére.

A tanács az indítvány alapján jogegységi határozatot vagy - ha álláspontja szerint a jogegységi határozat meghozatala nem szükséges - határozathozatalt mellőző végzést hoz. Mind a határozatot, mind a határozathozatalt mellőző végzést indokolni köteles a tanács.

A jogegységi határozatnak - ha törvény kivételt nem tesz - a felekre és a terheltre kiterjedő hatálya nincs. Jelenleg ilyen kivételt tartalmaz a büntetőeljárásról szóló 1998. évi XIX. törvény, amely szerint, ha az elvi kérdésben adott iránymutatásból következően a jogegységi határozattal érintett jogerős bírósági határozatnak a terhelt büntetőjogi felelősségét megállapító rendelkezése törvénysértő, a jogegységi tanács a törvénysértő rendelkezést hatályon kívül helyezi, és a terheltet felmenti, illetve az eljárást megszünteti.

A 42. §-hoz

A törvény rendelkezik a jogegységi határozat megfelelő közzétételéről, tekintettel arra, hogy a jogegységi határozat az Alaptörvény rendelkezése alapján a bíróságokra kötelező. A jogegységi határozatot a Magyar Közlönyben, a bíróságok központi internetes honlapján (a továbbiakban: központi honlap) és a Kúria honlapján közzé kell tenni, de a Kúria ezeken felül még más módon is gondoskodhat a közzétételről.

Ha jogegységi határozat hatályon kívül helyezésére kerül sor, a hatályon kívül helyező határozatot szintén közzé kell tenni a Magyar Közlönyben, és az a hatályon kívül helyező határozat közzététele időpontjától nem alkalmazható.

Az elvi bírósági határozatot és elvi döntést a központi honlapon és a Kúria honlapján közzé kell tenni.

A 43-44. §-hoz

A törvény lehetőséget biztosít arra, hogy törvény a jogegységi eljárásra vonatkozóan további szabályokat állapítson meg, mivel a büntető, illetve a polgári eljárás esetében is előfordulhatnak olyan specialitások, amelyek az általánostól eltérő szabályozást igényelnek.

A jogegységi eljárásra vonatkozó ügyviteli rendelkezések megalkotására a Kúriát hatalmazza fel a törvény azzal, hogy az ügyviteli szabályzat rendelkezéseit a Kúria honlapján közzé kell tenni.

A 45. §-hoz

Az Alaptörvény egy új hatáskört telepít a bíróságokhoz, miszerint a fővárosi és megyei kormányhivatal kezdeményezése alapján bíróság dönt az önkormányzati rendelet más jogszabályba ütközéséről és megsemmisítéséről, továbbá a helyi önkormányzat törvényen alapuló jogalkotási kötelezettsége elmulasztásának megállapításáról.

A feladat az Alkotmánybíróság hatáskörébe tartozó ügyekhez hasonló, azzal a különbséggel, hogy természetesen a bíróság kizárólag a jogszabály-ellenesség kérdésében dönthet, az Alaptörvénybe ütközés vizsgálatára továbbra is az Alkotmánybíróság jogosult.

Figyelemmel arra, hogy a bíróságok esetében új feladatról van szó, egy új, speciális, az Alkotmánybíróságéhoz hasonló eljárási rend kialakítása is indokolttá vált. Az, hogy az Alkotmánybíróságéhoz hasonló eljárási rend szükséges ezen ügyek elbírálására, meghatározza azt is, hogy a különböző bírósági szintek közül a legmagasabbhoz, a Kúriához indokolt telepíteni ezt az új hatáskört. Mind az önkormányzati rendelet más jogszabályba ütközéséről és megsemmisítéséről, mind a helyi önkormányzat törvényen alapuló jogalkotási kötelezettsége elmulasztásának megállapításáról a Kúria három bíróból álló tanácsa, az önkormányzati tanács jogosult dönteni.

A törvény a Kúrián felállításra kerülő önkormányzati tanácsok számát nem határozza meg, így az ügyérkezés függvényében alakítható meg a kellő számú tanács azzal, hogy a Kúria ügyelosztási rendjében fel kell tüntetni, hogy önkormányzati tanács tagjaként mely kúriai bírák járnak el.

A 46-48. §-hoz

Az önkormányzati tanács az önkormányzati rendelet más jogszabályba ütközéséről és megsemmisítéséről egy speciális egyfokú nemperes eljárásban határoz. Az eljárás sajátosságaira tekintettel a törvény nem jelöli meg a Polgári perrendtartásról szóló 1952. évi III. törvényt (a továbbiakban: Pp.) háttérjogszabályként, hanem konkrétan előírja, hogy a Pp. rendelkezései közül melyeket kell megfelelően alkalmazni.

Az Alaptörvény 32. cikkének (4) bekezdése meghatározza, hogy az önkormányzati rendelet felülvizsgálatát a fővárosi és megyei kormányhivatal kezdeményezheti, azonban az egyéb részletszabályokat törvényben kell rögzíteni. A törvény rendelkezik ezért arról, hogy ebben az eljárásban mely felek vesznek részt, így előírja, hogy az eljárást a helyi önkormányzattal szemben a felette törvényességi felügyeleti jogot gyakorló fővárosi és megyei kormányhivatal kezdeményezi. Az eljárás során mindkét felet költségmentesség illeti meg.

Az indítvány alaki és tartalmi követelményeiről a törvény nem rendelkezik, azok a helyi önkormányzatokról szóló törvényben kerülnek kialakításra.

Tekintettel arra, hogy az eljárást a Kúria folytatja le, továbbá figyelemmel az eljárás jellegére - a Kúriának abban a kérdésben kell állást foglalnia, hogy egy önkormányzati rendelet jogszabályba ütköző-e - a törvény mindkét féltől megköveteli, hogy jogi képviselővel járjon el, meghatározva azt is, hogy ki tekinthető az eljárásban jogi képviselőnek.

Szükséges annak biztosítása, hogy a bíróság előtt folyamatban lévő ügyben alkalmazandó önkormányzati rendelet más jogszabályba ütközés esetén is felülvizsgálható legyen. Ennek megfelelően a módosítás arra irányul, hogy a bíró ebben az esetben az eljárás felfüggesztése mellett a Kúria önkormányzati tanácsához fordulhasson, amely az önkormányzati rendelet más jogszabályba ütköző rendelkezését megsemmisíti.

A 49-51. §-hoz

Az önkormányzati tanács az önkormányzati rendelet felülvizsgálata iránti nemperes eljárás során az indítvány érdemében - eltérően a nemperes eljárásokra irányadó szabályozástól - nem végzéssel, hanem határozattal dönt. A törvény, ezzel is megkülönbözteti ezt a sajátos eljárást az egyéb nemperes eljárásoktól és ezzel is hangsúlyozta az eljárás speciális, az Alkotmánybírósági eljárásához hasonló voltát, a döntés jelentőségét, hiszen egy-egy önkormányzati rendelet hatálya az önkormányzat közigazgatási területén elő természetes személyekre, illetve működő jogi személyekre és jogi személyiséggel nem rendelkező szervezetekre kiterjed.

Az önkormányzati tanács tehát az indítvány érdemében határozattal dönt, az eljárás során felmerülő egyéb kérdésekben pedig végzéssel. A törvény külön nevesíti az érdemi vizsgálat nélküli elutasító végzést, valamint az eljárást megszüntető végzést, és felsorolja, hogy mely esetekben kerül sor ezen végzések meghozatalára.

A törvény tartalmazza a határozat és a végzés tartalmi elemeit, továbbá rendelkezik az önkormányzati tanács indokolási kötelezettségéről is.

Az 52-55. §-hoz

Az önkormányzati tanács az eljárás során alapvetően a rendelkezésre álló iratok alapján dönt, azonban - amennyiben szükségesnek találja - személyes meghallgatást tarthat, amelyen meghallgathatja a jogi képviselőket, továbbá az indítvány elbírálása szempontjából megfelelő szakértelemmel rendelkező bármely személyt. Abban a vonatkozásban, hogy ki tekinthető megfelelő szakértelemmel rendelkező személynek, a törvény nem kívánja korlátozni az önkormányzati tanácsot, mivel az önkormányzati rendeletek szabályozási köre olyan széles skálán mozog, amely a meghallgatható személy tekintetében kellően rugalmas szabályozást igényel. Az ügy körülményei alapján az önkormányzati tanács van abban a helyzetben, hogy döntsön arról milyen jellegű szakértelem szükséges az adott eljárásban.

A szakértelemmel rendelkező megidézett személyek a tanúk díjazására vonatkozó szabályok szerint tarthatnak igényt a megjelenéssel kapcsolatban felmerült költségeik megtérítésére.

A személyes meghallgatáson az önkormányzati tanács elnöke által megidézettek kötelesek részt venni. Arról, hogy további személyek részt vehetnek-e a személyes meghallgatáson, az önkormányzati tanács elnöke dönt, és a döntésének megfelelően az érintett személyeket értesíti a személyes meghallgatásról. Az értesített személyek részt vehetnek a meghallgatáson, de nem kötelező azon megjelenniük.

Az önkormányzati tanács eljárására a törvény konkrét határidőt szab, 90 napon belül meg kell hozni a határozatot. Ez a határidő kizárólag akkor hosszabbodik meg 30 nappal, ha személyes meghallgatásra is sor kerül.

Ha az önkormányzati tanács azt állapítja meg, hogy az önkormányzati rendelet vagy annak valamely rendelkezése más jogszabályba ütközik, az önkormányzati rendeletet vagy annak rendelkezését megsemmisíti, vagy kimondja, hogy a kihirdetett, de még hatályba nem lépett önkormányzati rendelet vagy annak rendelkezése nem lép hatályba. Elrendeli továbbá az önkormányzati tanács a határozat Magyar Közlönyben való közzétételét, továbbá azt is, hogy a határozat közzétételére az önkormányzati rendelet kihirdetésével azonos módon is sor kerüljön annak érdekében, hogy valamennyi érintett értesüljön a döntésről, mivel a határozat mindenkire nézve kötelező.

A megsemmisített rendelkezés nem alkalmazható a konkrét egyedi ügyben, valamint azon ügyekben sem, amelyek a megsemmisítés időpontjában valamely bíróság előtt folyamatban vannak.

Az 56. §-hoz

A határozatnak a Magyar Közlönyben való közzététele mellett az önkormányzati tanács a határozatot kézbesítés útján közli a fővárosi és megyei kormányhivatallal és a helyi önkormányzattal, sőt azt a bíróságok központi honlapján, valamint a Kúria honlapján is közzéteszi.

A megsemmisített önkormányzati rendelet vagy annak rendelkezése a határozatnak a Magyar Közlönyben való közzétételét követő napon veszti hatályát, de az önkormányzati tanács ettől eltérően is megállapíthatja a hatályvesztést, ha azt a jogbiztonság vagy a rendelet hatálya alá tartozó jogalanyok különösen fontos érdeke indokolja. A törvény kimondja, hogy a megsemmisítés nem érinti a hatályvesztést megelőzően létrejött jogviszonyokat és a belőlük származó jogokat és kötelezettségeket.

Az 57-61. §-hoz

A törvény szerint a helyi önkormányzat törvényen alapuló jogalkotási kötelezettsége elmulasztásának megállapítása iránti nemperes eljárást is a jogszabálysértő önkormányzati rendelet felülvizsgálatára irányuló nemperes eljárás szabályai szerint kell lefolytatni, azonban a törvény meghatározza az eljárás sajátosságaiból fakadó eltérő szabályokat.

A helyi önkormányzat törvényen alapuló jogalkotási kötelezettsége elmulasztásának megállapítása iránti nemperes eljárás két szakaszra osztható. Az első szakaszban, ha az önkormányzati tanács - a fővárosi és megyei kormányhivatal kezdeményezése alapján - megállapítja, hogy a helyi önkormányzat a törvényen alapuló jogalkotási kötelezettségét elmulasztotta, határozatában határidő tűzésével elrendeli, hogy a helyi önkormányzat a jogalkotási kötelezettségének tegyen eleget. Ha a megadott határidőn belül a helyi önkormányzat a kötelezettségének eleget tesz, további eljárás nem szükséges az önkormányzati tanács részéről. Ha azonban az önkormányzati tanács a fővárosi és megyei kormányhivatal kezdeményezése alapján megállapítja, hogy a helyi önkormányzat az önkormányzati tanács határozatában megállapított jogalkotási kötelezettségének a rendelkezésére álló határidőn belül nem tett eleget, az önkormányzati tanács - az eljárás második szakaszában - határidő tűzésével elrendeli, hogy a fővárosi és megyei kormányhivatal vezetője a mulasztás orvoslásához szükséges önkormányzati rendeletet a helyi önkormányzat nevében alkossa meg.

Az önkormányzati tanács ezen határozatai nem bírnak mindenkire kiható kötelező erővel, kizárólag a fővárosi és megyei kormányhivatalra és a helyi önkormányzatra kötelezőek.

A 62-64. §-hoz

A Módtv. már megteremtette annak a rendkívüli lehetőségét, hogy az ügy elbírálására az illetékes bíróság helyett kivételesen más, azonos hatáskörű bíróság kerüljön kijelölésre, ha az ügy vagy a bíróságra az adott időszakban érkezett ügyek meghatározott csoportjának elbírálása a bíróság rendkívüli és aránytalan munkaterhe miatt ésszerű időn belül másként nem biztosítható.

E jogintézmény hathatós segítséget jelenthet az arányos ügyelosztás kialakítása érdekében, ezért a törvény fenntartja azt. A gyakorlati tapasztalatok alapján azonban a bíróságok nem éltek kellően ezzel a lehetőséggel, ezért a törvény a másik bíróság kijelölése iránti eljárást gyorsítja, és a kijelölésre az ország valamennyi bírósága tekintetében a létszámgazdálkodásért felelős és valamennyi szükséges országos és bíróságonkénti statisztikai adat birtokában lévő, így a kérelemről legmegalapozottabban és leggyorsabban dönteni képest OBH elnökhöz telepíti. Változást jelent továbbá, hogy az ítélőtábla vagy a törvényszék elnöke mellett a törvény a legfőbb ügyészt is feljogosítja ilyen indítvány megtételére.

A 65. §-hoz

A törvény a központi igazgatás feladatát az igazságszolgáltatás szervezetén belül tartja, azonban a testületi szerv helyett egyszemélyi vezetőre - az OBH elnökére - bízza azt, tekintettel arra, hogy az egyszemélyi vezetés hatékonyabb, operatívabb, a változásokra gyorsabban képes reagálni a testületi vezetésnél. Emellett az egyszemélyi vezetés esetében a döntésekért viselt felelősség és a számonkérhetőség is jobban megragadható, mint a testületi vezetésnél.

A törvény pontosan arra is tekintettel, hogy a központi igazgatás egyszemélyi felelős vezetőjének igazgatási feladatai jelentősen megnövekednek, szétválasztja a bíróságok legfőbb igazgatási és legfőbb szakmai vezetését egymástól. Az Alaptörvénynek megfelelően a legfőbb bírósági szerv a Kúria, és ennek megfelelően a legfőbb szakmai vezetői feladatokat a Kúria elnöke látja el, míg a bíróságok központi igazgatása - az Országgyűlés által a bírák közül megválasztott, egyszemélyi felelősséggel rendelkező igazgatási vezető - az OBH elnökének a feladata.

Annak köszönhetően, hogy a két legfőbb vezetői tisztséget különböző személyek töltik be, a Kúria elnöke - az egész bírósági rendszert érintő igazgatási feladatok alól mentesülve - hatékonyabban tudja szervezni a megnövekedett hatáskörű legfőbb bírói szerv munkáját, és koncentráltan foglalkozhat a jogegység tekintetében a Kúriára háruló kötelezettségek teljesítésével. A bíróságok jogalkalmazása egységének eredményes biztosítása kiemelkedően fontos, hiszen ez nemcsak a jogbiztonságot növeli, hanem az eljárások időszerűségére is pozitívan hat. Míg az OBH elnöke kizárólagosan a központi igazgatási feladatokkal foglalkozva operatív, eredményes igazgatási vezetőjévé válhat a bírósági szervezetnek.

A 66-67. §-hoz

Az OBH elnökét - a Kúria elnökéhez hasonlóan - az Országgyűlés a határozatlan időre kinevezett és legalább ötéves bírói szolgálati viszonnyal rendelkező bírák közül 9 évre, a képviselők kétharmadának szavazatával választja meg.

Az OBH elnöke függetlenségének garanciáját hivatott biztosítani egyrészt az, hogy a bírák közül kerül megválasztásra másrészt az is, hogy a személyére a hatalommegosztás rendszerében a többi hatalmi ágtól elkülönült köztársasági elnök tesz javaslatot. A jelöltet az Országgyűlés igazságüggyel foglalkozó bizottsága meghallgatja.

A 68-69. §-hoz

A törvény meghatározza az OBH elnöke esetében fennálló összeférhetetlenségi okokat: pl. nem lehet az OBH elnöke, aki az OBT tagja, aki hozzátartozói kapcsolatban áll az OBT tagjával vagy az OBH elnökének kinevezési hatáskörébe tartozó bírósági vezetővel, akivel szemben fegyelmi vagy büntetőeljárás, illetve alkalmatlansági eljárás van folyamatban. Rendelkezik továbbá a törvény az OBH elnöke hivatalba lépésének időpontjáról, valamint kimondja, hogy az OBH elnökére - ha törvény másképpen nem rendelkezik - a bírákra vonatkozó szabályokat kell megfelelően alkalmazni, abban az esetben is, ha bírói szolgálati viszonya az elnöki tisztség érintése nélkül megszűnik. Az OBH elnökét az Országgyűlés 9 évre választja, azonban az Alaptörvényben a Kúria elnökének biztosított, a felső korhatár alóli kivétel rá nem irányadó, ezért előfordulhat, hogy az OBH elnökének bírói tisztsége a felső korhatár elérése miatt megszűnik, miközben OBH elnöki tisztsége megmarad.

Tekintettel arra, hogy az OBH elnökére a bírákra vonatkozó szabályokat megfelelően kell alkalmazni számos, az OBH elnökével kapcsolatos rendelkezés - pl. a javadalmazás, a vagyonnyilatkozat tétele - a bírák jogállásáról és javadalmazásáról szóló törvényben kerül szabályozásra.

A 70-75. §-hoz

Az OBH elnökének megbízatása alapvetően a megbízatás időtartamának (9 év) lejártával szűnik meg. A törvény ugyanakkor rögzíti a megbízatás idő előtti megszűnésének eseteit, amelyek között szerepel összeférhetetlenségi jellegű ok, az OBH elnökének döntésén alapuló megszüntetési ok (lemondás), a feladatellátás önhibán kívüli ellehetetlenüléséből következő megszűnési ok (felmentés), illetve szankciós jellegű megszűnési ok (tisztségtől való megfosztás).

Abban az esetben, ha az OBH elnöke neki fel nem róható okból 90 napon túlmenően nem képes eleget tenni megbízatásából eredő feladatainak, felmentéssel szűnik meg a megbízatása. Bár az OBH elnökét az általános elnökhelyettes az akadályoztatása esetén helyettesíti, ha 90 napon túl is helyettesítéssel kerülne a központi igazgatási feladatok elvégzésére sor, az már akár működési nehézségeket, zavarokat is okozhatna, ezért szükséges a felmentés még akkor is, ha a mulasztás az OBH elnökének nem felróható okból - pl. egy betegség miatt - következik be.

Az OBH elnöki megbízatás szankciós jellegű megszüntetése a tisztségtől való megfosztás, amelyre akkor kerülhet sor, ha az OBH elnöke neki felróható okból kilencven napon túlmenően nem tesz eleget megbízatásából eredő feladatainak, vagy ha valamely cselekménye, magatartása vagy mulasztása miatt a tisztségére méltatlanná vált. A tisztségtől való megfosztást egyrészt a kinevezési javaslatot tevő köztársasági elnök, másrészt a központi igazgatás felügyeleti szerve az OBT indítványozhatja, így az OBH elnök tevékenysége felett nemcsak a bíróságon belüli felügyeleti szerv az OBT gyakorol kontrollt, hanem a bíróságon kívüli, a hatalommegosztás rendszerében a többi hatalmi ágtól elkülönült köztársasági elnök is.

Az összeférhetetlenség, a felmentés és a tisztségtől való megfosztás esetén a megbízatása megszűnéséről az Országgyűlés határoz a képviselők kétharmadának szavazatával, míg egyéb esetekben a megbízatás megszűnését az Országgyűlés elnöke állapítja meg.

A törvény rendezi azt a kérdést is, hogy az OBH elnöke e megbízatásának megszűnését követően hogyan foglal el ismét tényleges bírói álláshelyet.

A 76. §-hoz

Az OBH elnökének feladatai felölelik a központi igazgatás teljes spektrumát, amelyek a következő fő csoportokra oszthatók:

- az általános központi igazgatási feladatok,

- az OBH irányításával kapcsolatos feladatok,

- a költségvetéssel kapcsolatos feladatok,

- a statisztikai adatgyűjtéssel, az ügyelosztással és a munkateher méréssel kapcsolatos feladatok,

- a személyzeti kérdésekkel kapcsolatos feladatok,

- a bíróságok igazgatásával kapcsolatos feladatok,

- a képzéssel kapcsolatos feladatok,

- a tájékoztatással kapcsolatos feladatok, továbbá

- az egyéb feladatok.

Az OBH elnöke az általános központi igazgatási feladatai keretében képviseli a bíróságokat, kialakítja a bírósági igazgatás hosszú távú feladatait és a megvalósításuk feltételeit tartalmazó programot, jogszabályi keretek között a bíróságokra kötelező szabályzatokat alkot, továbbá ajánlásokat és határozatokat hoz, a bíróságokat érintő jogszabály alkotását kezdeményezheti, és a bíróságok véleményét összegezve véleményezi (az önkormányzati rendeleteket kivéve) a bíróságokat érintő jogszabályok tervezetét. Új jogosítványként és feladatként rögzítésre kerül a törvényben, hogy az OBH elnöke a bíróságokat közvetlenül érintő jogszabályokra vonatkozó napirendi pont megtárgyalásakor meghívottként részt vesz az Országgyűlés bizottságainak ülésén.

Az OBH elnökének munkáját az OBH segíti. Az OBH elnöke irányítja az OBH-t, megállapítja az OBH szervezeti és működési szabályzatát, és javaslatot tesz az OBH elnökhelyetteseinek kinevezésére és felmentésére a köztársasági elnöknek.

Az OBH elnöke a költségvetéssel kapcsolatos feladatkörében összeállítja a bírósági fejezet költségvetésére és a költségvetés végrehajtására vonatkozó javaslatát, amelyet a Kormány - az eddigi szabályozással megegyezően - a központi költségvetési, illetve a zárszámadási törvényjavaslat részeként előterjeszt az Országgyűlésnek. Az OBH elnökének a Kúria költségvetése tekintetében a Kúria elnökének véleményét is be kell szereznie, figyelemmel arra, hogy a törvény szerint a Kúria külön címként szerepel a bírósági fejezetben. Hangsúlyozza a bíróságok, mint önálló hatalmi ág költségvetési függetlenségét az az új jogosultság, amely szerint az OBH elnöke meghívottként részt vesz a Kormány, továbbá az Országgyűlés költségvetéssel foglalkozó bizottságának ülésén a bírósági fejezet költségvetésére és a költségvetés végrehajtására vonatkozó napirendi pont megtárgyalásakor. Az OBH elnöke dönt a bírósági fejezethez tartozó intézmények kiemelt költségvetési előirányzatairól, gyakorolja a bírósági fejezet gazdálkodásával kapcsolatos feladatokat, ellátja a fejezet irányítását ellátó szerv vezetőjének feladatait. A Kúria előirányzatait a létszám-előirányzat változása miatti átcsoportosítások kivételével csak a Kúria elnökének egyetértésével csoportosíthatja át.

Az OBH elnöke a statisztikai adatgyűjtéssel, az ügyelosztással és a munkateher méréssel kapcsolatos feladatkörében - egyebek mellett - az arányos munkateher elosztás és ezzel az eljárások ésszerű időn belüli befejezésének elősegítése érdekében meghatározza az egyes bíróságok szükséges bírói létszámát, a bírói munkateher mérésére szolgáló adatlapokat és módszereket, továbbá az eljáró bíróság helyett másik bíróságot jelöl ki az eljárásra, ha az az ügyek ésszerű időn belül való elbírálásának biztosítása érdekében szükséges, továbbá dönt a bírósági statisztikai adatok gyűjtéséről és az adatok feldolgozásával kapcsolatos központi feladatokról.

Az OBH elnökének számos személyzeti jellegű feladata van. A létszámgazdálkodás feladatához kapcsolódóan - többek között - kiírja a bírói álláspályázatokat, javaslatot tesz a köztársasági elnöknek a bírák kinevezésére és felmentésére, dönt a bíró áthelyezéséről, a bíró más szolgálati helyre történő kirendeléséről, ha a kirendelés nem a törvényszék illetékességi területén belül történik. Az OBH elnöke a bírósági vezetők tekintetében is rendelkezik személyzeti jellegű feladatokkal: kinevezi és felmenti az ítélőtábla és a törvényszék elnökét, elnökhelyettesét, valamint az ítélőtábla és a törvényszék kollégiumvezetőjét, továbbá a közigazgatási és munkaügyi regionális kollégium kollégiumvezetőjét és kollégiumvezető-helyettesét.

Az OBH elnöke a bíróságok igazgatásával kapcsolatos feladatkörében irányítja és ellenőrzi a bírósági elnökök igazgatási tevékenységét. E feladat ellátása során az OBH elnöke figyelemmel kíséri a bíróságok igazgatására vonatkozó szabályok érvényesülését, az eljárási határidők és az ügyviteli szabályok megtartását, mindezek érdekében vizsgálatot rendel el. Az OBH elnöke e jogkörét a járásbírósági, valamint a közigazgatási és munkaügyi bírósági elnökök tekintetében nem közvetlenül, hanem a törvényszéki elnökök irányításán keresztül gyakorolja. Ez ellenőrzési feladatkörhöz kapcsolódóan az OBH elnöke elvégzi a kinevezési jogkörébe tartozó bírósági vezetők vizsgálatát is.

Az OBH elnöke a dönt a központi oktatási feladatokról és felügyeli azok végrehajtását, továbbá meghatározza a regionális képzési feladatokat, valamint a bírák képzési rendszerének és a képzési kötelezettség teljesítésének szabályait.

A bíróságok működésével kapcsolatos egyik fontos elvárás az átláthatóság biztosítása. Annak érdekében, hogy mind maguk a bíróságok, mind a törvényhozó hatalom, mind a közvélemény számára követhető legyen a bíróságok helyzete, az eredmények, az esetleges problémák, illetve a központi igazgatás tevékenysége, az OBH elnökét számos tájékoztatási kötelezettség terheli. Az OBH elnöke a tájékoztatással kapcsolatos feladatkörében félévente tájékoztatja a tevékenységéről az OBT-t, évente tájékoztatja a Kúria, az ítélőtáblák, valamint a törvényszékek elnökeit a tevékenységéről, évente beszámol az Országgyűlésnek a bíróságok általános helyzetéről és a bíróságok igazgatási tevékenységéről. A törvény a tájékoztatási kötelezettség keretében szabályozza, hogy az igazságügyért felelős miniszter milyen információk, adatok szolgáltatását kérheti az OBH elnökén keresztül a bíróságoktól. Az OBH elnöke dönt a bírósági statisztikai adatok gyűjtéséről és az adatok feldolgozásával kapcsolatos központi feladatokról. E feladathoz is kapcsolódóan, amennyiben a jogalkotás előkészítéséhez, továbbá a jogszabályok hatályosulásának vizsgálatához szükségesek adatok, úgy az OBH elnöke rendeli el az igazságügyért felelős miniszter felkérésére ezeknek az adatoknak a gyűjtését. Emellett - amennyiben a jogalkotáshoz szükséges - a bíróságok szervezetével és igazgatásával, továbbá a bírósági jogalkalmazással kapcsolatos kérdésekben az OBH elnökét keresheti meg az igazságügyért felelős miniszter, aki a szükséges tájékoztatást megadja.

Az OBH elnöke egyéb feladatkörében biztosítja az érdekképviseleti szervek jogainak gyakorlását, „Címzetes törvényszéki bíró”, „Címzetes táblabíró”, „Címzetes kúriai bíró” cím továbbá igazságügyi alkalmazott esetén főtanácsosi, tanácsosi cím, valamint kitüntetés adományozását kezdeményezi az OBT-nél, ellátja továbbá azokat a feladatokat, amelyeket jogszabály a hatáskörébe utal.

A 77. §-hoz

Az igazgatási vezetői és a szakmai vezetői tisztséget betöltő személyének szétválasztásából következik, hogy természetesen e két legfőbb vezetőnek együtt is kell működnie annak érdekében, hogy a bíróságok a velük szemben támasztott alapvető elvárásoknak meg tudjanak felelni, hiszen számos ponton kapcsolódik a két vezető tevékenysége egymáshoz. Az igazságszolgáltatással, mint szolgáltatással szemben, nemcsak a hazai és nemzetközi normák alapján, de a társadalom és a gazdasági élet folyamatos és kiszámítható működésének fenntartása érdekében is az egyik legfontosabb követelmény az időszerű és egységes jogalkalmazási gyakorlat szerinti ítélkezés. Ezen elvárásnak megfelelően működő igazságszolgáltatás pedig csak akkor jöhet létre, ha mind a szakmai vezetés, mind azt igazgatási vezetés hatékonyan egymást segítve, kiegészítve látja el feladatait.

A feladatellátás során nem tekinthetünk el attól, hogy a Kúria is a bírósági szervezetrendszer része, amelynek igazgatásában, vezetésében érvényesülniük kell azoknak az elveknek és követelményeknek, amelyek valamennyi bírósággal szemben fennállnak, ugyanakkor a legfőbb igazgatási vezetésnek a jogköreit a Kúria és a Kúria elnöke tekintetében a Kúria elnökének a törvényben foglalt jogai és kötelezettségei figyelembe vételével, az azokból következő eltéréssel kell gyakorolnia.

Tekintettel arra, hogy a központi igazgatási hatáskör a bírósági szervezeten belül került elhelyezésre, fokozott figyelmet szükséges fordítani az OBH elnök működésének kellő átláthatóságát garantáló szabályozás kialakítására. Ennek érdekében az OBH elnökének szabályzatát a Magyar Közlönyben, ajánlását és - a törvényben meghatározott kivétellel - határozatát a bíróságok hivatalos lapjában és a központi honlapon, valamint a bíróságok hivatalos lapjában közzé kell tenni. Szintén a központi honlapon meg kell jeleníteni az OBH elnökének a bíróságok általános helyzetéről és a bírósági igazgatási tevékenységéről szóló éves tájékoztatóját, továbbá az OBH elnökének kinevezési jogkörébe tartozó vezetői állásra pályázó meghallgatásának jegyzőkönyvét. Emellett a közérdeklődésre számot tartó határozatokról sajtóközleményt kell készíteni.

A 78. §-hoz

Az OBH elnökének feladatellátását segítik az OBH elnökhelyettesei. Az OBH elnökének egy általános elnökhelyettese, és elnökhelyettesei vannak. Az általános elnökhelyettes csak bíró lehet, ő helyettesíti az OBH elnökét az akadályoztatása esetén. Az elnökhelyettesi tisztséget betöltheti olyan személy is, aki nem bíró, hiszen számos olyan feladat ellátása szükséges a központi igazgatásban, ami speciális szakismeretet igényel (pl. a költségvetési, gazdálkodás, informatikai feladatok). Ha az elnökhelyettes nem bíró, abban az esetben igazságügyi alkalmazottként, igazságügyi szolgálati viszonyban áll. A törvényben nem szabályozott jogállási és javadalmazási előírásokat az általános elnökhelyettesre, illetve a bíró elnökhelyettesre vonatkozóan a bírák jogállásáról és javadalmazásáról szóló törvény, az igazságügyi alkalmazott elnökhelyettesre vonatkozóan az igazságügyi alkalmazottak szolgálati jogviszonyáról szóló törvény tartalmazza.

A 79-80. §-hoz

Az OBH általános elnökhelyettesét és elnökhelyetteseit a köztársasági elnök pályázat útján, az OBH elnökének javaslatára, határozatlan időre nevezi ki. A pályázatot az OBH elnöke írja ki. Az OBH általános elnökhelyettese és elnökhelyettese tekintetében a kinevezésnek ugyanazok az okok képezik akadályát, amelyek az OBH elnöke esetében meghatározásra kerültek, azzal a kiegészítéssel, hogy az sem nevezhető ki, aki hozzátartozói kapcsolatban áll az OBH elnökével.

A 81-85. §-hoz

Az OBH általános elnökhelyettesének és elnökhelyettesének megbízatása megszűnhet lemondással, összeférhetetlenség kimondásával, felmentéssel vagy a szolgálati jogviszony megszűnésével. A megbízatás megszűnését a lemondás és a szolgálati viszony megszűnése esetében az OBH elnöke állapítja meg, míg az összeférhetetlenség kimondásáról, illetve a felmentésről az OBH elnökének javaslatára a köztársasági elnök határoz. Az OBH általános elnökhelyettese bíró, míg az elnökhelyettes vagy bíró vagy igazságügyi alkalmazott, így a bírói szolgálati viszony, illetve az igazságügyi alkalmazott szolgálati viszony megszűnése egyben az OBH általános elnökhelyettesi, illetve elnökhelyettesi megbízatás megszűnését is jelenti.

A 86-87. §-hoz

Az OBH elnökének munkáját az OBH segíti, amely önállóan gazdálkodó központi költségvetési szerv, és amelyet maga az OBH elnöke vezet. Ez a megoldás megakadályozza, hogy a központi igazgatás területén több - esetlegesen egymással rivalizáló - az igazgatási feladatokat párhuzamosan ellátó centrum alakuljon ki.

Az OBH előkészíti az OBH elnök határozatait és gondoskodik azok végrehajtásáról, valamint ellátja az OBT működésével kapcsolatos ügyviteli feladatokat. Emellett meghatalmazás alapján képviseli az OBH elnökét és a bíróságokat a bírósági eljárásokban, vezeti a bírák központi személyi nyilvántartását és kezeli a bírói vagyonnyilatkozatok vagyoni részét, és ellátja a jogszabály által hatáskörébe utalt egyéb feladatokat.

A törvény az OBH esetében is megadja azt a lehetőséget, hogy oda akár határozott, akár határozatlan időtartamra, illetve meghatározott feladatra - hozzájárulásával - bíró is beosztható legyen, hiszen az OBH számos olyan feladatot ellát, amelyhez a bíróként szerzett tapasztalat elengedhetetlen.

A 88-92. §-hoz

Az egyszemélyi vezetés esetében fokozottan jelentkezik az igény az ellensúly megteremtésére is. Az ellensúlyt jelentő szervet ugyanakkor olyan módon kell létrehozni, és olyan feladatokat szükséges a számára meghatározni, amely nem egy párhuzamos feladatokkal rendelkező, rivalizáló szerv létrejöttét eredményezi, hanem ténylegesen hatalmi féket jelent az egyszemélyi vezetés számára. A törvény ennek érdekében a központi igazgatás felügyeletére létrehozza az OBT-t, amelynek ellenőrzési, javaslattevői, véleményezési jogai vannak, és végső soron az OBH elnökének tisztségtől való megfosztását is kezdeményezheti az Országgyűlésnél.

Az OBT - hasonlóan a bíróságok központi igazgatását ellátó OBH elnökhöz - szintén az igazságszolgáltatás szervezetén belül kerül felállításra. Az OBT kizárólag bírákból álló, 15 tagú testület; hivatalból tagja a Kúria elnöke, továbbá 14 választott bíró a tagja.

Az OBT-t az elnök vezeti és képviseli. Az elnöki tisztséget a tagok félévenként egymást követve viselik egyfajta automatikus váltás alapján, mégpedig oly módon, hogy elsőként a leghosszabb tartamú bírói szolgálati viszonnyal rendelkező bíró tölti be a tisztséget, akit a további tagok a bírói szolgálati viszonyuk időtartamának csökkenő sorrendjében követnek. Ez a rotáció biztosítja, a tagok teljes egyenjogúságát a testületben, továbbá azt, hogy ne alakuljanak ki rögzült hatalmi viszonyok.

Az OBT tagjait a bírák által maguk közül - az egyes bíróságok bírói létszámával arányos számban - delegált küldöttek választják.

A törvény meghatározza, hogy mely feltételeknek megfelelő bírák választhatók az OBT tagjává: az OBT tagnak legalább 5 éves bírói gyakorlattal kell rendelkeznie, továbbá - egyéb összeférhetetlenségi okok mellett - nem lehet az OBT tagja az, aki korábban már tagja volt az OBT-nek. Ez az előírás - hasonlóan az OBT elnöki tisztség váltott betöltéséhez - a megfelelő rotáció, illetve annak érdekében kerül rögzítésre, hogy a hatalmi viszonyok a testületben ne rögzüljenek.

A törvény - annak érdekében, hogy valamennyi bírósági szint bírái megjelenjenek a testületben - meghatározza, hogy a Kúria képviseletét ellátó Kúria elnöke mellett az egyes szintek (ítélőtábla, törvényszék, járásbíróság, közigazgatási és munkaügyi bíróság) hány tagot adhatnak a testületbe. Az egyes szinteket képviselő tagok számának (1 ítélőtáblai, 5 törvényszéki, 7 járásbírósági és 1 közigazgatási és munkaügyi bírósági bíró) meghatározása nemcsak a különböző szintek megfelelő képviseletét, hanem azt is biztosítja, hogy ne fordulhasson elő, hogy a bírósági vezetők igazgatási tevékenységét ellenőrző és központi irányítását ellátó OBH elnök tevékenységének felügyeletét egy olyan összetételű OBT lássa el, amelyben többségben vannak maguk az OBH elnök által kinevezett és ellenőrzött bírósági vezetők. Minderre tekintettel külön vezetői cenzus meghatározása nem szükséges.

A törvény előírja, hogy az OBT tagok választásával egyidejűleg 14 póttagot is választani kell, továbbá rendelkezik arról is, hogy ha a póttagok létszáma 5 alá csökken és az OBT zavartalan működése vagy bírósági szintek meghatározott számú képviselete nem biztosítható, a póttagok létszámát - új választás tartásával - 14 főre kell kiegészíteni.

Az OBT elnökét rotációs rendben az elnökhelyettes helyettesíti.

A 93-96. §-hoz

Az OBT tagjait a bírák küldöttei maguk közül választják meg. Az OBT tagokat megválasztó küldöttértekezlet küldötteit pedig a Kúria teljes ülésén, az ítélőtábla, valamint a törvényszék összbírói értekezletén a jelenlévők többségének szavazatával választják meg a bírák.

Az egyes bíróságok az engedélyezett bírói létszámmal arányos számban választhatnak küldötteket. A járásbíróságok, valamint a közigazgatási és munkaügyi bíróságok a törvényszéken belül vesznek részt a küldöttek választásán. A törvényszéken a küldötteket úgy kell megválasztani, hogy azok közül legalább egy járásbírósági és legalább egy közigazgatási és munkaügyi bírósági bíró legyen.

Küldötté természetesen az a bíró választható, aki megfelel az OBT tagok esetében a törvény által rögzített feltételeknek. A küldöttek személyére bármely bíró javaslatot tehet. Ha a javasolt bíró a küldötté jelölést elfogadja, be kell nyújtania az önéletrajzát, amely az OBT tagsági tevékenységére vonatkozó terveit is tartalmazza annak érdekében, hogy a bírák már ezek ismeretében szavazhassanak a küldöttekről.

A 97-101. §-hoz

Amennyiben valamennyi összbírói értekezlet, illetve a Kúria teljes ülése megválasztotta a maga küldötteit, sor kerül a küldöttértekezlet összehívására. Ezt a feladatot a törvény a legidősebb küldöttre, a küldöttek korelnökére bízza, aki a kötelezettségének az OBH elnöke útján tesz eleget, azaz a feladat teljesítéséhez szükséges feltételeket az OBH elnöke biztosítja.

A küldöttértekezlet vezetése szintén a korelnök feladata, azon részt vesznek a küldöttek, továbbá azon - jelölési és szavazati jog nélkül - részt vehet és felszólalhat a Kúria elnöke és az OBH elnöke.

Az OBT tag és a póttag választás során a küldöttek közül az válik OBT tag, illetve póttag jelöltté, akinek személyére az 5 tagú - a legidősebb kúriai, ítélőtáblai, törvényszéki, járásbírósági, közigazgatási és munkaügyi bírósági küldöttből álló - jelölő bizottság az egyes bírósági szintek, továbbá a különböző ügyszakok képviselete biztosításának és a regionalitás elvének figyelembevételével javaslatot tesz. Emellett a jelölés mellett azonban bármely küldött további javaslatot tehet. A szavazólapra azt a személyt kell jelöltként felvenni, akit a jelenlévő küldötteknek legalább az egyharmada támogat.

Megválasztott tagnak, póttagnak azt kell tekinteni, aki a leadott érvényes szavazatok közül a legtöbb szavazatot, de legalább 50 százalékot meghaladó szavazatot (szavazattöbbség) kapott.

A törvény felhatalmazza az OBT-t, hogy a jelölés és választás részletes szabályait a szervezeti és működési szabályzatában állapítsa meg.

A 102. §-hoz

A törvény kimondja, hogy az OBT és a választott bíró tagok, valamint póttagok megbízatása az OBT első ülésétől számított 6 évre szól.

A 103. §-hoz

Az OBT feladatai jórészt ellenőrzési, véleményezési, javaslattevői feladatok, de a személyzeti területen rendelkezik néhány önálló, nem az OBH elnökének hatásköreihez kapcsolódó jogkörrel. Az OBT feladatai az OBH elnökéhez hasonlóan, ahhoz kötődően a következő fő csoportokra oszthatók:

- az általános központi igazgatás területéhez kapcsolódó feladatok,

- a költségvetés területéhez kapcsolódó feladatok,

- a személyzeti területhez kapcsolódó feladatok,

- a képzés területéhez kapcsolódó feladatok,

- az egyéb feladatok.

Az OBT az általános központi igazgatás területén ellenőrzi az OBH elnökének központi igazgatási tevékenységét, és szükség esetén az OBH elnöke felé jelzéssel él, javaslatot tesz az OBH elnökének a bíróságokat érintő jogszabály megalkotásának kezdeményezésére, és véleményezi az OBH elnöke által kiadott szabályzatokat, ajánlásokat.

Az OBT a költségvetés területén - egyebek mellett - véleményezi a bírósági fejezet költségvetésére és a költségvetés végrehajtására vonatkozó javaslatot, ellenőrzi a bírósági fejezet gazdálkodását.

Az OBT a személyzeti területen ellát olyan feladatot, amely az OBH elnökének tevékenységéhez kapcsolódik, annak ellenőrzésére szolgál, azonban e területen önálló jogosítványokkal is rendelkezik. Az OBT ellenőrzési jogkörében évente közzéteszi véleményét az OBH, valamint a Kúria elnökének a bírói, valamint a bírósági vezetői pályázatok elbírálása tekintetében folytatott gyakorlatáról. Előzetesen véleményt nyilvánít azokban az esetekben, ha az OBH elnöke és a Kúria elnöke olyan pályázót kíván kinevezni, aki a véleményező szerv többségi támogatását nem nyerte el. Az OBT önálló jogkörében a következő feladatokat látja el:

- az OBH elnökének kezdeményezése alapján „Címzetes törvényszéki bíró”, „Címzetes táblabíró”, „Címzetes kúriai bíró” címet, igazságügyi alkalmazott esetén főtanácsosi, tanácsosi címet adományozhat, továbbá az OBH elnökének kezdeményezésére javaslatot tehet kitüntetés adományozására,

- lefolytatja a bírák vagyonnyilatkozatával kapcsolatos ellenőrzési eljárást,

- kinevezi a szolgálati bíróság elnökét és tagjait,

- személyes meghallgatás alapján előzetes véleményt nyilvánít az OBH elnökének és a Kúria elnökének tisztségére jelölt személyéről és

- dönt az ítélőtáblai, a törvényszéki, a közigazgatási és munkaügyi bírósági, továbbá a járásbírósági elnök és elnökhelyettes újbóli kinevezéséhez való hozzájárulás kérdésében, ha az elnök vagy elnökhelyettes ugyanazon tisztséget korábban már két alkalommal betöltötte.

Az OBT a képzés területén javaslatot tesz a központi oktatási tervre, és véleményezi a bírák képzési rendszerének és a képzési kötelezettség teljesítésének szabályait.

A fentieken túl az OBT ellátja azokat az egyéb feladatokat, amelyeket jogszabály a hatáskörébe utal.

A 104-109. §-hoz

Az OBT-nek külön hivatali szervezete nincs, működési feltételeit az OBH biztosítja. Az OBT a hatáskörébe tartozó ügyekben ülésen határoz; rendkívüli vagy azonnali intézkedést igénylő esetben azonban más módon is határozhat, amelynek formáját a törvény nem határozza meg, erről az OBT a szervezeti és működési szabályzatában maga rendelkezhet a legcélszerűbb módon, hiszen a törvény felhatalmazza az OBT-t, hogy a működésére vonatkozó részletes szabályokat a szervezeti és működési szabályzatában maga állapítsa meg.

A törvény nem határozza meg, hogy az OBT-nek pontosan milyen időközönként kell üléseznie, mivel a feladatok függvényében maga az OBT képes legmegfelelőbb módon dönteni az ülésezés gyakoriságáról. Garanciális jellegű szabály azonban, hogy a törvény előírja, minimálisan négy ülést kell egy évben tartania az OBT-nek azért, hogy a működése ne válhasson formálissá.

Az OBT ülése a bírák számára nyilvános, kivéve, ha az OBT a törvényben meghatározott okból zárt ülés tartását rendeli el. Az OBT ülésén tanácskozási joggal részt vesz az OBH elnöke az OBT munkája gördülékenységének biztosítása érdekében, azért hogy a felmerülő kérdésekkel kapcsolatosan közvetlenül az ülésen, azonnal megadhassa a szükséges információkat, illetve reagálhasson az egyes problémákra. Ugyancsak tanácskozási joggal vesz részt az ülésen az igazságügyért felelős miniszter, mivel a Kormányban az igazságügyi területért való felelőssége körében, a jogalkotási feladatai előkészítéséhez, a jogszabályok hatályosulásának vizsgálatához szükséges, hogy az OBT által vizsgált témakörökről tudomással bírjon, illetve az OBT számára kellő információkat megadhassa.

Az OBT munkáját segíti szintén, hogy az egyes témakörök megtárgyalása során tárgyalási joggal eseti szakértők vehetnek részt, akiket az OBT elnöke, az OBH elnöke, illetve az igazságügyért felelős miniszter hívhat meg az ülésre. A különböző érdekképviseleti szervek véleményének megjelenítését garantálja, hogy az OBT ülésén az OBT elnöke által meghívott érdekképviseleti szerv képviselője is részt vesz.

Nemcsak az OBH elnöke működésének átláthatóságát, nyilvánosság általi ellenőrizhetőségét kell megteremteni, hanem ugyanígy kell eljárni az OBT tekintetében is, ezért a törvény előírja, hogy a központi honlapon közzé kell tenni az OBT éves üléstervét és az ülésről készült összefoglalót is.

A 110-111. §-hoz

Az OBT választott tagsága a bírói jogviszonyra, a bíró beosztására nincs kihatással, a munkáltatói jogok gyakorlását azonban annyiban érinti, hogy ellene fegyelmi eljárás csak az OBT hozzájárulásával indítható.

Az OBT választott bíró tagja nem hívható vissza, azonban nem gyakorolhatja az OBT tagságból eredő jogait és kötelességeit az ellene indított fegyelmi vagy - a magánvádas és pótmagánvádló vádindítványa alapján indult eljárást kivéve - büntetőeljárás alatt, illetve a bírói alkalmatlanságának megállapítása iránt indított eljárás alatt. A törvény továbbá rögzíti az OBT tagság megszűnésének eseteit is. Az OBT tagjának a tisztsége alapvetően a megbízatás időtartamának (6 év) lejártával szűnik meg. A törvény ugyanakkor rögzíti a megbízatás idő előtti megszűnésének eseteit is. A megbízatási időtartam letelte előtt szűnik meg a tisztség, ha

- a tag bírói szolgálati viszonya megszűnik,

- a tag a tagságáról lemond,

- a fegyelmi vagy a büntetőjogi felelősségét jogerősen megállapítják,

- a törvény szerint beosztása következtében nem ítélkezhet, illetve a bírói jogviszonya a törvény alapján szünetel,

- a polgári perrendtartásról szóló törvény szerinti hozzátartozói kapcsolatba kerül az OBH elnökével, a Kúria, az ítélőtábla, és a törvényszék elnökével, elnökhelyettesével,

- az OBT kétharmados többséggel hozott határozatával a tagjainak sorából kizárja, vagy

- a megválasztásakori bírósági szintre történő beosztása megváltozik és ennek következtében az adott szintet képviselő választott bírák száma meghaladja a törvényben az adott bírósági szintre meghatározott számot.

A Kúria elnökének helyzete speciális, ő hivatalból tagja az OBT-nek, így a tagsága akkor szűnik meg, ha a Kúria elnöki megbízatása megszűnik.

A 112. §-hoz

A törvény meghatározza az OBT tagjának jogait és kötelességeit. Az OBT tagja a feladatait abban az esetben tudja ellátni, ha a szükséges mértékben mentesítésre kerül a bírói munka alól, továbbá a megfelelő információkkal rendelkezik, ezért a törvény kimondja, hogy a tag jogosult az OBT és az OBH működésével kapcsolatos iratokba betekinteni, továbbá az OBH elnökétől adatokat, tájékoztatást kérni. Ehhez kapcsolódik a tagnak az a törvényben rögzített kötelezettsége, hogy meg kell őriznie a tevékenysége során megismert minősített adatot.

A 113. §-hoz

Az OBT póttagok megválasztására a tagok választásával egyidejűleg kerül sor, ennek köszönhetően, ha valamelyik OBT tag ezen tisztsége megszűnik, az OBT póttagja - a kapott szavatok sorrendjében - azonnal a tag helyébe léphet. Természetesen ebben az esetben is az egyes szinteket a törvényben meghatározott számú tag képviselheti, a póttag ennek figyelembe vételével lép a tag helyébe.

Az OBT póttagjára egyebekben megfelelően alkalmazni kell a tagra vonatkozó rendelkezéseket.

A 114-116. §-hoz

Az Alaptörvény 25. cikkének (1) bekezdése szerint a legfőbb bírósági szerv a Kúria, a 25. cikk (3) bekezdése szerint pedig a Kúria biztosítja a bíróságok jogalkalmazásának egységét. Ennek megfelelően a legfőbb szakmai vezető a Kúria elnöke.

A törvény az egyes bíróságok vezetéséről és igazgatásáról szóló rész alatt tárgyalja a Kúria elnökére vonatkozó szabályokat, azonban ezeket a rendelkezéseket kiemeli és külön alcímben helyezi el, elkülönítve a bírósági vezetőkre vonatkozó rendelkezéseket tartalmazó alcímtől. A törvény e kiemeléssel is hangsúlyozza a Kúria elnökének kiemelkedő, legfőbb szakmai vezetői szerepét.

Mint ahogyan az az OBH elnökére vonatkozó rendelkezéseknél ismertetésre került, a törvény szakít azzal a korábbi igazgatási modellel, amelyben a központi igazgatás vezetőjének személye és a legfőbb szakmai vezető személye azonos. Annak köszönhetően, hogy a két legfőbb vezetői tisztséget különböző személyek töltik be, a Kúria elnöke - az egész bírósági rendszert érintő igazgatási feladatok alól mentesülve - hatékonyabban tudja szervezni a megnövekedett hatáskörű legfőbb bírói szerv munkáját, és koncentráltan foglalkozhat a jogegység tekintetében a Kúriára háruló kötelezettségek teljesítésével.

Az Alaptörvény 26. cikkének (3) bekezdése alapján a Kúria elnökét a határozatlan időre kinevezett, és legalább ötéves bírói szolgálati viszonnyal rendelkező bírák közül kilenc évre a köztársasági elnök javaslatára az Országgyűlés választja az országgyűlési képviselők kétharmadának szavazatával. Az Alaptörvény nem rendelkezik az összeférhetetlenségi szabályokról, továbbá a megbízatás megszűnéséről, így az erre vonatkozó szabályokat a törvény rögzíti.

Az összeférhetetlenségi okok az OBH elnök tekintetében megjelölt összeférhetetlenségi okokhoz hasonlóan alakulnak, azonban értelemszerűen például nem jelenik meg összeférhetetlenségi okként az OBT tagság, hiszen a Kúria elnöke hivatalból az OBT tagja.

Rögzíti, hogy a Kúria elnökének megbízatása megszűnése esetén, ha a megbízatás a megbízatási idő leteltével szűnik meg, a Kúria elnökét a Kúrián tanácselnöknek kell kinevezni. Ha a megbízatás a határozott idő letelte előtt szűnik meg, a Kúria volt elnökét pályázat nélkül, lehetőleg a korábbi szolgálati helyére és legalább a korábbival azonos bírói beosztásba kell helyezni.

Az összeférhetetlenség, a felmentés és a tisztségtől való megfosztás esetén a megbízatás megszűnéséről az Országgyűlés határoz a képviselők kétharmadának szavazatával, míg egyéb esetekben a megszűnést az Országgyűlés elnöke állapítja meg, hasonlóan az OBH elnöke esetében követendő eljáráshoz. A Kúria elnöke esetében azonban a tisztségtől való megfosztást kizárólag a köztársasági elnök kezdeményezheti, hiszen az OBT a Kúria elnöke tevékenységével kapcsolatos jogosítványokkal nem rendelkezik, mivel a feladatai a bíróságok szakmai irányítására, illetve az azt ellátó vezető, a Kúria elnöke tevékenységére nem vonatkoznak.

A 117. §-hoz

A Kúria elnökének hatáskörei a legfőbb szakmai vezetői feladatokból, illetve a Kúriának, mint szervezetnek a vezetéséből adódó feladatokból tevődnek össze.

A Kúria elnöke, mint legfőbb szakmai vezető felel azért, hogy a Kúria a bírósági jogalkalmazás egységének biztosítása körében fennálló feladatainak maradéktalanul eleget tegyen, ezzel segítve a bírósági jogalkalmazást és a hatékony, időszerű eljárást. E körben a Kúria elnöke évente beszámol az Országgyűlésnek, továbbá az ítélőtáblákat és törvényszékeket a Kúriának a bírósági jogalkalmazás egységének biztosítása érdekében kifejtett, tevékenységéről.

Az Alaptörvény által bírósági hatáskörbe utalt új feladat az önkormányzati rendeletek más jogszabályba ütközésének vizsgálata, továbbá a helyi önkormányzat törvényen alapuló jogalkotási kötelezettsége elmulasztásának megállapítása iránti eljárás lefolytatása. E feladat ellátása körében a Kúria elnökének kötelezettségévé teszi a törvény az Országgyűlésnek való beszámolást, annak érdekében, hogy az eljárások során tapasztaltak az érintettek által megismerhetővé váljanak és az esetlegesen szükséges jogalkotásra, illetve törvényességi ellenőrzési intézkedések megtételére sor kerülhessen.

A Kúria elnöke, mint a Kúria vezetője ellátja mindazokat az igazgatási, munkáltatói, pénzügyi, gazdasági, működtetési feladatokat, amelyeket valamennyi ítélőtáblai, illetve törvényszéki elnök ellát. Ennek keretében - egyebek mellett - ellenőrzi az eljárási határidők megtartását, gondoskodik az ügyviteli és igazgatási szabályok megtartásáról, kinevezi a Kúria kollégiumvezetőit, kollégiumvezető-helyetteseit és tanácselnökeit, irányítja és ellenőrzi a Kúria bírósági vezetőinek igazgatási tevékenységét és elvégzi vezetői vizsgálatukat, gyakorolja a törvény által hatáskörébe utalt munkáltatói jogokat, a költségvetési keretek között gondoskodik a Kúria működéséhez szükséges személyi és tárgyi feltételekről.

A 118. §-hoz

A törvény szerint bírósági vezető:

- az ítélőtábla, a törvényszék, a közigazgatási és munkaügyi bíróság, valamint a járásbíróság elnöke,

- a Kúria, az ítélőtábla, a törvényszék, a közigazgatási és munkaügyi bíróság, valamint a járásbíróság elnökhelyettese,

- a kollégiumvezető,

- a kollégiumvezető-helyettes,

- a csoportvezető,

- a csoportvezető-helyettes és

- a tanácselnök.

A törvény tehát kiemeli a bírósági vezetők közül a Kúria elnökét, a Kúria elnökére vonatkozóan önálló szabályozást ad, és ennek megfelelően, amikor a törvény a bírósági vezetőkre vonatkozó előírásokat rögzít, azok a Kúria elnökére nem vonatkoznak, csak abban az esetben, ha ezt a törvény kimondja.

A 119-126. §-hoz

A törvény a bíróság elnökének feladatait általános jelleggel - tehát az ítélőtáblai, a törvényszéki, a járásbírósági, valamint a közigazgatási és munkaügyi bírósági elnökre kiterjedő hatállyal - állapítja meg. Emellett meghatározza a törvény az egyes elnököknek az adott szintű bíróság sajátosságaiból adódó, az általánostól eltérő feladatait, így az ítélőtáblai elnök sajátos feladatait, a törvényszéki elnöknek a járásbíróság, valamint a közigazgatási és munkaügyi bíróság elnökének igazgatási tevékenységével kapcsolatos feladatait, továbbá a járásbírósági, valamint a közigazgatási és munkaügyi bírósági elnök szűkebb körű feladatait is előírja.

A törvény rendelkezik az elnökhelyettes, a kollégiumvezető és a kollégiumvezető-helyettes, továbbá a tanácselnök és a csoportvezető, illetve a csoportvezető-helyettes feladatáról is.

A bírósági vezető feladata a bíróság, illetve a bírósági szervezeti egység vezetése. A bíróság elnöke az igazgatási, munkáltatói, pénzügyi, gazdasági, működtetési feladatokat, az egyéb bírósági vezető az adott szervezeti egység vezetésével felmerülő feladatokat látja el a jogszabályoknak, az OBH elnöke által kiadott szabályzatoknak és határozatoknak megfelelően. Változatlanul rögzíti a törvény a bírósági vezetők esetében, hogy be kell számolniuk az általuk vezetett bíróság, illetve szervezeti egység bíráinak a pályázatukhoz csatolt pályaműben szereplő tervek megvalósulásáról, a megelőző naptári évben a kitűzött célok és intézkedések végrehajtásáról és eredményéről. A törvény csak azoknál a rendelkezéseknél tartalmaz az eddigiekhez képest módosítást, amelyeknél a központi igazgatás átalakítása ezt megkívánja; rögzíti például, hogy a vezetők - egyebek mellett - az OBH elnöke határozatainak végrehajtásáért felelősek.

A 127-134. §-hoz

A törvény szerint a bírósági vezetői megbízatások - a tanácselnöki tisztség kivételével, ami határozatlan idejű kinevezést jelent - változatlanul 6 évre szólnak. A bírósági vezetői állást pályázat útján kell betölteni. A törvény megadja azt a lehetőséget a kinevező számára, hogy ha egy vezetői álláshely esetében a második pályázat is eredménytelen, az álláshelyet - legfeljebb egy évre - megbízás útján töltheti be. Emellett egy új jogintézményt is bevezet a törvény a bírósági elnök, illetve elnökhelyettes átmeneti pótlására, arra az esetre, ha mindkét vezető egyidejűleg 2 hónapot meghaladóan akadályoztatva van a feladatai ellátásában, ideértve azt az esetet is, ha a tisztség nincs betöltve. Ekkor az OBH elnöke az elnöki vagy elnökhelyettesi feladatok ellátásával az adott bíróság vezetői közül valakit megbízhat, legfeljebb 6 hónapra. Ennek biztosítása azért szükséges, mert ha e két vezető egy időben akadályoztatva van a feladatellátásban, az - az egyes gazdálkodási, munkáltatói jogköröknek az elnökhelyettes szintjénél alacsonyabb szintre történő átruházhatóság hiányában - jelentős működési nehézségeket okozhat a bíróságon.

A bírósági vezetőket kinevező személye tekintetében - a legfőbb igazgatási vezető és a legfőbb szakmai vezető személyének szétválasztása következtében - a törvény a korábbi szabályozáshoz képest változtatást tartalmaz a következők szerint. Az OBH elnöke nevezi ki az ítélőtábla és a törvényszék elnökét, elnökhelyettesét, valamint az ítélőtábla és a törvényszék kollégiumvezetőjét, továbbá a közigazgatási és munkaügyi regionális kollégium kollégiumvezetőjét és kollégiumvezető-helyettesét, azonban a Kúria kollégiumvezetőit, kollégiumvezető-helyetteseit és tanácselnökeit a Kúria elnöke nevezi ki. Az egyéb bírósági vezetők esetében a kinevező személye nem változik.

A bírósági vezetői álláspályázatokat változatlanul véleményezik a különböző bírói testületek, bírói fórumok. Az új különbíróság, a közigazgatási és munkaügyi bíróság, illetve a közigazgatási és munkaügyi regionális kollégium bírósági vezetői tekintetében a véleményező a közigazgatási és munkaügyi regionális kollégium (a kollégiumvezető és kollégiumvezető-helyettes esetében), az érintett bíróságon működő bírói kar (a bíróság elnöke és elnökhelyettese esetében), illetve a megfelelő csoport (a csoportvezető és csoportvezető-helyettes esetében). A titkos szavazást követően a véleményező szerv a szavazati arány szerinti sorrendben teszi meg javaslatát.

A kinevezőt a véleményező szerv javaslata nem köti, azonban a kinevező a javaslattól eltérő döntését írásban indokolni köteles. Az OBH elnöke és a Kúria elnöke számára a törvény további kötelezettséget állapít meg azzal, hogy előírja, a véleményező szerv javaslatától eltérő döntése esetén az eltérés indokairól - a kinevezéssel egyidejűleg - írásban tájékoztatnia kell az OBT-t, és az OBT soron következő ülésén az indokokat ismertetni kell. Ez a kötelezettség nem akadályozza a bírósági vezető kinevezését, azonban lehetőséget biztosít a központi igazgatás felügyeletét ellátó OBT számára, hogy figyelemmel kövesse a kinevezési gyakorlatot és kifejtse álláspontját e tekintetben.

A törvény megőrzi azt a Módtv.-vel bevezetett szigorítást, hogy amennyiben a bíróság elnöke és az elnökhelyettes ugyanazon vezetői állást korábban már két alkalommal betöltötte, ugyanarra bírósági vezetői állásra csak előzetes hozzájárulással nevezhető ki. A hozzájárulás megadására a törvény az OBT-t hatalmazza fel.

A 135-137. §-hoz

A törvény fenntartja azt az előírást, amely szerint a bírósági vezető köteles részt venni a kinevezésre jogosult által meghatározott, vezetési ismereteket is nyújtó képzésen, továbbá a bírósági vezetők kötelező vizsgálatára vonatkozó rendelkezést.

A 138-141. §-hoz

A törvény meghatározza a bírósági vezetői tisztség megszűnésének eseteit és módját. A törvény a vezetői vizsgálatok szabályozásához kapcsolódóan kimondja, hogy ha a bírósági vezetői vizsgálat a bírósági vezető alkalmatlanságát állapította meg, a bírósági vezetőt vezetői tisztségéből azonnali hatállyal fel kell menteni. A felmentett bírósági vezető a szolgálati bírósághoz fordulhat jogorvoslatért.

A törvény a bírósági vezetői tisztség megszűnése esetére rendelkezik arról, hogy a volt vezető hogyan és milyen módon, milyen álláshelyen látja el a továbbiakban a bírói feladatait. E tekintetben a törvény a korábbi szabályozást kiegészíti, tekintettel a közigazgatási és munkaügyi regionális kollégium kollégiumvezetőjének speciális helyzetére, és kimondja, hogy ha a tisztsége a megbízatási időtartam leteltével szűnik meg, őt pályázat kiírása nélkül, törvényszékre tanácselnöknek kell kinevezni.

A 142-156. §-hoz

A törvény a bírói testületek szabályozásán elvégzi azokat a módosításokat, kiegészítéséket, amelyek a bíróságok központi igazgatásának átalakításából, továbbá a közigazgatási és munkaügyi bíróság, illetve a közigazgatási és munkaügyi regionális kollégium, mint új bírói testület felállításából következnek.

A bírói testületek:

- a Kúria teljes ülése, illetve az ítélőtáblák, a törvényszékek összbírói értekezlete,

- a kollégium,

- a közigazgatási és munkaügyi regionális kollégium, továbbá

- a Kúria, az ítélőtábla és a törvényszék bírói tanácsa.

A szabályozás tekintetében kiegészítés, hogy a törvényszék összbírói értekezletének tagjai a törvényszék területén működő járásbíróságokra, valamint közigazgatási és munkaügyi bíróságra beosztott bírák, azonban ez tényleges változást nem jelent, hiszen a munkaügyi bíróságok bírái és a közigazgatási ügyeket tárgyaló bírák a korábbi szabályozás alapján is a törvényszék (a korábbi elnevezés szerint a megyei bíróság) összbírói értekezletének tagjai.

A törvény a kollégiumokra vonatkozó szabályozás mellett tartalmazza a közigazgatási és munkaügyi regionális kollégiumra vonatkozó speciális szabályokat is.

A közigazgatási és munkaügyi regionális kollégium tagjai az ítélőtábla illetékességi területén működő törvényszékek közigazgatási és munkaügyi ügyszakában működő bírák, valamint az ítélőtábla illetékességi területén működő közigazgatási és munkaügyi bíróságok bírái. A kollégium tagjainak száma a fentiekből következően néhány régió - különösen a központi régió - esetében igen nagy lehet, ezért a törvény lehetőséget biztosít arra, hogy ez a kollégium ügyszak szerinti rész-kollégiumi ülést is tartson, kivéve, ha olyan kérdést kíván a kollégium megtárgyalni, amely esetében a törvény a teljes kollégium döntését követeli meg.

Mint ahogyan az már jelzésre került, a közigazgatási és munkaügyi regionális kollégium működésének egyik specialitása, hogy az önállóan vagy összevontan működő törvényszéki közigazgatási-munkaügyi kollégium mellett, e kollégium feladatait és tevékenységét nem érintve, ettől függetlenül működik. A regionális kollégium másik sajátossága, hogy nem tartozik sem a törvényszékhez, sem az ítélőtáblához, hanem csupán a szervezeti kereteit biztosítja az a törvényszék amelyen, vagy amelyhez tartozó közigazgatási és munkaügyi bíróságon a közigazgatási és munkaügyi regionális kollégium kollégiumvezetője ítélkezik.

A bírói tanácsok szabályozásának módosítását is szükségessé tette a közigazgatási és munkaügyi bíróság felállítása, mivel ha a közigazgatási és munkaügyi bíróságra kiírt pályázatra vonatkozik a kinevezési eljárás, a törvényszék bírói tanácsát indokolt kiegészíteni a speciális szaktudással rendelkező, a közigazgatási és munkaügyi regionális kollégium kollégiumvezetője által kijelölt bíróval.

A 157-159. §-hoz

A törvény a bírósági dolgozók elnevezésének megjelölését összhangba hozza az igazságügyi alkalmazottak szolgálati jogviszonyáról szóló 1997. évi LXVIII. törvényben (a továbbiakban: Iasz.) alkalmazott elnevezésekkel. Az előírások közül kiemelendő az a szabály mely szerint, ha a bírósági titkár külön törvény alapján a bíró feladatkörében jár el, eljárására a 3. §-ban foglalt rendelkezéseket megfelelően alkalmazni kell, azaz a bírósági titkár e feladatkörében eljárva független, a jogszabályok alapján meggyőződésének megfelelően dönt, az ítélkezési tevékenységével összefüggésben nem befolyásolható és nem utasítható.

A 160-162. §-hoz

A törvény a bírósági végrehajtásról szóló alcímben kizárólag azokat a rendelkezéseket tartalmazza, amelyek az alapvető szervezeti kérdések körébe tartoznak. A részletes rendelkezések a bírósági végrehajtásról szóló törvény szabályozási körébe tartoznak ezért a törvény utalást tartalmaz e törvényre.

A 163-166. §-hoz

A bírósági határozatok nyilvánosságának biztosítása érdekében a bíróságokra háruló feladatokra, illetve a Bírósági Határozatok Gyűjteményére vonatkozó rendelkezéseket jelenleg külön jogszabály tartalmazza, azonban ezeket a szabályokat indokolt a bíróságok szervezetéről és igazgatásáról szóló törvényben elhelyezni.

A 167-171. §-hoz

A törvény a bírósági épületek rendjének fenntartása tekintetében lényegében a korábbi szabályozás szerinti előírásokat tartalmazza, azokon csak annyiban változtat, amennyiben azt az igazgatás szabályozásának átalakítása, illetve a közigazgatási és munkaügyi bíróság felállítása szükségessé tette.

-----STARTING---POINT---VEGE---

A 172. §-hoz

Felhatalmazó rendelkezés.

A 173. §-hoz

A törvény rendelkezései közül azok, amelyek az OBH elnökének a megválasztására vonatkozó szabályokat tartalmazzák 2011. december 1-jén lépnek hatályba annak érdekében, hogy az OBH elnökét az Országgyűlés még ez évben megválaszthassa, és az OBH elnöke 2012. január 1-jén megkezdhesse működését.

A törvény előírásainak jelentős része 2012. január 1-jén lép hatályba, ez alól kivételt képeznek a következő rendelkezések.

Az OBT tagjainak első alkalommal történő megválasztása során néhány speciális rendelkezést is be kell iktatni, amelyek csak az első választáskor alkalmazandók. Ezek a szabályok az első választás lebonyolítását követően hatályukat vesztik, és helyettük hatályba lépnek azok az előírások, amelyek már a következő választások alkalmával alkalmazandók. Ezeknek a hatálybalépésére 2012. március 1-jén kerül sor.

A 174. §-hoz

A törvény rendelkezik arról, hogy a törvényt más jogszabályban „Bszi.” rövidítéssel kell megjelölni.

A 175. §-hoz

Az Alaptörvény 25. cikkének (7) bekezdése szerint a bíróságok szervezetének és igazgatásának részletes szabályait sarkalatos törvény határozza meg, ezért a törvény megjelöli, hogy mely rendelkezései minősülnek sarkalatosnak.

A 176. §-hoz

Az Alaptörvény 9. cikke (4) bekezdésének j) pontja szerint a köztársasági elnök dönt mindazokban az ügyekben, amelyeket törvény a hatáskörébe utal. A 9. cikk (5) bekezdése szerint a köztársasági elnöknek ezen döntéséhez a Kormány tagjának ellenjegyzése szükséges, törvény azonban rendelkezhet úgy, hogy a döntéshez ellenjegyzés nem szükséges. Ezen alaptörvényi felhatalmazás alapján a törvény kimondja, hogy a köztársasági elnöknek a törvényben meghatározott tevékenysége során hozott döntéséhez és intézkedéséhez ellenjegyzés nem szükséges.

A 177. §-hoz

A törvény átmeneti rendelkezésben rögzíti, hogy az OBH elnökének és a Kúria elnökének személyére első alkalommal a köztársasági elnök 2011. december 15. napjáig tesz javaslatot, és az Országgyűlés legkésőbb 2011. december 31-ig választja meg.

A 178-184. §-hoz

Az OBT tagjainak első alkalommal történő megválasztása során a küldöttválasztó összbírói értekezleteket legkésőbb 2012. január 30. napjáig - határozatképtelenség esetén a megismételt összbírói értekezletet legkésőbb 2012. február 5. napjáig - kell összehívni. Ezt követően a küldöttértekezletet legkésőbb 2012. február 15. napjáig - határozatképtelenség esetén a megismételt küldöttértekezletet legkésőbb 2012. február 20. napjáig - kell összehívni.

Az OBT tagjainak első alkalommal történő megválasztása során néhány speciális rendelkezést is be kell iktatni, amelyek csak az első választáskor alkalmazandók. Ezeket a rendelkezéseket indokolja, hogy a közigazgatási és munkaügyi bíróságok még 2012. január 1-jén nem működnek, így az első választás során az OBT tagok számának bírósági szintenkénti meghatározásakor - a választáskor működő - munkaügyi bíróságok kerülhetnek nevesítésre, és az kerülhet előírásra, hogy OBT tagok közé egy munkaügyi bírót is választani kell. Ugyanakkor a törvény az átmeneti előírások révén biztosítja, hogy a küldöttek között mindenképpen megjelenjenek a közigazgatási ügyeket tárgyaló bírák is, ugyanis előírja, hogy a törvényszéken a küldötteket úgy kell megválasztani, hogy azok között legalább egy járásbírósági bíró, legalább egy munkaügyi bírósági bíró és legalább egy közigazgatási ügyeket tárgyaló bíró legyen.

A törvény az átmeneti szabályozást akként alakítja ki, hogy nem ismétli meg az OBT tagok választására vonatkozó valamennyi előírást. Azokat a rendelkezéseket, amelyek már az első választás során is alkalmazhatóak, hatályba lépteti a törvény 2012. január 1. napjával. Azokat a rendelkezéseket, amelyeknek a tárgykörét az első választás speciális volta miatt kisebb eltérésekkel az átmeneti szabályok között is szabályozni kell, a törvény csak az első választás lebonyolítását követően, 2012. március 16-án lépteti hatályba. Az első választás során tehát a már 2012. január 1-jén hatályba lépő egyes választási szabályok és a szintén 2012. január 1-jén hatályba lépő átmeneti választási szabályok együttesen határozzák meg az első választás lebonyolításának menetét.

A 185-187. §-hoz

Az átmeneti szabályok között meghatározásra kerül az egyes megbízatások lejártának, illetve az új megbízatások kezdetének időpontja is.

Az OIT, és az elnöke, valamint az OIT Hivatala hivatalvezetőjének (jelenleg hivatalvezető-helyettes nincs a Hivatalban) megbízatása 2011. december 31-éig tart. Az OBH elnökének megbízatási ideje 2012. január 1. napjától kezdődik, míg az OBT 2012. március 15-én kezdi meg működését. A 2012. január 1. napját megelőzően kinevezett bírósági vezetők megbízatása a kinevezésben meghatározott időtartamra szól.

A 188-190. §-hoz

A Legfelsőbb Bíróság, az OIT és elnökének jogutódja az ítélkezési tevékenység vonatkozásában a Kúria, a bíróságok igazgatására vonatkozóan pedig az OBH elnöke.

A törvény az OIT Hivatalának általános jogutódjaként az OBH-t, a Fővárosi Bíróság és az adott megyei bíróság jogutódjaként az adott törvényszéket jelöli meg.

A törvény a helyi bíróság (városi és kerületi bíróság) elnevezés helyett már a járásbíróság elnevezést alkalmazza, azzal azonban, hogy 2012. december 31-ig a járásbíróság alatt a helyi bíróságot kell érteni, a tényleges változás 2013. január 1-jétől következik be.

A Magyar Bíróképző Akadémia az igazságügyért felelős miniszterhez kerül.

A 191-193. §-hoz

A közigazgatási és munkaügyi bíróság 2013. január 1. napjától kezdi meg működését, ezért a törvény rögzíti a felállítás tekintetében szükséges átmeneti szabályokat, valamint azt, hogy 2012. december 31-ig a munkaügyi bíróság jár el első fokon a munkaviszonyból és a munkaviszony jellegű jogviszonyból származó perekben, valamint a törvény által hatáskörébe utalt egyéb ügyekben, illetve a közigazgatási ügyekben első fokon a törvényszék, másodfokon a Fővárosi Ítélőtábla jár el.

2012. december 31-ig a munkaügyi bíróságokra a járásbíróságokra vonatkozó szabályokat kell alkalmazni. Meghatározzák továbbá az átmeneti szabályok azt is, hogy a munkaügyi bírák, illetve a közigazgatási ügyeket tárgyaló bírák ezen átmeneti időszak alatt melyik kollégium tagjai lesznek, és a kollégiumok hogyan működnek.

A 194-197. §-hoz

A törvény számos egyéb témakörben szükséges átmeneti rendelkezést is rögzít. Előírja, hogy az OBH elnöke 2012. október 1-jéig felülvizsgálja, és szükség esetén módosítja, hatályon kívül helyezi vagy hatályában fenntartja az OIT által a régi Bszi. alapján hozott szabályzatokat és ajánlásokat, rögzíti, hogy a bírói munkateher mérésére szolgáló adatlapok alapján történő statisztikai adatgyűjtésre első alkalommal a 2013. január 1-jét követően indult ügyekben kerül sor. Rendelkezik arról, hogy az új jogegységi eljárási szabályokat a 2012. január 1. napját követően indítványozott jogegységi eljárásokban kell alkalmazni.

A rendelkezés rögzíti, hogy e törvény hatálybalépését megelőzően még a bírák jogállásáról és javadalmazásáról szóló 1997. évi LXVI. törvény hatályba lépése előtt hozott irányelvek, elvi döntések és kollégiumi állásfoglalások az eltérő iránymutatást tartalmazó jogegységi határozat meghozataláig továbbra is alkalmazhatók. Azonban a Kúriának lehetőséget biztosít arra az indítvány, hogy a Kúria teljes kollégiuma jogegységi tanácsként eljárva, jogegységi eljárás keretében ezeknek az irányelvként, elvi döntésként, kollégiumi állásfoglalásként való fenntartását megszüntesse abban az esetben is, ha egyébként a jogegységi eljárás lefolytatásának feltételei nem állnak fenn.

A Kúria új feladatával - az önkormányzati rendeletek felülvizsgálatával - kapcsolatosan rögzíti, hogy az Alkotmánybíróságra a fővárosi és megyei kormányhivatal által 2011. december 31-éig benyújtott indítványok elbírálása során a Kúrián működő önkormányzati tanács az Alkotmánybíróság által áttett indítvány beérkezését követő 30 napon belül határidő tűzésével felhívja a fővárosi és megyei kormányhivatalt az indítványnak a helyi önkormányzatokról szóló törvényben meghatározattak szerinti kiegészítésére. Az indítvány elbírálására megállapított határidőt a kiegészítés beérkezésének napjától kell számítani. törvény az új bírósági elnevezésekre tekintettel előírja, hogy a bírósági vezetői tisztség újbóli betölthetőségét korlátozó rendelkezések alkalmazása során a helyi bírósági elnöki, elnökhelyettesi megbízatás azonosnak minősül a járásbírósági elnöki, elnökhelyettesi megbízatással, a közigazgatási és munkaügyi bírósági elnöki, elnökhelyettesi megbízatás azonosnak minősül a munkaügyi bírósági elnöki, elnökhelyettesi megbízatással, a megyei elnöki, elnökhelyettesi megbízatás azonosnak minősül a törvényszéki elnöki, elnökhelyettesi megbízatással.

A törvény 48. §-a lehetővé teszi, hogy ha a bírónak az előtte folyamatban lévő egyedi ügy elbírálása során önkormányzati rendelet olyan rendelkezését kell alkalmaznia, amelynek más jogszabályba ütközését észleli, kezdeményezze az önkormányzati rendelet felülvizsgálatára irányuló nemperes eljárást. Az Alkotmánybírósághoz 2011. december 31-ig benyújtott ilyen tartalmú indítványokat az Alkotmánybíróság átteszi a Kúria önkormányzati tanácsához, ezért szükséges ezen indítványok elbírálására nézve speciális átmeneti szabályok megalkotása.

A 198-201. §-hoz

Tekintettel arra, hogy az Iasz. számos rendelkezése kapcsolódik a törvényhez, az elvégzi az Iasz.-ban az Alaptörvény, továbbá a törvény rendelkezései okán szükséges módosításokat.

A 202-206. §-hoz

A törvény bővíti, részletesebbé teszi a jogegységi eljárás szabályozását. A részletes szabályozás során beépítésre kerülnek azok az előírások is, amelyek a büntetőeljárásról szóló 1998. évi XIX. törvényben (a továbbiakban: Be.) szerepelnek a jogegységi eljárás tekintetében, azonban a szabályozás tartalmának általános érvénye miatt azokat valamennyi jogegységi eljárásban alkalmazni szükséges. Erre tekintettel indokolt a Be. jogegységi eljárásra vonatkozó szabályainak módosítása, illetve az átvett rendelkezések hatályon kívül helyezése.

Az Alaptörvénnyel, illetve a bevezetésre kerülő új jogintézményekre, tisztségekre, szervekre, elnevezésekre tekintettel szükséges változásokat vezeti át az alapvető eljárási törvényeken, így a Polgári perrendtartásról szóló 1952. évi III. törvényen, a büntetőeljárásról szóló 1998. évi XIX. törvényen, továbbá a bíróságok elnevezéséről, székhelyéről és illetékességi területének meghatározásáról szóló 2010. évi CLXXXIV. törvényen.

A 207-209. §-hoz

A törvény rendelkezik a régi Bszi.-nek továbbá az Iasz. és a Be. egyes rendelkezéseinek hatályon kívül helyezéséről.