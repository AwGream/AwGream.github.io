2008. évi XXXII. törvény indokolása

a közraktározásról szóló 1996. évi XLVIII. törvény módosításáról

-----STARTING---POINT---ALTALANOS--- 

A közraktározásról szóló 1996. évi XLVIII. törvényt (a továbbiakban: Krt.) 1996-ban fogadta el az Országgyűlés. A Krt. célja a piacgazdaság kialakulásával párhuzamosan az áru- és pénzforgalmi viszonyok fejlesztése, a termelés hiteligényeinek jobb kielégítése, valamint a nemzetgazdaság hatékonyságának, eredményeinek növelése.

A Krt. értelmében közraktározható - pénz és értékpapír kivételével - minden forgalomképes ingó dolog. A közraktári tevékenység az áru közraktári szerződés alapján meghatározott módon történő tárolása, őrzése, közraktári jegy kibocsátása, valamint az áru kiszolgáltatása. Az áru ellenében kibocsátott közraktári jegy rendeletre szóló értékpapír, amely a közraktározási idő alatt önmagában is forgalomképes - váltó módjára forgatható - lombardhitel fedezetét szolgáló eszköz.

A közraktározás számos előnye közül a kölcsönnyújtás mellett lehetőséget ad a termelés és felhasználás közötti időintervallum áthidalására, fontos eszköze az állami intervenciónak, és szorosan illeszthető a tőzsdei forgalmazáshoz. A Krt. hatálybalépése óta eltelt időszak alatt a közraktározási tevékenység a gazdaság szerves részévé vált, a forgalmi adatok alapján dinamikusan fejlődő tevékenység lett. Az 1997-ben kibocsátott közraktári jegyek értéke 34 milliárd forintról az elmúlt évben 309 milliárd forintra növekedett.

A közraktári jegy napjainkban a hitelintézetek finanszírozási üzletágában biztonságos fedezetet jelent, a legtöbb kereskedelmi bank portfoliójában megtalálható. Elsősorban a kis- és középvállalkozások forrásigényük egy részét a közraktári jegy fedezete mellett nyújtott rövidlejáratú hitelekből egészítik ki, forrást teremtve ezzel a folyamatos termeléshez. Különösen olyan termelők és felhasználók körében népszerű, akik beszerzését, vagy értékesítését a szezonalitás hatásai jelentősen befolyásolják. Ilyenek elsősorban a mezőgazdasági, élelmiszeripari termelők, de mára már jelentős számban fordul elő az ipari-, építőipari nyersanyagok, gépipari termékek, alkatrészek termelői, forgalmazói és felhasználói körében is.

A közraktárak közbizalmi szerepe, szakértelme az uniós intervenciós felvásárlási, illetve a nemzeti támogatások rendszerében is hasznos szerepet játszik. Az elmúlt évek tapasztalata alapján a közraktározás a racionális raktárkihasználás, és a költségtakarékos árumozgatás irányába fejlődött, a logisztika szerves részévé vált.

Magyarország és az OECD között megkötött szerződés alapján 1998-ban a törvény módosításra került, ezzel lehetővé vált közraktárat fióktelepi formában is létrehozni, illetve működtetni. Ezenkívül a közraktárral szemben megkövetelt néhány feltétel szigorodott, így a legjelentősebb az alaptőke mértékének 500 millió forintra történő emelése volt, amelyből 250 millió forint értékű tehermentes ingatlannak - a közraktár működése során folyamatosan - rendelkezésre kell állnia. 1998-ban bevezetésre került a felügyeleti eljárási díj, valamint módosultak a közraktári jegy forgatása során fizetendő áfa-fizetés szabályai is.

A Krt. módosítását a hatálybalépése óta eltelt tizenkét év alatt bekövetkezett hazai és közösségi jogszabályi környezet megváltozása, valamint a gazdaság dinamikus fejlődése következtében indokolta, a módosítás tartalmazza továbbá a közraktári felügyelet fennállása óta eltelt időszakban szerzett gyakorlati tapasztalatokat is. A módosítás egyszerű, betartható, és egyenlő esélyeket teremtő előírásokat tartalmaz, amelyeket rendkívül nagyszámú mikro-, kis-, és középvállalkozás is nyomon tud követni.

A közraktározást érintő jogszabályok több ízben változtak, így a hitelintézetekről és pénzügyi vállalkozásokról szóló 1996. évi CXII. törvény (a továbbiakban: Hpt.), a tőkepiacról szóló 2001. évi CXX. törvény (a továbbiakban: Tpt.), a gazdasági társaságokról szóló 2006. évi IV. törvény (a továbbiakban: Gt.), a polgári törvénykönyvről szóló 1959. évi IV. törvény (a továbbiakban: Ptk.), a polgári perrendtartásról szóló 1952. évi III. törvény (a továbbiakban: Pp.), az általános forgalmi adóról szóló 2007. évi CXXVII. törvény, a jövedéki adóról és jövedéki termékek forgalmazásának különös szabályairól szóló 2003. évi CXXVII. törvény (a továbbiakban: Jöt.) és a közösségi vámjog végrehajtásáról szóló 2003. évi CXXVI. törvény (a továbbiakban: Vámkódex) is.

A gazdasági élet fejlődése következtében új típusú gazdasági formák és fogalmak jelentek meg, így például új típusú vámraktárak, illetve az adóraktár.

A módosítással a közraktározási konstrukció nemcsak egységesebbé, hanem biztonságosabbá is válik, mivel a módosítás következtében megszűnik a vámraktárakban történő közraktározás esetében jelenleg fennálló jogbizonytalanság, és a külkereskedők számára egyértelmű lehetőségek nyílnak a közraktározás terén.

A módosítás következtében a Krt. szabályozása összhangba kerül a Jöt.-ben foglalt előírásokkal is, tekintettel arra, hogy a módosítással a vámszervek számára lehetővé válik a közraktározott áru útjának nyomon követhetősége.

A módosítás pontosan elhelyezi a közraktári tevékenységet és a közraktárak által nyújtott zálogkölcsön-nyújtási tevékenységet a tevékenységek ágazati osztályozásának rendszerében. A törvény foglalt szabályozás korszerűbb és költséghatékonyabb biztosítási rendszert vezet be, amely nem csorbítja az ún. idegen áruk tárolásával szembeni biztonsági elvárásokat.

A módosítás megoldást kínál az áruk kényszerértékesítésének gyorsabb és költségtakarékosabb lebonyolítására, valamint gyorsítja a közraktározással kapcsolatos perek lefolytatását. Egyszerűbbé és gyorsabbá teszi az engedélyezési eljárásokat, illetve a bírságolási gyakorlat pontosításával hatékonyabb és kiszámíthatóbb felügyeleti tevékenységet biztosít.

A Krt. jelen módosítása a közigazgatási eljárás és szolgáltatás általános szabályairól szóló 2004. évi CXL. törvény hatálybalépésével összefüggő egyes törvények módosításáról szóló a 2005. évi LXXXIII. törvény rendelkezéseinek figyelembe vételével készült el. A módosítás alkalmazza az általános ágazati törvények fogalmait és követelményeit, valamint felhasználja a közraktári felügyelet fennállása óta eltelt időszakban szerzett tapasztalatokat is. Eleget tesz továbbá a belső piaci szolgáltatásokról szóló Európa Parlament és a Tanács 2006/123/EK irányelvében foglalt tagállami kötelezettségnek.

-----STARTING---POINT---RESZLETES---

Az 1. §-hoz

A közraktározáshoz felhasznált raktár típusa szerint lehet saját, vagy művi raktár. E kétféle elhelyezés alapján kötött közraktári szerződés és a kibocsátott közraktári jegyek között jogi értelemben nincs különbség. A megkülönböztetés azonban fontos információ a hitelezők számára, hiszen nagyobb biztonságot nyújt az áru őrzése és kezelése szempontjából, ha a közraktár saját üzemeltetésében lévő telephelyen végzi a közraktározást. Az ügyfelek jobb kiszolgálása érdekében a közraktárak tartós használatra háttértárolókat bérelnek, amelyekben gyakran a kiszolgáló személyzetet is maguk biztosítják. Ezért ezek a raktárak a biztonság tekintetében nem különböznek a saját tulajdonú raktáraktól.

A 2. §-hoz

A módosítás a vám, áfa, és jövedéki jogszabályok megfelelő alkalmazása érdekében pontosítja a törvényt. Szabályozza, hogy mely típusú vámraktárban lehet közraktározást végezni E rendelkezés egyértelművé teszi, hogy a szükséges engedéllyel a raktár üzemeltetőjének kell rendelkeznie.

A 3. §-hoz

A vagyonbiztosítással kapcsolatos feltételeket a módosítás 29. §-a tartalmazza. Ezért a felelősségbiztosítással kapcsolatosan technikai jellegű módosítás vált szükségessé.

A 4. §-hoz

A módosítás a felügyelet - a Pénzügyi Szervezetek Állami Felügyeletével történő közös - engedélyezési munkáját kívánja hatékonyabbá tenni. A kérelemhez csatolt okiratokból az eddig szükséges három példányt két példányra mérsékli.

A hatályos törvény 1996. évi életbe lépése óta a jogszabályi környezet megváltozott. Különösen jelentősen módosult a hitelintézetekről és pénzügyi vállalkozásokról szóló 1996. évi CXII. törvény, a tőkepiacról szóló 2001. évi CXX. törvény. A TEÁOR megváltoztatta a tevékenységek besorolását, számozását és az egyes tevékenységek tartalmi kifejtését. Ezekhez a változásokhoz a közraktári törvényt is hozzá kellett igazítani. A hatályos Krt. 2. §-ának (6) bekezdésével összhangban a törvény előírja a társaság számára, hogy főtevékenységként jelölje meg a tárolás-raktározás tevékenységi besorolást, záloghitelnyújtás esetén az egyéb hitelnyújtás besorolás megjelölést.

A gyakorlatban nem minden közraktár foglalkozik zálogkölcsönnyújtással. Ezért értelmetlen többletfeladatot jelent számukra olyan szabályzat elkészíttetése, amellyel kapcsolatos gyakorlatot nem akarnak folytatni. A módosítás pontosítani kívánja továbbá a korábbi „kölcsönnyújtás” fogalmát a közraktár által ténylegesen folytatott zálogkölcsönnyújtási tevékenységre.

A módosítás alkalmazza az új Gt. fogalmait, illetve a belső piaci szolgáltatásokról szóló irányelvnek történő megfelelést szolgálja az eljárás egyszerűsítése, így a módosítás alapján az engedélyezéshez szükséges cégkivonatot a cégadatok ismeretében a felügyelet közvetlenül szerzi be.

Az 5. §-hoz

A módosítás a fióktelepként működő közraktár engedélyezési eljárását a részvénytársasági formában működő társaságokkal szemben támasztott követelményekhez igazítja.

A módosítás a részvénytársasági formában működő társaságra vonatkozó eljárást hozza összhangba a fióktelepi formában működő társaság engedélyezési eljárásával. A c) pont módosítja a hatályos törvény szövegének jelenleg téves hivatkozását.

A fióktelepként való közraktározásra a törvény életbe lépése óta nem volt igény.

A 6. §-hoz

A jogbiztonság érdekében a módosítás egyértelműen megfogalmazza, hogy a tevékenység megszüntetéséhez szükséges engedélyhez kérelmet kell benyújtani.

A 7. §-hoz

A módosítás meghatározza a felügyelet engedélyezési eljárását. A szükséges okiratok példányszámát itt is csökkenti, és a közérdeken alapuló indok miatt indokolt eljáráshoz szükséges - a hatóság által csak külön felhatalmazás birtokában ellenőrizhető okiratok kivételével - a csatolandó igazolásokat nyilatkozatokra, illetve hiteles okiratok helyett másolatokra válja fel. A módosítással lehetőség nyílik egyes dokumentumok elektronikus úton való benyújtására is.

A módosítással meghatározásra kerülnek továbbá azok a közérdekű adatok, amelyek közzététele a tájékoztatás érdekében szükséges. Az információkat a felügyelet a honlapján teszi közzé.

A 8. §-hoz

A módosítás pontosítja a jelenleg hatályos „közraktár vezetését” ellátó személy meghatározását. Ezzel egyértelművé válik, hogy olyan esetekben, amikor a társaság a közraktározáson kívül más gazdasági tevékenységet is folytat, a személyi feltételek a közraktári tevékenység vezetője számára kötelezőek. A hatályos törvény mindössze hároméves szakmai gyakorlatot kívánt meg a közraktár vezetőjétől, és nem volt követelmény a vezetői gyakorlat. A módosítás ötéves szakmai és legalább hároméves vezetői gyakorlatot ír elő. A követelmény kifejezetté teszi azt az elvárást, hogy az idegen vagyontárgyak üzletszerű megőrzésével és rendeletre szóló értékpapírok kibocsátásával foglalkozó szervezet irányítását megfelelő gyakorlattal rendelkező személy végezze. Az állandó belföldi lakóhely hatályos szabályozásból való törlésére a belső szolgáltatási irányelvnek való megfelelés érdekében kerülne sor tekintettel arra, hogy az irányelv értelmében e követelmény fenntartása nem megengedett.

A 9. §-hoz

A korábban hatályos Krt. a befolyásoló részesedés megszerzéséhez előzetes bejelentést követel meg, amelyet a felügyelet tizenöt napon belül megtilthat. A Krt. által a felügyeletnek adott jogosítvány azonban a gyakorlatban nem bizonyult hatékonynak. Ezért a módosítás a befolyásoló részesedést eredményező vagy megváltoztató szerződés megkötése előtti engedély kérését fogalmazza meg.

A módosítás világossá teszi a tulajdonszerző számára is, hogy a jogbiztonság érdekében a felügyelet engedélyezési eljárást folytat le. A közbizalom érdekében - a Hpt. előírásaihoz hasonlóan - a törvény meghatározza azokat a követelményeket, amelyekkel azoknak a gazdasági társaságoknak vagy természetes személyeknek kell rendelkezniük, akik a közraktárban befolyásoló részesedést kívánnak szerezni.

A befolyásoló részesedést szerezni kívánó tulajdonosoknak a közraktárt óvatos, független módon kell igazgatniuk. A módosítás a felügyeleti eljáráshoz szükséges okiratokat sorolja fel, amelynek köre alapvetően szintén a Hpt. rendelkezéseihez igazodik.

A 10. §-hoz

A módosítás a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek megfelelően tartalmazza a módosítás 8. § (3) bekezdésének a) pontjában meghatározott személyes adatok kezelésére vonatkozó előírásokat.

A 11. §-hoz

A közraktárak a Krt. 1996-os hatálybalépése óta a gazdasági élet szerves részévé váltak. A törvény szankcionálásra vonatkozó rendelkezései nem felelnek meg a mai kor követelményeinek. A közraktárak gazdasági és társadalmi szerepe miatt a működési engedély visszavonását, illetőleg felfüggesztését csak a legsúlyosabb esetekben célszerű alkalmazni. A módosítás szerint, ha a közraktár nem tesz eleget a felügyelet által előírt határozat rendelkezésének, akkor a joghátrányok ismételten kiszabhatók.

A hatékonyabb felügyeleti munka megköveteli, hogy a felügyelet a közraktár igazgatóságával vagy legfőbb szervével szemben is kötelezettségeket fogalmazzon meg, így felszólíthassa konkrét intézkedések megtételére. Ha közraktár nem tesz eleget a felügyelet felszólításának a felügyelet a törvényességi felügyeleti eljárást kezdeményez a cégbíróságnál. A nem szakmai befektetők elvárásai gyakran előtérbe helyezik a több milliárd forint értékű idegen árukat kezelő közraktártól elvárt biztonság rovására a nyereséges üzemeltetést. Ezért szükséges, hogy a felügyeleti intézkedéseknek minden lehetséges eszközzel érvényt lehessen szerezni.

A 12. §-hoz

A módosítás biztosítja a felügyeleti biztos számára azokat az eszközöket, amellyel a közraktár által vállalt kötelezettségek - különösen a korábban kötött közraktári szerződésekből eredő kötelezettségek, így az áru mennyiségi és minőségi megóvása - teljesítése zavartalan lehessen. Ezzel összefüggésben a felügyelet a felügyeleti biztos számára egyéb feladatot is megállapíthat. Ilyen lehet pl. a közraktár vagyonával kapcsolatos intézkedések érvényességének ellenjegyzése, a kötelezettségek felmérése, készletek leltározása. A felügyeleti biztos eszközrendszere a hitelezők és a letevők védelmét szolgálja.

A jelenleg hatályos Krt. nem rendezi kellő mértékben a felügyeleti biztos jogállását, hatáskörét és felelősségének terjedelmét. A jogbiztonság érdekében a módosítás előírja, hogy a felügyeleti biztos nevét és a kirendelés időpontját - a csődbiztos és a felszámolóbiztos kirendeléséhez hasonlóan - a cégbíróságnak be kell jelenteni. A felügyeleti biztos működésének akadályoztatása esetén igénybe veheti közjegyző, vagy rendőr közreműködését. A közraktár képviseletében eljáró személyek fogalma kiterjed a közraktárral munkaviszonyban, megbízási jogviszonyban álló személyekre.

A módosítás a Hpt.-vel és az Alkotmánybíróság döntésével [38/2006. (IX. 20.) AB határozat] összhangban rendezi továbbá a felügyeleti biztos határozataival szembeni jogorvoslati lehetőségekre vonatkozó szabályokat.

A 13. §-hoz

A rendelkezés a jogbiztonság érdekében a Krt. jelenleg üres 12. §-ának (2) bekezdésében meghatározza a felügyeleti biztos visszarendelésének esetén követendő eljárást, amely szerint ebben az esetben a felügyelet a visszarendelő határozat rendelkező részét küldi meg a cégbíróságnak a Cégközlönyben való közzététel érdekében.

A 14. §-hoz

A rendelkezés célja a a Krt. 12/A. §-a (1) bekezdése első mondatának helyesbítése, amely a felügyeleti díj beszedésére jogosult szervként a közraktározás-felügyelet helyett jelenleg tévesen a kereskedelemért felelős minisztert jelöli meg. Kodifikációs szempontból a rendelkezés első mondatának módosítása az érintett szakasz egészének megismétlésével valósulhat meg, ezért kerül sor a § további részének ismételt megállapítására is. Ugyanakkor a helyesbítés következtében a felügyeleti díj megállapításának hatályos szabályai nem változnak.

A 15. §-hoz

A módosítás tartalmazza a Krt.-ből jelenleg hiányzó, a közraktári felügyeletet az igazgatási szolgáltatási díj beszedésére felhatalmazó rendelkezést. E rendelkezés hiányában a felügyeleti- és az igazgatási szolgáltatási díj beszedésének rendjét szabályozó miniszteri rendelet megalkotására nincs lehetőség.

A 16. §-hoz

A hatályos Krt. a közraktár működésének körülményeiben történő változások esetére haladéktalan bejelentést ír elő. A haladéktalan kifejezés a gyakorlatban nem tette egyértelművé, hogy a közraktár a változás előtt, vagy a változás után köteles a bejelentést megtenni. A módosítás a hatékonyabb felügyeleti munka ellátása érdekében a bejelentést a változás megtörténte előtt követeli meg a közraktáraktól.

A módosítás a jogbiztonság megteremtése érdekében egyértelműen felsorolja a bejelentéshez, illetve a felügyelet engedélyéhez kötött változásokat.

A Krt. 13. §-a nem tartalmazott rendelkezéseket a szétválással, egyesüléssel kapcsolatban, valamint a közraktárral szemben támasztott helytállási igény tekintetében. A biztonságos működés érdekében szükséges, hogy a felügyelet nyomon kövesse a közraktárral szemben ráfordítást eredményező kötelezettségeket, amennyiben az eléri a közraktár saját tőkéjének 25%-át. Ide tartoznak azok a kötelezettségek, amelyeket felmerülésükkor közvetlenül a költségek vagy ráfordítások között kell elszámolni. (Ide nem tartoznak pl. a beruházási célból felvett kölcsönök, zálogkölcsönnyújtáshoz felvett kölcsönök, stb.) A módosítás a hatékonyabb felügyeleti munka és a közbizalom erősítését kívánja elősegíteni.

A felügyelet hatáskörébe tartozó ügyekben - az e törvényben foglalt eltérésekkel - a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) rendelkezéseit kell alkalmazni. Jelen módosítás egyértelművé teszi, hogy a felügyelet milyen felügyeleti eszközt alkalmaz, mely esetben hoz határozatot, vagy kéri ki a PSZÁF szakhatósági állásfoglalását.

A 17. §-hoz

A hatályos Krt. a jövedéki termék letétbe vételét és kiadását a letevő jövedéki engedélyéhez köti. Az uniós jövedéki jogszabályok hatályának kiterjedése Magyarországra alapvetően megváltoztatta a jövedéki igazgatás és szabályozás rendjét. Ezért a módosítás megteremti az összhangot a mindenkori jövedéki szabályokkal.

A forgalom biztonsága megköveteli, hogy ne csak a semmisség, hanem a közraktári szerződés érvénytelensége se hasson ki a közraktári jegy jóhiszemű megszerzőjére. Tekintettel arra, hogy a zálogjegy forgatása mögött kölcsönügylet áll, a hitelezők védelme érdekében a fedezetet biztosítani kell.

A 18. §-hoz

A módosítás részben újra fogalmazza, és a jobb áttekinthetőség végett taxatív felsorolássá alakítja a közraktári szerződés kötelező (imperatív) tartalmi elemeinek körét. A hatályos törvényben nem szerepel az áru megnevezése, illetve új elemként jelenik meg a csomagolás megjelölésének követelménye is.

Az elmúlt évek gyakorlatát ülteti át a törvény szövegébe a módosítás. Eszerint a Ptk.-val és egyéb jogszabállyal összhangban főszabályként a letevő köteles tanúsítani az áru minőségét a közraktár felé. A közraktárba kerülő áru értékét a letevő és a közraktár közösen állapítja meg, figyelemmel az adott áru konkrét piaci helyzetére is.

Egyes áruféleségek pl. konzervféleségek, palackozott italok esetében előfordulhat, hogy a közraktározási idő alatt szavatossági szempontok miatt az áru frissítésére, cseréjére van szükség. A módosítás ezeket az eseteket kívánja szabályozni úgy, hogy az árucsere csak a felek megállapodása alapján, a közraktár felügyelete alatt történhet.

A 19. §-hoz

A módosítás az üzletszabályzatról szóló rendelkezések hiányosságát pótolja azzal, hogy előírja az üzletszabályzatban a hatálybalépés időpontjának feltüntetését.

A 20. §-hoz

A közraktározott áru betárolásának és kitárolásának a gyakorlatban két-két módja van. Betároláskor az árut egy tételben, vagy részmennyiségenként beszállítják a raktárba, illetve az már a közraktározást megelőzően a raktárban van. A kitároláskor az árut fizikai mozgatással elszállítják, illetve az áru mozgatása nélkül a raktárban adják át. Azt, hogy a letevő, illetve a kitárolást kérő melyik variációt választja, a raktározás helye, vagy az áru felhasználásának módja határozza meg. A módosítás a szabályokat az ésszerű gyakorlathoz igazítja.

A módosítás szabályozza az áru több részletben történő átvételének és kiszolgáltatásának módját.

A 21. §-hoz

A törvény az 1. §-sal összhangban pontosítja azokat az objektív feltételeket, amelyekkel a raktáraknak rendelkezniük kell. Ilyen követelmény a raktár működéséhez szükséges hatósági engedélyek megléte, az egyéb árutól való elkülöníthetőség lehetősége, valamint a raktár zárhatósága.

A módosítás a közraktár jogainak megerősítése céljából mondja ki a közraktárt megillető birtokvédelem jogát. A törvény hatálybalépése óta meglehetősen gyakran fordult elő - különösen művi tárolási esetén -, hogy a raktár tulajdonosa megakadályozta az áru kitárolását a jogosult személynek. A polgári jog általános szabályai szerint a közraktárt illeti meg a birtokvédelem joga az áru kiadásáig, de ezt gyakran a helyi közigazgatási szervek nem ismerik fel, vagy nem veszik figyelembe. A módosításban szereplő kifejezett rendelkezés megkönnyíti a helyi hatóságok jogalkalmazását. A gyakorlatban a raktár bérbeadójának áruvisszatartása egyéb, még a közraktározást megelőzően kötött különféle tárolási szerződésekből ered.

A 22. §-hoz

A hatályos törvény rendkívül szigorú helytállási kötelezettséget tartalmaz a közraktárra vonatkozóan. A törvény hatálybalépése óta eltelt idő azonban olyan tapasztalatokkal szolgált, hogy igen gyakran maguk a letevők, vagy a közraktári jegy birtokosok mulasztása miatt nem tudja a közraktár kitárolni az árut. Ezért a módosításban felsorolt esetekben mentesíti a közraktárt a fokozott felelősség alól. Az új rendelkezés a közraktári jegy birtokosokat arra sarkallja, hogy a közraktározott áru feletti rendelkezési jogukat gyakorolják.

A 23. §-hoz

Minden közraktári tevékenységgel összefüggő perben minden résztvevő fél érdeke, hogy gyors bírói döntés szülessen. Az eredeti állapot visszaállítására is csak addig van lehetőség, ameddig az áru a közraktárnál van, hiszen az árverés szabályai szerint a vevő tulajdonjogot szerez akkor is, ha az áru nem volt a letevő tulajdona. A módosítás értelmében a fenti érdekek védelme érdekében a közraktári tevékenységből eredő perekben a váltóperekre vonatkozó eljárási szabályok alkalmazandóak. E körben az összes működő közraktárat érintően évente mindössze két-három per indul.

A 24. §-hoz

A Krt. hatálybalépése óta a közraktárak zálogkölcsönnyújtási tevékenysége kiterjedtebbé vált. Ezért a zálogkölcsönnyújtásból eredő kockázatok csökkentése érdekében szükséges - a hitelintézetekhez hasonlóan - az ügyfélcsoport (adóscsoport) pontosabb körülhatárolása. Az ügyfélcsoport meghatározása nemcsak a zálogkölcsönnyújtási kockázatokat csökkenti, hanem megkönnyíti a felügyeletet végző szervezet számára a hatékonyabb ellenőrzést is. A módosítás a Hpt.-vel való összhangban határozza meg azt, hogy a közraktár által történő zálogkölcsönnyújtás nem minősül pénzügyi szolgáltatásnak.

A 25. §-hoz

A módosítás a Krt.-t 28/A. §-sal és 28/B. §-sal egészíti ki. A zálogkölcsönzési tevékenység néhány közraktárnál önálló üzletággá nőtt, ezért fontos, hogy a kölcsönnyújtási tevékenység rendjét megfelelő tartalmú belső szabályzatok tartalmazzák. A rendelkezés megteremti az óvatos és független zálogkölcsönzés alapvető garanciáit akkor, amikor a „belső hitelt”, a tulajdonosnak, vagy a tulajdonossal szoros kapcsolatban álló személyeknek nyújtandó zálogkölcsönt szabályozza.

A 26. §-hoz

A hatályos Krt. kényszerértékesítés esetén kötelezően előírja, hogy a közraktározott áru értékesítését (az Árutőzsdét is magába foglaló) Budapesti Értéktőzsdén kell megkísérelni, ha ennek feltételei fennállnak. Tőzsdei értékesítésre a törvény hatálybalépése óta ritkán volt példa. Az eljárási kötelezettség azonban költségeket rótt a közraktárra és az értékesítési időt indokolatlanul meghosszabbította. A módosítás ezért megszünteti a közraktárra háruló kötelezettséget, és mérlegelési lehetőséget biztosít számára, hogy az adott piaci viszonyok alapján érdemes-e a tőzsdén megkísérelni az értékesítést, vagy mellőzni célszerűbb azt.

A 27. §-hoz

A módosítás egyrészt pontosítani kívánja az árverési hirdetmény tartalmára vonatkozó szabályokat, másrészt összhangba kívánja hozni a szabályozást a hatályos áfa törvénnyel. A korábbi szövegezés gyakran félremagyarázható volt abban a vonatkozásban, hogy mit takar az áru fajtája fogalom. Például a bor esetében elegendő-e feltüntetni a hirdetményen, hogy fehérbor, és ez már kifejezi a fajtát is, vagy részletesebben kell-e meghatározni a jellemzőket.

A hatályos Krt. szerint az árverés lebonyolítását a közraktártól és az árverést kérelmezőtől független harmadik személynek kell lebonyolítania, akit a Krt. 35. §-a (1) bekezdésének f) pontja árverési biztosnak nevez. A módosítás alapján az árverési biztos lehet természetes személy vagy szervezet, illetve maga a közraktár is, akit dolgozója képvisel. A módosítás szélesebb lehetőséget kívánt biztosítani a közraktáraknak az árverést lebonyolító személy kiválasztására.

A módosítás figyelembe veszi az informatika fejlődését és a közraktárak számára lehetőséget biztosít, hogy az árverési hirdetményt közzétegyék a számítógépes világhálón lévő honlapokon is.

A módosítás összhangban áll az első bekezdésben írtakkal és lehetővé teszi, hogy a közraktár maga vagy más személy folytathassa le az árverési eljárást. Abban az esetben azonban, ha a közraktár maga a zálogjegy birtokosa, akkor az árverés lebonyolítására független árverezőt kell felkérnie. Ezzel az árverés hitelességének csorbítása nélkül - amelyre a módosítás további részei biztosítanak garanciális elemeket - jelentős költségek takaríthatók meg.

A 28. §-hoz

A módosítás az árverést kérelmező közraktári jegy, vagy zálogjegy birtokostól megköveteli, hogy legitimációjának igazolására mutassa be a közraktári jegyet, zálogjegyet az árverést megelőző napig. Az elmúlt időben előfordultak olyan esetek, amikor az árverés megindításakor derült csak ki, hogy az árverezni kívánt árut megtestesítő közraktári jegyeket valamely hatóság lefoglalta.

A törvény pontosítja az árverési biztos valamennyi tevékenységét, egyszerűsíti az árverési eljárást. Törli a Krt. szövegéből a szakértő által megállapított becsértékre utalást, és helyette beiktatja az áru kikiáltási árát és az áfa mértékét, valamint az áru megvásárlására vonatkozó egyéb feltételeket. A szakértői értékbecslésnek csak az áru minőségi romlása miatti értékcsökkenés esetén lehet jelentősége (hiszen az aktuális piaci ár az árverés során alakul ki). Minőségileg kifogástalan árut a közraktári jegyen feltüntetett értéken indokolt licitálásra bocsátani - a legmagasabb ár elérésének szándékával - és ilyen esetben a szakértő bevonása időhúzó és felesleges költséggel járó eljárás.

A hatályos Krt. szerint az árverési biztos köti meg az adásvételi szerződést a legtöbbet ajánló árverezővel. Ez a jogi megoldás a gyakorlatban körülményesnek bizonyult, és nem tisztázta, hogy milyen felhatalmazás alapján köt az árverési biztos adásvételi szerződést. Ezért a módosítás az árverésre kerülő áru tulajdonjogának átszállását az árverés tényéhez, pontosabban az árverésen elért legjobb ajánlat kikiáltásának tényéhez köti.

Ezáltal szükségtelenné vált az adásvételi szerződés, és a vevő tulajdonosi legitimációját a részletes árverési jegyzőkönyv alapozza meg. Az új rendelkezés alkalmazza a bírósági végrehajtásról szóló 1994. évi LIII. törvény ingó árverésre vonatkozó szabályait.

Az árverésről jegyzőkönyv készül, amelyet a módosítás szerint az árverési biztos és az árverési vevő is aláír. Ezzel a jegyzőkönyv az adás-vételi szerződés kellékeit ölti magára, a vételárfizetés alapbizonylata lesz.

A módosítás a „becsérték” helyett itt is a „kikiáltási ár” fogalmát alkalmazza -összhangban a módosítás 29. § (1) bekezdésével. A módosítás továbbá az eredménytelenség miatt megismételt árverések közötti időt csökkenti le tizenöt napra. Ily módon kívánja elejét venni a kényszerértékesítés indokolatlan elhúzódásának.

A 29. §-hoz

A módosítás célja rendezettebbé tenni a közraktározási jogviszonnyal összefüggő biztosítási szerződések rendszerét. Ezért a vagyonbiztosításra vonatkozó rendelkezéseket újrafogalmazza.

A módosítás csak arra kötelezi a közraktárt, hogy gondoskodjon a raktározásra szolgáló ingatlan, valamint a közraktározott áru vagyonbiztosításáról. A gyakorlat szerint a közraktárak által birtokba vett raktárak mindegyike rendelkezik valamilyen vagyonbiztosítással - esetenként az árura is kiterjedően -, amelyet a raktár tulajdonosa, vagy üzemeltetője kötött. Az új rendelkezés szerint ezekben az esetekben nem kell a közraktárnak ugyanarra az árura újabb vagyonbiztosítást kötnie. Elég, ha a meglévő biztosítás kedvezményezettjeként a közraktár kerül megjelölésre, hiszen a közraktározási idő alatt keletkező kárért a közraktár felel. A biztosítás ellenőrzése a közraktárakra ugyan bizonyos adminisztratív terhet ró, azonban ezt ellensúlyozza a biztosítási szerződések által a közraktárak számára nyújtott biztonság, oltalom, és az új szabályok alkalmazásával járó jelentős költségmegtakarítás.

A biztosítási rendszer új formája várhatóan a közraktározással a biztosítási piacon foglalkozó biztosítók számának növekedését eredményezi, mivel a közraktáraknál őrzött átlagosan 50-80 milliárd forint áru biztosítására hazánkban jelenleg mindössze két biztosító vállalkozik.

A 30. §-hoz

A módosítás kiegészíti a Krt.-t a felügyeleti eljárási díj befizetésének részletes szabályait, valamint az igazgatási szolgáltatási díj mértékét és befizetésének részletes szabályait megállapító miniszteri rendelet megalkotásához szükséges felhatalmazással.

-----STARTING---POINT---VEGE---

A 31. §-hoz

E szakasz határozza meg a törvény hatálybalépésének időpontját, valamint - az Alkotmánybíróság 4/2006. (II. 15.) AB határozatában foglalt jogalkotási elvnek, továbbá a Kormány ügyrendjéről szóló 1088/1994. (IX. 20.) Korm. határozat 15. pontjában foglaltaknak megfelelően - hatályon kívül helyezésének időpontját.

A (2) bekezdésben rögzítésre kerül, hogy a belső piaci szolgáltatásokról szóló irányelvvel való összhang megteremtése érdekében a törvény 7. § (4) bekezdésével a Krt. 6. §-ának (7) bekezdésébe beillesztett rendelkezés - amely szerint a közraktári tevékenység folytatására, illetve megszüntetésére vonatkozó engedély iránti kérelemhez csatolandó egyes dokumentumok, valamint a Krt. 13. §-ának (1) és (3) bekezdésében meghatározott bejelentések, a felügyelet részére elektronikus úton is megküldhetőek, illetve bejelenthetőek - összhangban a belső piaci szolgáltatásokról szóló irányelvnek való megfelelésre előírt határidővel, 2009. december 28-án lép hatályba.

Ugyanezen bekezdésben kerül meghatározásra, hogy a közraktári tevékenységből eredő perekben a váltójogi szabályok alkalmazását előíró, a Krt. új 23/A. §-ában elhelyezésre kerülő rendelkezés 2009. január 1. napján lép hatályba tekintettel arra, hogy a törvény véleményezése során az Országos Igazságszolgáltatási Tanács jelezte, hogy a rendelkezéssel feladataik - a perek számát tekintve csak csekély mértékben (lásd a 23. §-hoz írtakat) - bővülnek, és az ehhez szükséges pénzügyi feltételek csak a következő költségvetési évben állhatnak rendelkezésre.

A (3) bekezdésben foglaltak szerint hatályát veszti a Krt. 12/A. §-a (2) bekezdésének utolsó mondata tekintettel arra, hogy a díjrendelet megalkotására vonatkozó felhatalmazás - a kodifikációs szabályoknak megfelelően - a törvény 30. §-ával a Krt. új 43/A. §-ában kerül elhelyezésre.

A (4)-(5) bekezdések tartalmazzák a módosítással bevezetett új rendelkezések miatt indokolttá vált átmeneti rendelkezéseket, amelyek szerint a törvény változásai a hatályba lépést követő közraktári ügyletekre, illetve személyi változásokra terjednek ki.