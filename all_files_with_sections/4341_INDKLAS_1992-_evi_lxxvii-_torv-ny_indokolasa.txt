1992. évi LXXVII. törvény indokolása

az adózás rendjéről szóló 1990. évi XCI. törvény módosításáról

-----STARTING---POINT---ALTALANOS--- 

Az adórendszer korszerűsítése keretében az Országgyűlés az elmúlt évben az adózás rendjéről szóló törvénynek is számos rendelkezését módosította. A megújított törvény biztosítja a törvényes és eredményes adóztatás jogi feltételrendszerét. A Javaslat olyan további - kisebb jelentőségű - módosításokat tartalmaz, amelyek a jogrendszer egyes elemeinek és az adórendszer szabályainak változásai miatt az inkonzisztencia megszüntetését szolgálják, illetőleg a gazdaság szerkezeti átalakulásához igazodva az adóbevallások gyakoriságának (havi, negyedéves, éves) szabályait - a költségvetés bevételeinek beszedése érdekében - változtatják meg.

-----STARTING---POINT---RESZLETES---

Az 1. §-hoz

Az általános forgalmi adóról szóló törvényjavaslat a jogvédelem alatt álló szellemi alkotások létrehozói számára - e tevékenységük eredményének rendszeres értékesítése esetében - választási lehetőséget biztosít a tekintetben, hogy az egyébként tárgyi mentes „státusból” adóalanyokká váljanak. Ha az adózó él e lehetőséggel, választásáról bejelentési kötelezettséggel tartozik.

A Javaslat 1. §-a ezzel az új kötelezettséggel egészíti ki a hatályos szabályt.

A 2. §-hoz

Az Art. 21. §-a lényegében a befizetések határidejével kapcsolatos „utaló” szabályt tartalmaz. A külföldi vállalkozók és külföldi szervezetek társasági adóval összefüggő sajátos eljárási szabályait az Art. 5. számú melléklete állapítja meg. E melléklet - egyebek mellett - rendelkezik az adó megfizetésének határidejéről is. Minthogy az Art. 21. §-a ismerteti azokat a jogszabályhelyeket, ahol a határidők találhatók, a következetesség jegyében a hivatkozás kiegészül az 5. számú mellékletre történő utalással.

A 3. §-hoz

Az Art. 23. §-ának 1992. január 1-jétől hatályos szövege lényegesen kiterjesztette az adóbevallás benyújtására kötelezett magánszemélyek körét. A Javaslat az adóbevallási kötelezettség alá tartozók köréből az adminisztrációs terhek és a költségek csökkentése végett ki kívánja hagyni az olyan magánszemélyeket, akiknek az adóév során az összes adóköteles bevételük nem éri el a 0 kulcsos adósáv felső határát. Az ellenőrizhetőség kedvéért azonban továbbra is kötelezi adóbevallás benyújtására a Javaslat azokat a magánszemélyeket, akiknek azért nincs az adóévben adófizetési kötelezettségük, mert bevételeik jövedelemtartalma pl. az elszámolt költségek miatt marad a 0 kulcsos sáv felső határa alatt.

A 4. § (1) bekezdéséhez

A próbavásárlás esetében nem alkalmazható az Art. főszabálya, miszerint az ellenőrzést végző - az adóhatóság erre feljogosított alkalmazottja - jogosultságát előzetesen igazolni köteles. Az ellenőrzés eredményessége megköveteli, hogy a próbavásárlást végző adótisztviselő jogosultságát csak a vásárlást követően igazolja.

A 4. § (2) bekezdéséhez és az 5. §-hoz

1992. január 1-től a magánszemélyeket terhelő földadót a jövedelemadóhoz hasonlóan, az adóévet követően az önadózás szabályai szerint kell megállapítani. Minthogy a földhasználó magánszemélynek ezen adójával kapcsolatban sincs külön nyilvántartási kötelezettsége, az önellenőrzésre vonatkozó szabályokat is ennek megfelelően egészíti ki a Javaslat és a magánszemélyek jövedelemadójával azonosan szabályozza.

A 6. §-hoz

Az adózás rendjéről szóló törvény a hatálybalépését megelőzően jogszabályban adók módjára behajtandónak nevezett köztartozások végrehajtását az önkormányzat jegyzőjének hatáskörébe utalta.

A törvénymódosítás célja az, hogy ha a jövőben valamely köztartozás adók módjára történő behajtása eredményesebben biztosítható más hatóságnál, ne legyen törvényi akadálya az ilyen hatáskör megállapításának.

A 7. §-hoz

A Javaslat egyételművé kívánja tenni a próbavásárlás és a leltárellenőrzés során az adózó és az adóhatóság kapcsolatát. A próbavásárlás természetének megfelelően az ellenőrzési jogosultságot utólag, az adózó alkalmazottjánál is lehet igazolni. A módosítás vitathatatlanná teszi azt is, hogy a próbavásárlás során valóságos ügylet nem jött létre. A próbavásárlás és a leltározás (árukészlet ellenőrzés) olyan információ gyűjtési eszköz, amely nem teszi feltétlenül szükségessé az adózó jelenlétét. Megbízhatóan és az adózó jogainak sérelme nélkül lefolytatható az ellenőrzés akkor is, ha az üzletben csak az alkalmazott található.

A 8. §-hoz

A Javaslat a hatályos szöveget azért módosítja, mert nem kíván joghátrányt fűzni ahhoz az esethez, amikor az adózó az adó megállapításánál a maga terhére tévedett és ezt helyesbíti. Önellenőrzési pótlékot fizetni ugyan eddig sem kellett, de mivel a mulasztási bírság kiszabásának törvényi akadályát a pótlék megfizetése jelentette, - ami ez esetben fogalmilag kizárt - az adóhatóság a mulasztási bírságot ilyen esetben is megállapíthatta. A Javaslat kifejezetten kimondja, hogy az önellenőrzés akkor is mentesíti az adózót a mulasztási bírság megfizetése alól, ha önellenőrzési pótlékot nem kellett fizetnie.

A 9. §-hoz

A számviteli törvény átmeneti rendelkezése előírja, hogy a mérleget, eredménykimutatást 1992. és 1993. évről még az adóhatósághoz is be kell nyújtani. E kötelezettség elmulasztásának a hatályos jogban nincs szankciója. Az ezzel összefüggő nagyszámú mulasztás nehezíti a gazdasági áttekintést, ezért a Javaslat az adóhatóságot a benyújtás elmulasztásáért mulasztási bírság kiszabására jogosítja.

A 10. §-hoz

A költségvetés bevételi érdekeinek szolgálatában új bekezdéssel egészíti ki a Javaslat a törvénynek az utólagos adómegállapításról szóló 79. §-át. Az állami adóhatóság egy évben közel 100 ezer ellenőrzést végez. Az ellenőrzés megállapításai alapján készül el az adózót kötelező hatósági határozat. A Javaslat kapacitást felszabadító könnyítő rendelkezése szerint, ha a jegyzőkönyvbe foglalt megállapításokat az adózó nem vitatja, akkor az adóhatóság a megállapításokra utalva a határozat indokoló részét rövidítheti. Garanciális okok miatt nem alkalmazható ez a szabály az adózásban kevésbé járatos magánszemélyek adóügyeiben, illetőleg akkor, ha a megállapításokat észrevételezték akár a vizsgálat során, akár azt követően.

A 11. §-hoz

A törvény hatályos szövege az állami adóhatóságot csak abban az esetben jogosította a késedelmi pótlék méltányosságból való mérséklésére, ha azt harmadik személytől - károkozó magatartására tekintettel - az adózó nem követelhette. Minthogy a számos csőd- és felszámolási eljárás folytán nem ítélhető meg, hogy az adózó képes-e harmadik személyektől eredményesen követelni az ő terhére felszámított késedelmi pótlékot, a Javaslat ezt a feltételt elhagyja és a pótlék mérséklés indokoltságának vizsgálatát az adóhatóság mérlegelési jogkörébe utalja.

A 12. §-hoz

A gyakorlatban komoly gondot okoz az adózóktól érkező bevallások, bejelentések tárolása, különösen ha figyelembe vesszük, hogy ezen iratok őrzésére az elévülési idő lejártáig van szükség. A mai technikai eszközök lehetővé teszik az adatok feldolgozott, vagy mikrofilmen történő tárolását. Jogilag azonban nem rendezett, hogy az adóeljárásban a feldolgozott, rögzített adatokból előállított iratnak (pl. bevallás) a bizonyító erő tekintetében mi a viszonya az eredeti irathoz.

A törvényjavaslat kiegészítő szabálya a polgári perrendtartáshoz hasonló megoldást követve rendelkezik arról, hogy a technikai úton (fénykép, film, stb.) készített másolat, valamint az eredeti okiratról bármely adathordozó (mágneslap, mágnesszalag stb.) útján készült okirat az eredeti iratéval azonos bizonyító erővel rendelkezik.

A 13. §-hoz

A törvény értelmező rendelkezési közül a munkaviszony fogalmát az év során bekövetkezett törvényi változásokra figyelemmel (Munka Törvénykönyve, köztisztviselők, közalkalmazottak jogállásáról szóló törvény, a szövetkezetekről szóló törvény, stb.) módosítja a Javaslat. A hibás bevalláshoz a törvény jogkövetkezményt fűz. Jogalkalmazást segítő a módosítás, amikor is a „hibás bevallás” fogalmát összhangba hozza a törvény más fogalmi magyarázatával.

-----STARTING---POINT---VEGE---

A 14-15. §-hoz

A záró és átmeneti rendelkezések cím alatt a Javaslat rendelkezik a hatálybalépésről és a hatálybalépésekor követendő szabályokról, valamint hatályon kívül helyezi a változásokkal idejétmúlt rendelkezéseket.

Minthogy a Javaslat módosítja az adóbevallásra és befizetésre vonatkozó szabályokat, szükségképpen rögzíteni kell, hogy az 1992. évre vonatkozó, de a törvénymódosítás hatálybalépését követően teljesítendő kötelezettségekre az 1992. december 31-ig hatályos rendelkezéseket kell alkalmazni.

Az 1. számú melléklethez

A törvény 1. számú melléklete szabályozza az adóbevallás rendjét. A Javaslat ezt úgy módosítja, hogy tovább szélesíti az év közben adóbevallásra kötelezettek körét. Ennek magyarázata, hogy a gazdaság szereplőinek szervezeti átalakulása következtében mind nagyobb számban jönnek létre olyan adózók, amelyek adófizetési kötelezettsége külön-külön kisösszegű ugyan, de összességükben a költségvetési bevételek döntő többségét adják. A jelenleg hatályos szabályok fenntartása azt eredményezné, hogy az évközi adóbevallás hiányában az adók jelentős részét az adóhatóság csak az adóévet követően írhatná elő.

A Javaslat egyrészt az évközi adóbevalláshoz kötött értékhatárok csökkentésével, másrészt új, negyedéves évközi bevallás előírásával kívánja az adóbeszedés helyzetét javítani.

A 2. számú melléklethez

A törvény 2. számú melléklete az adófizetési határidőkről rendelkezik. A Javaslat egyrészt a fizetési határidőket a társasági adóról, az általános forgalmi adóról, továbbá a helyi adókról szóló törvények módosításához igazítja, másrészt az általános forgalmi adókulcsok változása, a termékimport után fizetendő általános forgalmi adó fizetési határidejének módosulása miatt az adóhatóságot jogosítja fel arra, hogy engedélyezze a gyakoribb elszámolást, illetve visszaigénylést.

A 3. számú melléklethez

A magánszemélyek jövedelemadójának ellenőrzésénél kiemelkedő jelentőségű a kifizető, illetőleg az egyéb szervek adatszolgáltatása. Minthogy a kifizetők ma már nem pusztán olyan pénzben megjelenő vagyoni értéket juttatnak, amiből adóelőleget kell, vagy lehet levonni, a Javaslat kiterjeszti az adatszolgáltatási kötelezettséget minden olyan adóköteles vagyoni érték juttatására is, amely után adóelőleget nem kell, vagy nem lehet levonni.

A 4. számú melléklethez

A törvény 5. számú melléklete a külföldi vállalkozók és külföldi szervezetek adózásának bejelentési, bevallási, adófizetési szabályait írja elő. E rendelkezéseket a Javaslat a társasági adóról szóló törvény e tárgykörben módosuló szabályaihoz igazítja.