2016. évi LXV. törvény indokolása

a Magyarország Kormánya és az Egészségügyi Világszervezet között az Egészségügyi Világszervezet Budapesti Központjának létrehozásáról szóló Megállapodás kihirdetéséről

-----STARTING---POINT---ALTALANOS---

Általános indokolás

Jelen törvény célja a Magyarország Kormánya és az Egészségügyi Világszervezet (továbbiakban: WHO) között a WHO Budapesti Központjának létrehozásáról szóló Megállapodás (a továbbiakban: Megállapodás) kihirdetése.

A WHO az ENSZ egészségügyi kérdésekkel foglalkozó szakosított szervezete, amely 1948-ban jött létre. A WHO a globális egészségügyet koordináló és irányító szervezetként működik, tevékenységeivel (egészséggel kapcsolatos kritikus ügyek azonosítása, támogatása; kutatás; adatszolgáltatási- és szabványrendszerek meghatározása; bizonyítékokon alapuló, etikus politikák megfogalmazása; szakértői támogatás biztosítása; trendek, elemzések monitorozása) világszerte meghatározza és befolyásolja az egészségpolitikákat. Legfőbb prioritása, hogy minden ember a lehető legmagasabb szintű egészséget érhesse el, valamint a magas színvonalú egészségügyi ellátás igazságos, mindenki számára hozzáférhető legyen. A WHO világszerte több mint 7000 alkalmazottat foglalkoztat.

A WHO az ENSZ több szakosított intézményéhez és más nemzetközi szervezetekhez hasonlóan, egyes szolgáltató feladatoknak a költségigényes genfi Központból történő kiszervezésével kívánja hatékonyabbá tenni tevékenységét és ezzel összhangban először a humán-erőforrást koordináló feladatokat ellátó központ Magyarországra történő telepítését tervezi.

A WHO egyes globális szolgáltató funkcióinak Budapestre történő áthelyezésével kapcsolatos tervekről és lehetőségekről szóló tárgyalások 2015 decemberében kezdődtek. Ezt követően a WHO 2016 márciusában erősítette meg szándékát a WHO Budapesti Központja létrehozására vonatkozóan. A Megállapodás aláírására 2016. május 11-én került sor.

A WHO-nak Budapesti Központ létrehozásával kapcsolatos elképzelése összhangban áll a magyar kormány azon szándékával, hogy Magyarország a nemzetközi szervezeteknek, különösen az ENSZ és szakosított intézményeinek egyfajta befogadó központjává váljon. A már idetelepült nemzetközi szervezetek elégedettségi indexe alapján, továbbá a Budapest által nyújtott komparatív előnyök - a főváros elhelyezkedése és infrastruktúrája, magasan kvalifikált, idegen nyelveket beszélő munkaerő, fejlett pénzügyi, humánerőforrás, IT szektor, stb. - miatt a nemzetközi szervezetek költséghatékony működtetése szempontjából kedvező lehetőség az egyes adminisztratív-szolgáltató tevékenységek Magyarországra történő kiszervezése. A WHO az egyes funkciók idetelepítését több fázisban képzeli el. Első lépésként a világszervezet humánerőforrás és személyügyi adminisztratív tevékenységének áthelyezését tervezik 28 nemzetközi munkatárssal. Az elképzelések szerint a WHO folyamatosan felülvizsgálja és ellenőrzi a Központ tevékenységét és az eredményektől függően dönt mind a létszám, mind a funkciót illető további lehetséges bővítésről hosszútávú itt-tartózkodással számolva.

Jelen törvény célja a Magyarország Kormánya és az Egészségügyi Világszervezet között a WHO Budapesti Központjának létrehozásáról szóló megállapodás kötelező hatályának elismerése és törvényben való kihirdetése. A Megállapodás a többi Budapesten székelő ENSZ szervezethez (UNHCR, UNICEF, etc) hasonlóan rendezi a Budapesti Központ működésének jogi kereteit, a Központ és munkatársai jogállását.

-----STARTING---POINT---RESZLETES---

Részletes indokolás

A Megállapodás a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) alapján nemzetközi szerződésnek minősül, ezért kötelező hatályának elismerésére az Nsztv. rendelkezéseit kell alkalmazni.

Az 1. §-hoz

Az Nsztv. 7. § (1) bekezdés a) pontjára és (3) bekezdésre tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében erre felhatalmazást ad.

A 2. §-hoz

A Megállapodást - szövege végleges megállapítását követően - az Nsztv. 9. §-a értelmében törvénnyel szükséges kihirdetni.

A 3. §-hoz

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelőn, a törvénytervezet e szakasza rögzíti a belső jogba transzformált Megállapodás hiteles angol- és magyar nyelvű szövegét.

A Megállapodás angol és magyar nyelven került aláírásra. Mindkét szöveg egyaránt hiteles. A szövegek közti eltérés esetén az angol szöveg irányadó. Ezért a törvény a Megállapodásnak mind a hiteles angol nyelvű, mind pedig a hiteles magyar nyelvű szövegét kihirdeti.

A Megállapodás 16 cikkből áll, és a Magyarországon székhellyel rendelkező nemzetközi szervezetekhez hasonlóan részletesen szabályozza a WHO-t, valamint annak tisztviselőit és szakértőit megillető kiváltságokat és mentességeket, továbbá a Magyarország által biztosított könnyítéséket, az alábbiak szerint.

A Megállapodás I. Cikke az abban foglalt gyakran használt fogalmak meghatározását tartalmazza.

A Megállapodás II. Cikke rendelkezik a WHO és Magyarország közötti együttműködés általános kereteiről, kimondva, hogy az ország területén lévő Központ és az ahhoz rendelt WHO személyzet legalább olyan kedvező elbánásban részesül, mint az ország területén jelenlévő többi kormányközi vagy nemzetközi szervezet, ENSZ ügynökség, alap vagy program.

A Megállapodás III. Cikke tartalmazza a Magyarország által a Központ magyarországi elhelyezéséhez adott hozzájárulást. Magyarország a Megállapodás hatálybalépésének időpontjától számított legalább tizenöt éven át, térítésmentesen biztosítja a WHO számára azon helyiségeknek a használatát és birtoklását, valamint azon berendezéseknek, irodabútoroknak, valamint egyéb felszereléseknek a használatát, melyeket a Felek a Központ működéséhez szükségesnek ítélnek meg. Ennek részleteit a Felek képviselői között létrejött külön Kiegészítő Megállapodás tartalmazza, mely nem tekintendő nemzetközi szerződésnek. Fentiekben rögzítetteken túlmenően a Kormány, a Központ Igazgatója kérésének megfelelően, biztosítja a WHO számára a munkavégzéshez szükséges közszolgáltatásokat, ideértve többek között az áram- és vízszolgáltatásokat, szennyvízelvezetést, tűzvédelmet, szemétszállítást és gázellátást, ahogyan azt a Felek képviselői között létrejött külön Kiegészítő Megállapodás is tartalmazza.

A IV. Cikk a Központ személyzetéről rendelkezik, a Megállapodás V. Cikke a WHO személyzetét megillető kiváltságokról, mentességekről, jogokról valamint könnyítésekről tartalmaz általános rendelkezéseket. Ugyanezen Cikk rendelkezik továbbá arról, hogy a WHO tisztviselők kivételével azon személyekre, akik WHO küldöttségek tagjai, vagy akiket egy WHO irodához a WHO hivatalos ügyben meghívott, mely Cikkben meghatározott kiváltságok, mentességek, jogok illetve könnyítések terjednek ki. A Megállapodás VI. Cikke részletekbe menően tartalmazza a WHO tulajdonára, pénzeszközeire valamint vagyontárgyaira vonatkozó mentességeket. Más nemzetközi szervezetekhez hasonlóan a WHO, valamint annak bárhol, bárkinél lévő tulajdona, pénzeszközei és vagyontárgyai mentesek a joghatóság minden formája alól, kivéve, ha arról valamely esetben kifejezetten lemondott azzal, hogy lemondása nem terjed ki a végrehajtási cselekményekre. A WHO tulajdona, pénzeszközei és vagyontárgyai mentesek a házkutatás, igénybevétel, elkobzás, kisajátítás vagy végrehajtási, közigazgatási, bírósági vagy törvényhozási kényszer bármely más alakban való megnyilvánulása alól. A szervezet irattára és általában a hozzá tartozó, illetve általa kezelt ügyiratok bárhol legyenek is, sérthetetlenek.

A VII. Cikk tartalmazza a hírközlésre vonatkozó könnyítéseket, a VIII. Cikk a WHO tisztviselőkről rendelkezik. A Megállapodás IX. Cikke az ENSZ által felállított társadalombiztosítási és nyugdíjrendszerről tartalmaz rendelkezéseket és rögzíti többek között azt, hogy a WHO tisztviselők és egyéb WHO személyzet, akik ezen rendszer hatálya alá tartoznak, mentesek az ország területén kötelezően fizetendő járulék, illetve minden egyéb kötelező hozzájárulás megfizetése alól. A X. Cikk a kiküldött szakértőket kiküldetésük tartama - ideértve az utazás időtartamát is - alatt megillető kiváltságokat és mentességeket sorolja fel, míg a XI. Cikk a WHO tisztviselők nevét és státuszukban bekövetkezett változásokat tartalmazó értesítésekről rendelkezik. A Megállapodás XII. Cikke rendelkezik a mentességekről való lemondás szabályairól, a XIII. Cikk az utazási igazolványra (laissez-passer) vonatkozó rendelkezéseket tartalmazza. A Megállapodás XIV. Cikke vonatkozik a Kiegészítő Megállapodásokra, míg a XV. Cikk a viták rendezésére. A Megállapodás XVI. és egyben utolsó Cikke a záró rendelkezéseket tartalmazza.

A 4. §-hoz

Ez a törvény a kihirdetését követő napon lép hatályba. A Megállapodás, annak XVI. Cikk 1. bekezdése szerint az azt követő 30. (harmincadik) napon lép hatályba, amikor a Felek írásban értesítik egymást a kötelező hatály elismeréséhez szükséges jogi feltételek teljesítéséről.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésnek naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.