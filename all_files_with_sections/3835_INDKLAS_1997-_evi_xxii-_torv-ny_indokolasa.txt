1997. évi XXII. törvény indokolása

az olimpiai bajnoki járadékról

-----STARTING---POINT---ALTALANOS--- 

Az olimpiai győzelmek jelentős vonzerőt gyakorolnak a társadalom, különösen a fiatalság körében és ezáltal pozitív hatással vannak egy ország sportéletének általános fejlődésére. Másfelől az olimpiai játékokat az egész világon fokozott figyelem kíséri, ezért az olimpiai győzelem az olimpiai bajnok országának, nemzetének elismertségét is növeli, a televízió által megsokszorozott hatásfokkal. Egy-egy győzelem esetén az olimpiai bajnok nemzeti lobogója, himnusza szinte a világ összes országában hosszú percekre megjelenik a képernyőn, aminek "reklámértéke" felbecsülhetetlen.

Az olimpiai játékok győzteseinek teljesítményét a társadalom kezdettől fogva a közösség érdekében kifejtett szolgálatnak értékeli, ezért a győzteseket mindenkor fokozott megbecsülés övezte. Az ókori olimpiák bajnokai adómentességben részesültek, tiszteletükre szobrot emeltek, az államtól életük végéig rendszeres ellátást kaptak, de a jelenkor bajnokainak eredményei, teljesítményei is mind nagyobb elismerést nyernek. Állami kitüntetések, díjak, pénzbeli jutalmak, a kisebb közösségek sokszor életre szóló adományai, de számos országban az állam által garantált szociális ellátások (járadék, nyugdíj-kiegészítés stb.) jelzik ezt az általános társadalmi megbecsülést.

Az olimpiák bajnokai hazánkban is eredményeik elismeréseként állami kitüntetésekben és az 50-es évektől kezdődően kisebb-nagyobb pénzjutalomban részesültek, majd a 60-as évek végétől - élsportolói pályafutásuk alatt, azt elősegítendő - élsportolói juttatást kaptak. A pályafutásukat befejezett sportolók azonban kikerültek az állam érdeklődési köréből, korábbi juttatásaik megszűntek, a civil életbe való beilleszkedésüket lényegében nem segítették elő.

Az évek során számos volt élsportoló olimpiai bajnok anyagilag olyan méltatlan helyzetbe került, amelyet mindenképpen orvosolni kellett. Ezért az állami kitüntetések és kitüntető címek után járó nyugdíjkedvezményekről szóló 30/1985. (VI. 22.) MT rendelet 1988-ban történt módosítása révén az olimpiai játékokon aranyérmet szerzett magyar állampolgárok nyugdíját havi 2500.- Ft-tal kiegészítették. (Ezt a pótlékot az egyes nyugdíjak felülvizsgálatáról szóló törvények megerősítették, illetve a világbajnok sportolókra is kiterjesztették.)

E törvény nem szociális jellegű, nem az öregségükre hátrányos helyzetbe került, kiemelkedő teljesítményt nyújtó sportolót kívánja segélyszerű nyugdíj-kiegészítésben részesíteni, hanem a sporttevékenységétől visszavonult olimpiai bajnoknak a társadalom számára nyújtott értékes szolgálatát viszonozza azzal, hogy - külön ellenszolgáltatás nélkül - élete végéig a bérből és fizetésből élők átlagkeresetének megfelelő összeget nyújtja számára. A járadék ugyanakkor ellensúlyozni kívánja azt a hátrányt is, amit a sportoló azáltal szenved el, hogy az életre készülés időszakában energiái nagy részét a sportra fordítja, aminek káros következményeivel a sportolók többsége visszavonulásakor kerül szembe.

Az olimpiai bajnoki járadék az utánpótlásra is serkentően hathat. Aggasztó ugyanis mindaz, ami az utóbbi tíz esztendőben tapasztalható. Az igazolt versenyzők száma 37%-kal, az utánpótláskorúaké 41%-kal apadt. A pályafutását befejező élvonalbeli sportolók száma évek óta folyamatosan meghaladja a nemzetközi szintre jutó új tehetségek számát. A Központi Sportiskola felvételi vizsgáira jelentkezők száma 1986-tól 1994-ig 875-ről 42 főre esett vissza. A nemzetközi eredményességben ma még nem mutatkozik látványos visszaesés, de az utánpótlás lemorzsolódása miatt mindez néhány év múlva szükségszerűen bekövetkezik. A sikersportágak száma máris csökkenő tendenciát mutat, az olimpiai éremesélyesek kétharmada három sportágra korlátozódik.

Az a perspektíva, hogy olimpiai bajnoki aranyérem esetén a visszavonuló sportoló megélhetése mindenképpen biztosított, előnyösen befolyásolhatja a szülők döntését, hogy támogassák tehetséges gyermekeik aktív sportolását. Másfelől a sikeres versenysportolók esetében előfordul, hogy jelentős jövedelemmel járó külföldi szerződés miatt lemondanak egy adott olimpiára való felkészülésről, amit nyilván nem tennének meg, amennyiben visszavonulásuk esetére a biztos megélhetést nyújtó járadékban reménykedhetnének.

1997. áprilisában 139 Magyarországon élő olimpiai bajnokunk van, közülük 16-an még nem töltötték be a 35. életévüket. Ez annyit jelent, hogy a 1998. évi költségvetést az olimpiai bajnoki járadék alig több mint 50 millió Ft-tal terhelné, ami ésszerű mértékű és indokolt befektetés a társadalom részéről, hiszen várhatóan sokszorosan megtérül majd a jövőben. Másfelől mindez bizonyára találkozik az emberek többségének igazságérzetével is, hiszen a mérhető, kimagasló teljesítményeket a társadalom elismeri és értékeli.

-----STARTING---POINT---RESZLETES---

Az 1. §-hoz

Ez a § rendelkezik a jogosultak köréről, valamint a járadék fizetésének kezdő és végső időpontjáról.

A 2. §-hoz

Ez a § a bérből és fizetésből élők előző évi átlagkeresetének megfelelő összegben határozza meg a járadék mértékét.

A 3. §-hoz

Ez a § az olimpiai bajnok özvegye részére a járadék fele összegének megfelelő mértékű özvegyi járadékra való jogosultságot állapít meg.

A 4. §-hoz

Ez a § a törvény által létrehozandó jogintézményt összhangba hozza a sporttörvényben adott felhatalmazás alapján létrehozott Mező Ferenc Közalapítvánnyal. Ez az alapítvány a nyugdíjas élsportolók (olimpiai és világbajnoki érmesek), valamint a nyugdíjas sportszakemberek támogatására jött létre, forrása az állami költségvetés.

A törvény szerint minden olimpiai bajnok jogosult a járadékra, szociális helyzetétől függetlenül, akik pedig nem szorulnak rá - e § alapján - lemondhatnak a járadékról a közalapítvány javára. Ezzel a törvény egy olyan mechanizmust hoz létre, amely idővel akár ki is válthatja a Mező Ferenc Közalapítvány költségvetési támogatását, illetve fokozatosan tehermentesítheti a költségvetést, párhuzamosan azzal, hogy a piaci viszonyok kiteljesedésével az olimpiai bajnok sportolók egyre inkább képesek lesznek jövőjükről saját erejükből biztonságosan gondoskodni.

A július 31-i határidőt az indokolja, hogy az engedményező nyilatkozat az éves költségvetés összeállításánál figyelembevehető legyen.

Az 5. §-hoz

Az állami kitüntetések és kitüntető címek után járó nyugdíj-kedvezményekről szóló 30/1985. (VI. 22.) MT rendelet az olimpiai bajnokokat nyugdíj-kiegészítésben részesítette. Az egyes nyugdíjak felülvizsgálatáról, illetőleg egyes nyugdíj-kiegészítések megszüntetéséről szóló 1991. évi XII. törvény 2. § (1) bekezdése ezt a nyugdíj-kiegészítést is megszüntette. Ugyanakkor a törvény 2. § (2) bekezdése az olimpiai játékokon aranyérmet nyert sportolóknak ugyanúgy, mint a felnőtt világbajnokság egyéni, illetve csapatverseny számában világbajnok címet szerzett személyeknek a korábbi nyugdíj-kiegészítésnek megfelelő pótlékot rendelte folyósítani. A törvénnyel bevezetett új jogintézményre tekintettel az olimpiai bajnokok vonatkozásában ez a pótlék a továbbiakban nem indokolt, ezért a hivatkozott törvény 2. § (2) bekezdéséből az olimpiai bajnokokra utaló részt a törvény kiiktatja.

-----STARTING---POINT---VEGE---

A 6. §-hoz

E § a törvény hatálybalépéséről rendelkezik olymódon, hogy az új költségvetési évben a járadék már folyósítható legyen.