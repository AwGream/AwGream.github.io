2012. évi CLXXV. törvény indokolása

a Nemzeti Adó- és Vámhivatalról szóló 2010. évi CXXII. törvény módosításáról

-----STARTING---POINT---ALTALANOS--- 

A törvény célja az integrációs folyamat következő lépéséhez szükséges szabályozás kialakítása. Ennek érdekében új típusú szervként nevesíti a törvény a NAV középfokú adó- és vámszervét, amely olyan főigazgatóság kormányrendeletben történő létrehozásának lehetőségét biztosítja, amely egyaránt ellát állami adóhatósági és vámhatósági feladatokat, tehát amely egyszerre adóztatási szerv és vámszerv. A középfokú adó- és vámszerv irányítása alatt elkülönült alsó fokú adóztatási szerv(ek) és vámszerv(ek) működnek, de egységes irányítás mellett. Ez a szervezeti megoldás hatékony, összehangolt működést tesz lehetővé, ugyanakkor olyan területre koncentrál, ahol - a teljes régiós integrációhoz képest - az integráció folyamatának továbbvitele nem jár jelentős kockázattal. Ez utóbbi tényezőt ugyanis az integrációs folyamat alakítása során nem lehet figyelmen kívül hagyni, a költségvetési bevételek biztosításának zavartalansága elsődleges szempont.

A törvény célja továbbá a mindennapi munka során - legyen az akár a NAV alaptevékenysége, akár a NAV belső, főként személyügyi feladatainak ellátása - felmerült azon kérdések rendezése, amelyek a Nemzeti Adó- és Vámhivatalról szóló 2010. évi CXXII. törvény (a továbbiakban: NAV tv.) módosítását igénylik, mint például a Bevetési Főigazgatóság által foganatosított lefoglalás elleni jogorvoslati kérelmek kezelése.

A törvény nagyobb részét teszik ki azok a rendelkezések, amelyeknek célja, hogy újabb, az egyes jogállási törvényekben - a közszolgálati tisztviselőkről szóló 2011. évi CXCIX. törvény (a továbbiakban: Kttv.), valamint a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) - szabályozott jogintézményeket újraszabályozzon a NAV tv. keretei között, egységesítve a két jogállási törvény rendelkezéseit, azokat ugyanakkor a NAV szervezeti és személyi állományából fakadó különbségeihez igazítva. Így újraszabályozásra kerülnek a kormányzati szolgálati jogviszonnyal, illetve a hivatásos szolgálati jogviszonnyal kapcsolatos jognyilatkozatra, közlésre, határidőkre, elévülésre vonatkozó szabályok, a kinevezés, illetve a hivatásos szolgálati jogviszony módosításának szabályai, a kirendelésre, az átirányításra, a költségtérítésre és egyéb juttatásokra, a túlmunkára és a készenlétre, a szabadságra, a továbbképzésre, tanulmányi szerződésre vonatkozó rendelkezések, valamint a fegyelmi és a kártérítési felelősség, valamint a bírói út kérdésköre. Az újraszabályozás indoka többek között az, hogy a Kttv. hatálybalépésével már olyan mértékűek a kormánytisztviselőkre és a pénzügyőrökre vonatkozó szabályok közötti különbségek, amelyek már-már sértik az egy szervezeten belüli egyenlő elbánás elvét. Példaként említhető, hogy gondatlan károkozás esetén jelenleg a kormánytisztviselő, az ügykezelő négy havi illetményével felel, addig a pénzügyőr - bizonyos kivételektől eltekintve - csak fél havi illetményével. Ugyancsak szükséges volt egyes - hasonló tartalommal bíró, de eltérő elnevezéssel szabályozott - jogintézmények egységesítése. Itt említhető a Kttv. szerinti átirányítás, amely a Hszt.-ben megbízás néven került szabályozásra. Ehhez kapcsolódóan a helyettesítési díj mértéke a Kttv.-ben a helyettesítő illetményének 25-50%-áig terjedhet, míg ugyanez a Hszt.-ben az illetményalap 25-100%-áig (vagyis jelenleg maximum 38650 Ft). A fegyelmi felelősség pedig alapelveiben is eltérően szabályozott a két jogállási törvényben, eltérő jogszabályi szinteken eltérő részletezettségű szabályokat találhatunk, amely a NAV-on belüli egységes eljárás kialakításának akadálya.

Nem kétséges tehát, hogy a NAV napi belső működési folyamatainak egyszerűsítése, az egységes szabályozás kialakítása, az integrációs folyamat továbbvitele, valamint az egységes HR rendszer kialakítása szükségessé teszi a törvény szerinti szabályozást.

A törvény tartalmaz továbbá fogalmi pontosításokat, amelyek többek között a Kttv. hatálybalépése nyomán váltak szükségessé.

-----STARTING---POINT---RESZLETES---

Az 1. §-hoz

A rendelkezés célja, hogy biztosítsa az integrációs folyamat következő lépésének alapjait azzal, hogy megteremti annak a lehetőségét, hogy olyan középfokú szervet hozzon létre a Kormány, amely egyaránt ellát állami adóhatósági és vámhatósági feladatokat, tehát amely egyben adóztatási szerv és vámszerv is. Az adó- és vámszerv felügyelete alatt elkülönülő alsó fokú adóztatási szerv(ek) és vámszerv(ek) állnak majd, ugyanakkor egységes főigazgatósági felügyelet alatt.

A 2. §-hoz

A rendelkezés célja, hogy azokban a kivételes esetekben, amikor középfokú szerv hoz - első fokú eljárásban - elsőfokú döntést, a másodfokú határozat ne kerüljön elnöki hatáskörbe, megőrizve ezzel a szervezeten belüli háromfokú eljárás lehetőségét. Példaként említhető itt a Bevetési Főigazgatóság, amely ugyan csak az ellenőrzés lefolytatására rendelkezik hatáskörrel, az azt követő hatósági eljárást már egy alsó fokú vámszerv folytatja le, a Bevetési Főigazgatóság a saját eljárásában jogosult lefoglalást foganatosítani, amellyel szemben önálló jogorvoslatnak van helye. Ennek elbírálása jelenleg viszont a NAV Elnökének hatáskörébe tartozik. A cél, hogy ilyen és hasonló esetekben annak az alsó fokú szervnek a felettes szerve legyen jogosult a másodfokú döntés meghozatalára, amely alsó fokú szerv az ellenőrzést követő hatósági eljárást lefolytatja. Ezzel egyrészt az ügy mint egész kezelhető, másrészt a harmadfokú eljárás a NAV szervezetén belül tartható.

A 3. §-hoz

A rendelkezés alapján rögzítésre kerül, hogy a NAV a pénzmosás és a terrorizmus finanszírozása megelőzéséről és megakadályozásáról szóló törvény által hatáskörébe utalt feladatokat nem nyomozóhatósági jogkörében eljárva látja el, tehát a pénzügyi információs egységként működő hatóság (FIU) nyomozó hatósági jogkört nem gyakorol.

A 4. §-hoz

Figyelemmel arra, hogy a törvénnyel több olyan rendelkezés kerül beépítésre a NAV tv.-be, amely a NAV teljes személyi állományára - így a munkavállalókra is - vonatkozik, szükségessé vált egy összefoglaló fogalom (foglalkoztatott) beiktatása.

Az 5. §-hoz

A törvény - hasonlóan az új Mt.-hez, illetve a Kttv.-hez - a jognyilatkozat, illetve a megállapodás tekintetében meghatároz egyes alapvető rendelkezéseket, amelyeknek egyrészt a hivatásos szolgálati jogviszony tekintetében hézagpótló szerepük van, másrészt a törvény által újraszabályozott egyes jogintézményekhez alapvető rendelkezésekként kapcsolódnak. A 16/B-16/C. §-ok így meghatározzák az egyoldalú jognyilatkozatra, nyilatkozatra, megállapodásra, feltételre vonatkozó alapvető, a kormányzati szolgálati jogviszony és a hivatásos szolgálati jogviszony tekintetében releváns szabályokat.

A 16/D. § meghatározza, hogy milyen módon kell eleget tenni a tájékoztatási kötelezettségnek, attól függően, hogy a tájékoztatás címzettje meghatározott személy vagy a személyi állomány egésze vagy egy része.

A törvény a 16/E. §-ban szabályozza a kormánytisztviselői jogviszony és a hivatásos szolgálati jogviszony vonatkozásában a képviseletre vonatkozó rendelkezéseket mind a munkáltató, mind pedig a kormánytisztviselő, pénzügyőr, ügykezelő tekintetében. Meghatározza így a rendelkezés azokat a jognyilatkozatokat, amelyek csak személyesen tehetők meg, illetve a képviseletre jogosultak körét, e körben az érintett közeli hozzátartozójának vagy élettársának képviseleti jogkörét, valamint az érintett és a képviselő jognyilatkozatainak ellentmondása esetén irányadó szabályokat.

A 16/F. § meghatározza a jognyilatkozatok alakiságára vonatkozó szabályokat. Főszabályként érvényesül, hogy a jognyilatkozatokat alaki kötöttség nélkül meg lehet tenni, ugyanakkor előírja a rendelkezés, hogy a kormányzati szolgálati jogviszonyt, hivatásos szolgálati jogviszonyt érintő minden lényeges, valamint a NAV tv. vagy a Kttv., illetve a Hszt. szerint írásbeliséghez kötött jognyilatkozatot és megállapodást írásba kell foglalni. Akkor is írásba kell foglalni a jognyilatkozatot, ha azt ugyan törvény nem írja elő, de az érintett azt kéri. A rendelkezés meghatározza az írásba foglalással, illetve a munkáltatói egyoldalú jognyilatkozattal kapcsolatos alapvető követelményeket, valamint az alaki kötöttségre vonatkozó rendelkezések megsértésének következményeit.

A törvény a 16/G. §-ban részletesen szabályozza az írásba foglalt jognyilatkozatok közlésének a szabályait. A közlésnek kétféle módjáról rendelkezik a törvény, a személyes átadásról, illetve a postai küldeményként történő kézbesítésről, valamint ez utóbbihoz kapcsolódóan a kézbesítési vélelemről, illetve ennek megdöntéséről.

A törvény lehetővé teszi, hogy azon - szervezetirányítási jogkörben kiadott - munkáltatói jognyilatkozatokat, amelyek a személyi állomány egészét vagy egy részét érintik, a helyben szokásos és a személyi állomány által ismert módon történő közzététellel közöltnek minősüljön. Ennek indoka, hogy a NAV egyes szervei több száz, akár több mint ezer fős személyi állománnyal rendelkeznek, ahol a munkáltató szervezetirányítási jogkörében kiadott jognyilatkozatai közlésének rugalmas, a mindennapi élet gyakorlatához igazodó közlési módot lehetővé kell tenni.

A 16/H. § alapján a törvény - az általános jogelvekből kiindulva - semmisnek tekinti azt a megállapodást, amely jogszabályba vagy jó erkölcsbe ütközik, illetve amely jogszabály megkerülésével jött létre. A rendelkezés a színlelt megállapodásokra is tartalmaz semmisségi okot.

A rendelkezés a semmisség jogkövetkezményét az érvénytelenségben jelöli meg, kivéve, ha ahhoz a rendelkezést megállapító jogszabály más jogkövetkezményt fűz. A semmisségre az érdekelt határidő nélkül hivatkozhat, illetve azt a bíróság hivatalból észleli.

A semmisség mellett az érvénytelenség másik esete a megtámadhatóság, amelyet a 16/I. § szabályoz. A megtámadás alapjául szolgáló okokat a törvény taxatíve állapítja meg. Így megtámadási okként szabályozza a törvény a tévedést (feltéve, hogy a tévedését a másik fél okozta vagy azt felismerhette, illetve, ha mindkét fél ugyanabban a téves feltevésben volt), valamint azt az esetet, amikor a megállapodás megtételére a felet jogellenes fenyegetéssel vagy kényszerítéssel vették rá. A jogi kérdésben való tévedésre alapított megtámadási jogot - hasonlóan az új Mt.-hez és a Kttv.-hez - a törvény meghatározott feltételhez köti.

A rendelkezés szabályozza a megtámadás határidejét, módját, valamint következményét.

A 16/J. § az érvénytelenség jogkövetkezményeit határozza meg. A szabályozás védi a jóhiszeműen szerzett és gyakorolt jogokat és kötelezettségeket, e tekintetben kimondja a törvény, hogy az érvénytelen megállapodás alapján létrejött jogviszonyból származó, jóhiszeműen szerzett és gyakorolt jogokat és kötelezettségeket úgy kell tekinteni, mintha azok érvényes megállapodás alapján állnának fenn.

Ugyanakkor kimondja a szabályozás, hogy az érvénytelen megállapodás alapján létrejött jogviszonyt a munkáltató köteles haladéktalanul, azonnali hatállyal megszüntetni. Kivétel ez alól a jogkövetkezmény alól, ha az érvénytelenség okát a felek a közérdek sérelme nélkül rövid időn belül elhárítják, illetve a NAV tv., vagy a Kttv., illetve a Hszt. is adhat eltérő szabályozást az érvénytelenség jogkövetkezménye tekintetében.

A rendelkezés meghatározza az érvénytelen megállapodás alapján létrejött jogviszony megszüntetése esetén a kormánytisztviselőt, pénzügyőrt, ügykezelőt megillető juttatásokat.

A törvény kitér a részleges érvénytelenség következményeire is.

A 16/K. § szabályozza a kormányzati szolgálati jogviszonyból, illetve a hivatásos szolgálati jogviszonyból származó igények elévülésére vonatkozó rendelkezéseket a jogviszonytörvényekkel összhangban. A kérdéskör NAV tv.-ben történő újraszabályozásának indoka az elévülés kérdéskörének a törvény által a NAV tv.-ben szabályozott egyes jogintézményekkel való szoros összefüggése.

A rendelkezés meghatározza az általános elévülési határidőt, amely 3 év, valamint kivételként a bűncselekménnyel okozott kár megtérítésére irányuló igény elévülési idejét.

Ugyancsak szabályozza a rendelkezés az elévülési idő meghosszabbodásának és megszakadásának szabályait.

A törvény a 16/L. §-ban szabályozza a kormányzati szolgálati jogviszonnyal és a hivatásos szolgálati jogviszonnyal kapcsolatos határidő és időtartam számításának szabályait, igazodva a Kttv. szabályozásához. E kérdéskörnek a NAV tv.-ben való szabályozásának indoka a törvény által a NAV tv.-ben szabályozott egyes jogintézményekkel való szoros összefüggése.

Kiemelendő, hogy határidő és a határidőnek nem minősülő időtartam - pl. a próbaidő - számítására vonatkozó eltérő szabály indoka, hogy az időtartam számításánál - a kialakult bírói gyakorlat szerint - a naptár az irányadó. Ez azt jelenti, hogy egy meghatározott év január hó 1. napjával kezdődő és egy éves határozott időre szóló jogviszony nem a határidő számítására vonatkozó rendelkezéseknek megfelelően a következő év januárjának első munkanapján, hanem az adott év december 31. napján szűnik meg a kikötött idő lejártának jogcímén. Ugyanígy pl. január 10-én kezdődő egyéves időtartam január 9-én, egy február 5-én kezdődő pl. 3 hónapos időtartam május 4-én végződik. A határidő és az időtartam közötti kétféle számítási módot az indokolja, hogy a határidő mindig a határidő megkezdésére okot adó intézkedést (eseményt) követő napon kezdődik, míg az időtartam nem, hiszen pl. a próbaidő első napján már dolgozik az érintett.

A 6. §-hoz

A rendelkezés a személyi részt érintő módosításokkal kapcsolatban meghatározza a Hszt. egyes rendelkezései kapcsán, hogy azokat milyen eltéréssel kell a NAV-nál alkalmazni.

A 7. §-hoz

A rendelkezés pontosító jellegű, amely egyértelművé teszi, hogy a középfokú szaktanfolyam azok számára is kötelező, akik a tiszti, illetve főtiszti rendfokozatot a NAV állományában szerezték meg. Kiegészül továbbá a rendelkezés az alap- és szaktanfolyam elvégzésének határidejével, amely - figyelemmel a tanfolyam el nem végzésének szigorú következményeire - garanciális és hézagpótló jellegű szabály.

A törvény megteremti annak a lehetőségét, hogy a miniszter egyes szakképzettségeket, végzettségeket az alap- és középfokú szaktanfolyami végzettséggel egyenértékűnek minősítsen, mentesítve ezzel az ilyen képzettséggel, végzettséggel rendelkező pénzügyőröket az alap- és középfokú szaktanfolyam elvégzésének kötelezettsége alól. A Nemzeti Közszolgálati Egyetem Rendészettudományi Karának vám- és jövedéki szakirányán végzettek például rendelkeznek mindazon ismerettel, amelyet az alapfokú szaktanfolyamon el lehet sajátítani, így indokolatlan ezen pénzügyőröknek a munkából való kivonása a képzés idejére.

A 8. §-hoz

A törvény teljeskörűen rendezi - a Hszt.-ből átvéve, ugyanakkor a NAV szervezeti és szabályozási sajátosságaihoz igazítottan - az azon pénzügyőrökre irányadó szabályokat, akik egészségi, pszichikai vagy fizikai állapotuk alapján munkakörük ellátására alkalmatlanná váltak. A rendelkezés célja, hogy a lehető legszélesebb lehetőségét teremtse meg a pénzügyőr munkaereje megtartásának.

A 9. §-hoz

A rugalmas szolgálatszervezés és a pénzügyőrök méltányolható érdekeinek védelme, valamint a jogalkalmazás megkönnyítése érdekében a vezénylésre vonatkozó alapszabályozás a NAV tv.-ben került újraszabályozásra. A Hszt. főszabályához igazodóan beleegyezése nélkül a pénzügyőr 3 évenként összesen 6 hónapra vezényelhető, az ezt meghaladó időtartamú vezényléshez tehát a beleegyezése szükséges. Ezzel a szabályozással oly módon teremti meg a lehetőséget a jogszabály az erőforrások optimális felhasználásának, hogy egyúttal a pénzügyőrök érdekeit messzemenőkig képes figyelembe venni, építve ugyanakkor arra, hogy a hivatásos szolgálat többletterhekkel és -kötelezettségekkel jár együtt, hiszen ezen többletterhek és többletkötelezettségek ellentételezése a rendfokozati illetmény, ami a kormánytisztviselők illetményéhez képest többletjövedelmet jelent.

A 10. §-hoz

A törvény tovább bővíti azt a kört, amelyben a pénzügyőr - hasonlóan a kormánytisztviselőhöz - a munkáltatói intézkedéssel szemben közvetlenül bírósághoz fordulhat, ezért e körben ki kell zárni a Hszt. szerinti szolgálati panasz, illetve panasz előterjeszthetőségét. Ezek ugyanis olyan munkáltatói intézkedések, amelyeket a munkáltatói jogkör gyakorlója minden esetben a legjobb tudása szerinti döntéssel kell, hogy meghozzon, így a szervezeten belüli korrekció minimális. Így a Hszt. szerinti szolgálati panasz, panasz jogintézménye csak a jogvita - és így a jogbizonytalanság - elhúzódásához vezet, amely többletteher mind a munkáltató, mind pedig a pénzügyőr oldalán. A módosítással a törvény tovább közelíti a pénzügyőrök tekintetében irányadó jogorvoslati rendszert a NAV kormánytisztviselői tekintetében irányadó szabályozáshoz.

A 11. §-hoz

A módosítás technikai jellegű, egyértelművé teszi, hogy csak a miniszteri rendeletben meghatározott munkakörök tekintetében kell a pszichikai alkalmassági követelményekre figyelemmel lenni.

A 12. §-hoz

A törvény újraszabályozza a kinevezés módosítására és a hivatásos szolgálati jogviszony módosítására vonatkozó rendelkezéseket, amelyek egy része jelenleg a NAV tv.-ben, nagyobb részt a jogállási törvényekben szabályozott. A szabályozás célja, hogy egységes elvek mentén határozza meg a kinevezés és a hivatásos szolgálati jogviszony módosításának szabályait, figyelemmel egyrészt arra, hogy a NAV-nak - szervezeti sajátosságai alapján - az átlagosnál több lehetősége van a munkaerő megtartására a megfelelően rugalmas szabályozás, és természetesen a szükséges garanciális rendelkezések beiktatása mellett. E körben ki kell emelni, hogy átszervezés és létszámleépítés esetén, illetve amennyiben az érintett munkavégzése az adott munkakörben nem kielégítő, nem egyetlen megoldási lehetőség a jogviszony megszüntetése, hiszen a NAV 80 szerve közül valamelyik alkalmat kínálhat a továbbfoglalkoztatásra. Végső soron természetesen az új munkakörülmények véglegesítése mintegy az érintett beleegyezéséhez kötött, hiszen lehetősége van annak el nem fogadására, amelynek eljárási szabályait szintén tartalmazza a törvény.

Ugyanakkor arra is figyelemmel van természetesen a szabályozás, hogy a hivatásos szolgálat többletterhekkel és kötelezettségekkel jár együtt, ami szabályozási különbségekhez kell, hogy vezessen.

A kiküldetésre vonatkozó rendelkezések újraszabályozását az annak alapjául szolgáló fogalmak nem egységes értelmezése és alkalmazása tette szükségessé. A munkavégzési és a szolgálatteljesítési hely, illetve a szervezetszerű működési terület definiálásával megteremti a törvény a kiküldetés alapjait, amelynek lényege, hogy alapvetően a kormánytisztviselő, a pénzügyőr, az ügykezelő a munkáltatójának szervezetszerű működési területén köteles munkaköréből fakadó feladatait ellátni, ugyanakkor számol azon szerveknél dolgozók méltányolható érdekeivel is, amelyek működési területe az ország egész területére kiterjed, illetve amelyek a NAV egésze tekintetében fejtik ki tevékenységüket.

A törvény olyan szabályozási koncepciót tartalmaz, amely figyelembe veszi egyrészt a NAV alaptevékenységének ellátásából fakadó sajátosságokat, így többek között azt, hogy az ellenőrök, a végrehajtók, a járőrök tevékenységéhez alapvetően hozzátartozik a működési területen belüli, ugyanakkor a munkavégzési hely/szolgálatteljesítési hely szerinti településen kívüli feladatellátás, amely nem igényel külön munkáltatói intézkedést. A törvény a kiküldetés fogalmát hozzáigazítja a NAV szervezeti sajátosságaihoz, vagyis ahhoz, hogy az egyes szerveknek nagyon eltérő a működési területe. Így például a fővárosi igazgatóságok működési területe csak egyes fővárosi kerületekre terjed ki, ugyanakkor a jellemző adózói kapcsolatok okán a közép-magyarországi régió egyben kezelése szükséges a költséghatékony feladatellátáshoz. A kiküldetés esetén ugyanis nem csak a napidíjjal mint ténylegesen jelentkező költséggel kell számolni, ez ugyanis a legkisebb tétel, sokkal jelentősebbek a jogintézményhez kapcsolódó adminisztratív terhek, amelyeket ugyanakkor nem lehet figyelmen kívül hagyni a szabályozás alakítása során.

Az átirányítás - avagy a Hszt. fogalomrendszerében a megbízás - lényege, hogy az érintett a munkáltató utasítása, illetve parancsa alapján eredeti munkaköre helyett, vagy eredeti munkaköre mellett más munkakörbe tartozó feladatokat lát el. Egyértelművé teszi a szabályozás azt is, hogy a klasszikus helyettesítés is az átirányítás fogalmi körébe tartozik. Az átirányítás esetén járó helyettesítési díj mértékének meghatározása során figyelemmel van a törvény a Kttv. szabályaira, ugyanakkor a Hszt. szerinti mérték szükség szerinti megtartását is lehetővé teszi az alsó határ 10%-ra történő csökkentésével.

A 13-14. §-hoz

A rendelkezés a törvény által létrehozott új típusú szerv, a középfokú adó- és vámszerv, valamint a felügyelete alatt álló alsó fokú adóztatási szerv és vámszerv tekintetében az illetménykiegészítésre és a vezetői pótlékra irányadó szabályokat állapítja meg. A magasabb illetménykiegészítés és vezetői pótlék indoka a középfokú adó- és vámszerv feladatainak újszerűsége és specialitása, valamint az általa és a felügyelete alatt álló szervek által ellátott feladatok jelentősége.

A 15. §-hoz

Figyelemmel arra, hogy a személyi illetmény egy összegben kerül megállapításra, arra nincs kihatással sem az érintett, személyi illetményben részesülő törvény szerinti előmenetele, sem az illetményelemek törvényi változása, így előfordulhat, hogy az évek során - különösen az illetményalap emelése folytán - a személyi bér már nem kellőképpen tükrözi az érintett munkavégzésének, illetve szervezetben betöltött szerepének kimagasló voltát. Ennek elkerülése érdekében a törvény előírja a személyi illetmény éves felülvizsgálatának kötelezettségét.

A 16. §-hoz

Az egyes illetménypótlékokra vonatkozó rendelkezések jelenleg több jogszabályban, illetve a NAV tv.-en belül is több helyen szerepelnek. Így a NAV tv. 26/B. §-ában és a 6/A. számú mellékletében, a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény végrehajtásáról szóló 140/1996. (VIII. 31.) Korm. rendeletben, valamint a Nemzeti Adó- és Vámhivatal hivatásos munkakörei és egyes illetmény-pótlékok megállapításáról, valamint a Nemzeti Adó- és Vámhivatal hivatásos állománya egészségi, pszichikai és fizikai alkalmasságának vizsgálatáról szóló 27/2011. (VII. 26.) NGM rendelet módosításáról szóló 53/2011. (XII. 29.) NGM rendeletben. A törvény célja ezen rendelkezések egy helyen történő egységes szabályozása.

A 17. §-hoz

Figyelemmel arra, hogy a NAV önálló fejezetet képez, és a fejezetet irányító szerv jogköreit a NAV elnöke gyakorolja, valamint arra, hogy a NAV egyes szervei önálló költségvetéssel rendelkeznek, míg más szervek csak elemi költségvetéssel, számos olyan belső rendelkezés szükséges, amely - figyelemmel a fejezeti gazdálkodás kereteire - a törvény alapján a munkáltató jogkörébe tartozó kérdés eldöntését költségvetési korlátok közé szorítja. Ennek lehetőségét teremti meg a rendelkezés.

A 18-19. §-hoz

Technikai jellegű pontosítás.

A 20. §-hoz

A törvény - a Hszt. mintájára - szabályozza a költségtérítésre, vagyis a kormányzati szolgálati jogviszony, illetve a hivatásos szolgálati jogviszony teljesítésével összefüggésben felmerült költségek megtérésére vonatkozó rendelkezéseket. A kapcsolódó részletszabályokat, a költségtérítéssel kapcsolatos szervezeten belüli eljárás rendjét a foglalkoztatási szabályzat állapítja majd meg.

Az egyéb juttatásokként a NAV - a mindenkori teljesítőképességéhez, a szervezeti adottságokhoz és a sajátos személyi állományhoz igazodóan - szociális jóléti, kulturális, egészségügyi juttatásokat biztosít. Ezen juttatások mértékét, feltételeit, az elbírálás és elszámolás rendjét, valamint a visszatérítés szabályait - figyelemmel a NAV fejezeti önállóságára - a NAV elnöke állapítja meg.

A törvény - a különböző jogállási törvényekhez (Bszi., Üszt., Hszt.) hasonlóan - szabályozza az állam készfizető kezességére irányadó szabályokat, amelyeket a hatályos Kttv. csak részben tartalmaz, mivel a részletszabályokat kormányrendeleti szintre utalta a közszolgálat tekintetében. Figyelemmel ugyanakkor arra, hogy a pénzügyőrök tekintetében a kérdés törvényi szinten rendezett, az egységes szabályozás érdekében a kérdéskör a NAV tv. keretein belül került újraszabályozásra, kiküszöbölve ezzel az adók módjára behajtandó köztartozás kezelésével, illetve az ilyen tartozásként történő minősítésével kapcsolatos kérdéskört.

A törvény a NAV tv. keretein belül kívánja szabályozni - a kormánytisztviselők, ügykezelők és a pénzügyőrök tekintetében egységesen - az elhunyt kormánytisztviselő, pénzügyőr, ügykezelő temetési költségeihez történő hozzájárulás alapvető rendelkezéseit. Jelenleg ugyanis jelentős mértékben eltérnek a Hszt. és a Kttv. felhatalmazása alapján kiadott kormányrendelet rendelkezései. A törvénynek megfelelően, hivatalból csak a NAV saját halottjává, illetve a közszolgálat halottjává nyilvánított kormánytisztviselő, ügykezelő, hősi halottá, illetve a szolgálat halottjává nyilvánított pénzügyőr temetési költségeihez járul hozzá a NAV részben vagy egészben, figyelemmel természetesen a felmerült költségek nagyságrendjére és összetevőre. Egyéb esetben csak a hozzátartozó kérelmére, méltányossági alapon vállal részt a NAV a temetési költségekből.

A rendkívüli munkaidőre, illetve a túlmunkára vonatkozó rendelkezések NAV tv. keretein belüli újraszabályozásának indoka egyrészt a Hszt. túlszolgálatra és a Kttv. rendkívüli munkaidőre vonatkozó rendelkezései közötti - a jogviszony jellegéhez csak kisebb részt igazodó - különbségek kiküszöbölésének, valamint a NAV szervezeti sajátosságaihoz és az ellátott alapfeladatok jellemzőihez igazodó szabályozás kialakításának a szükségessége. A törvény a rendkívüli munkaidőn túl meghatározza azt is, hogy ezen időszakban végzett munka mikor minősül túlmunkának, vagyis mikor kell azt a munkáltatónak ellentételeznie. Erre akkor kerül sor, ha munkáltató elrendeli, hogy az érintett a munkaidő-beosztáson felüli, vagy munkaidő-kereten felüli munkaidőben munkát végezzen. A túlmunka elrendelésére minden esetben írásban, rendkívüli esetben, illetve a pénzügyőr tekintetében ezen felül a szolgálat érdekében kerülhet sor.

Az elrendelhető túlmunka maximális mértékének meghatározása során a törvény a Hszt.-hez igazodik, figyelemmel arra, hogy a NAV tekintetében a kormánytisztviselők viszonylatában is szükség lehet a Kttv. által megállapított maximális mérték túllépésére. Erre főként az informatikai szakterületen kerülhet sor, ahol például az év közbeni és az év végi jogszabály-módosítások szükségessé tehetik olyan mértékű informatikai fejlesztés határidőre történő megvalósítását, amelyet a NAV saját állományával csak jelentős mértékű túlmunka révén tud elvégezni. Ezek olyan rendkívüli körülmények, amelyek az NAV alapfeladatainak ellátását veszélyeztetik. Szükséges tehát a NAV tekintetében lehetővé tenni a közszolgálatban érvényesülő maximális túlmunka mértékének megemelését.

A túlmunka ellentételezése is a Hszt.-ben foglalt megoldáshoz igazodik, figyelemmel arra, hogy a 150 órát meghaladó túlmunka esetén - és néha azon belül is - a szabadidőben történő megváltás a NAV alapfeladatainak ellátását veszélyeztetné. A heti pihenőnapon, illetve a munkaszüneti napon teljesített túlmunka ellentételezése sem a Kttv.-hez, hanem a Hszt.-hez igazodik, amely megegyezik az új Mt. szabályozásával is a mértéket illetően.

A törvény tartalmazza a készenlétre vonatkozó rendelkezéseket, az ügyeletre vonatkozó szabályokat ugyanakkor nem, figyelemmel arra, hogy a Kttv., illetve az Mt. szerinti - általános értelemben vett - ügyelet elrendelésére a NAV-nál nem kerül sor. Ez ugyanakkor nem érinti az ún. ügyeleti szolgálatot, amely rendes munkaidőben végzett munkának minősül, a pénzügyőrök az ügyeleti szolgálatot váltószolgálatban látják el.

A törvény felsorolja, hogy a NAV kormánytisztviselői, pénzügyőrei és ügykezelői különböző jogcímeken milyen szabadság típusokat vehetnek igénybe.

A törvény egyrészt rögzíti, hogy főszabályként az alap és pótszabadság megállapításának az alapja a munkában töltött idő, másrészt részletesen meghatározza, hogy ezen túl melyek azok az időintervallumok, amelyek alatt munkavégzésre ugyan ténylegesen nem kerül sor, de a szabadság megállapítása szempontjából munkában töltött időnek, vagyis szabadságra jogosító időnek kell azt tekinteni. A jogállási törvények közül a Hszt.-ből ez a szabályozás teljes egészében hiányzik, így a rendelkezés részben hiányt pótol, részben pedig egységes értelmezést ad - a munkavállalókon kívül - a NAV személyi állományára vonatkozóan.

A 32/K. § az alap- és a pótszabadság mértékét állapítja meg a teljes NAV személyi állományának vonatkozásában. A korábbi hasonló tartalmú rendelkezés részben kiterjesztésre került a munkavállalókra, másrészt pontosító rendelkezés beépítésére került sor annak érdekében, hogy egyértelművé váljon, hogy az egyes kategória váltások esetében a magasabb szabadság mely időponttól illeti meg a személyi állomány érintett tagját. A vezetői szabadságok tekintetében pedig a vezetői hierarchiához igazodva egy további kategóriát iktat be a törvény.

A 32/L. § a gyermekek után járó pótszabadság mértékét egységesen határozza meg a kormánytisztviselők, a pénzügyőrök és az ügykezelők vonatkozásában.

A 32/M. § egységesíti, és meghatározza a NAV-nál különböző egészségre ártalmas vagy különös biológiai veszélynek kitett körülmények között dolgozó kormánytisztviselők, pénzügyőrök és ügykezelők részére az ezen körülményekre tekintettel megállapítható pótszabadság mértékét.

A 32/N. § a szabadság engedélyezésére vonatkozó szabályokat rögzíti a NAV speciális feladatellátását is figyelembe véve, ugyanakkor megfelelő garanciális szabályokat biztosítva a három állománycsoportba tartozók számára a szükséges rekreációra. A szervezeti egységek nagyfokú leterheltségére, és a három állománycsoportba tartozók egyéni körülményire is tekintettel a szabadságok ütemezése rendkívüli odafigyelést és rugalmasságot igényel mindkét fél tekintetében, ezért a hosszú hónapokra történő tervezés kivitelezhetetlen és fölösleges adminisztrációt igényel.

A 32/O. §-ban a törvény a szabadság kiadására, elévülésére vonatkozó részletes és egységes szabályokat határozza meg. Tekintettel arra, hogy a NAV feladatrendszeréből adódóan a szolgálati érdek kiemelt jelentőséggel bír, az esedékesség évében ki nem adott szabadságok kiadására egységesen a következő év március 31-ig teremt lehetőséget a törvény.

A 32/P. § és 32/Q. §-ok a szabadság kiadásának a munkaidő beosztás szempontjából figyelembe veendő részleteit, valamint az év közben történő jogviszony létesítés illetve megszűnés esetén követendő szabályokat rögzíti egységesen.

A 32/R. § a szabadság megváltás, illetve a jogviszony megszűnése esetén a szabadsággal történő elszámolás szabályait rögzíti egységesen a kormánytisztviselők, a pénzügyőrök és az ügykezelők vonatkozásában.

Rögzíteni kellett továbbá, hogy a NAV szervek közötti belső áthelyezés esetés sincs helye a szabadság megváltásának, annak ellenére, hogy a NAV szervezeti felépítéséből adódóan a munkáltató személye megváltozik. A szabály mind a NAV, mind az érintett számára kedvező, hiszen egyik oldalról nem jár felesleges kiadással, a másik oldalról viszont az érintett nem veszíti el a rekreációjához szükséges szabadidőt.

A rendelkezés ezen túl meghatározza a pénzügyőrök vezénylése idején a szabadság kiadására vonatkozó külön szabályt, amely biztosítja, hogy ha a pénzügyőr a vezénylés időtartama alatt szabadságra megy, azt a vezénylés helyén vegye igénybe.

A 32/S. § a szülési szabadságra vonatkozó szabályokat határozza meg a Hszt. és a Kttv. vonatkozó szabályainak ötvözésével a három állománycsoport tekintetében egységesen.

A 32/T. § a gyermek születése esetén az apát megillető munkaidő kedvezmény szabályait egységesíti a Kttv. szerinti pótszabadság, illetve a Hszt. szerinti munkaidő kedvezmény alapjainak figyelembe vételével.

A 32/U. § 32/V. § és a 32/W. § a kormánytisztviselő, a pénzügyőr és az ügykezelő illetmény nélküli szabadságának egységes szabályozását teremti meg. A gyermek gondozása céljából igénybe vehető illetmény nélküli szabadságon túl a törvény részletesen taglalja azokat az eseteket, amikor az érintett kérelmére a munkáltató köteles illetmény nélküli szabadságot biztosítani, és külön megjeleníti azokat az eseteket, amikor a munkáltató döntésétől, mérlegelésétől függ az illetmény nélküli szabadság engedélyezése. A törvény kitér továbbá az illetmény nélküli szabadság igénybevételének bejelentésével és megszűnésével kapcsolatos szabályokra is.

A 32/X. § a munka- és pihenőidő nyilvántartására vonatkozó egységes szabályozást jeleníti meg a Kttv. vonatkozó rendelkezéseinek pénzügyőrökre történő kiterjesztésével, mivel a Hszt. erre vonatkozóan külön szabályozást nem tartalmaz, ugyanakkor a NAV szintjén elvárható, hogy egységesen történjen a nyilvántartás.

A teljesítményértékelésre és minősítésre vonatkozó 32/Y. § tartalmilag megegyezik a hatályos szabályozással, jogtechnikai okok miatt került sor kizárólag az újraszabályozásra.

A 32/Z. §-ban a képzésre, továbbképzésre vonatkozó rendelkezések a kormánytisztviselőkre, pénzügyőrökre, ügykezelőkre egységes elvek mentén kerültek szabályozásra, figyelemmel arra, hogy a NAV elkülönült intézettel rendelkezik az oktatási, képzési feladatok ellátására, valamint arra, hogy humánerő-fejlesztési feladatokat ellátó intézet olyan képzési struktúrát kínál, amely igazodik a munkaköri sajátosságokhoz, a szakterületi specialitásokhoz, szem előtt tartva a NAV alapfeladatainak elsődlegességét, és ezen kereteken belül biztosítva a magas színvonalú munkavégzéshez szükséges ismeretek átadását. A NAV belső szabályrendszere szigorú követelményeket támaszt a speciális szaktudás biztosítása érdekében, a munkáltatói jogkör gyakorlójának felelősségévé téve a szükséges beiskolázások elvégzését.

A megtérítési kötelezettség tekintetében a törvény sajátos szabályozási koncepciót tartalmaz, amelynek az alapja az az igény, hogy amennyiben a NAV jelentős költségeket fordít a kormánytisztviselők, pénzügyőrök, ügykezelők legkülönbözőbb képzéseire, úgy elvárható, hogy az érintett ezzel arányos időt a NAV - és ezáltal a köz - szolgálatába álljon. Figyelemmel kell itt lenni arra is, hogy a NAV számos olyan képzést szervez, amelyekkel megszerezhető szaktudás nem csak a NAV keretein belül hasznosítható, ilyen például a nyelvi képzés és a különböző informatikai tárgyú képzések.

A 21. §-hoz

A tanulmányi célú mentesítés tekintetében - vagyis amikor az érintett saját elhatározása alapján kíván olyan képzésben részt venni, amely a munkaidejét érinti - szintén sajátos szabályozást tartalmaz a törvény, ötvözve a Kttv. és a Hszt. vonatkozó rendelkezéseit. Főszabály szerint a tanulmányok folytatásához szükséges időre történő mentesítés illetmény nélküli távollétnek minősül, mivel ezen időnek a ledolgozása sok munkakör tekintetében nem kivitelezhető, különösen a folyamatos szolgálat tekintetében. A törvény nem kívánja ugyanakkor elzárni ettől a lehetőségtől a feleket, amennyiben ez megfelel mind a munkáltató, mind pedig az érintett érdekeinek.

A 22. §-hoz

A 33/A. §-ban a tanulmányi szerződésre vonatkozó rendelkezések alapvetően követik a jogállási törvények előírásait a NAV sajátosságaira szabva azokat.

Az összeférhetetlenségre vonatkozó 33/B-33/F. §-ok tartalmilag megegyeznek a hatályos szabályozással, kisebb pontosítások kerültek átvezetésre. Jogtechnikai okok miatt került sor a teljes újraszabályozásra.

Fegyelmi felelősség: A fegyelmi vétség megállapítása a kormányzati szolgálati jogviszonyból, hivatásos szolgálati jogviszonyból eredő kötelezettség vétkes megszegésén alapul.

A 33/G. § a fegyelmi büntetések rendszerében sajátos szabályozási koncepciót követ. A módosítás megteremti a lehetőségét egyes büntetések együttalkalmazásának, annak érdekében, hogy tovább árnyalja a büntetések rendszerét, hogy minden fegyelmi vétségre az azzal arányos büntetés legyen kiszabható. A címtől való megfosztás ugyanis önmagában egyrészt erkölcsi jelegű büntetés, másrészt anyagi hátrányt is jelenthet, viszont ez utóbbi nem minden esetben ugyanolyan arányú, az függ az érintett besorolás szerinti fizetési fokozatától. Ennek megfelelően indokolt lehet a címtől való megfosztás mellett - az anyagi jellegű büntetés érdekében - egy fizetési fokozattal való visszavetés alkalmazása. Ugyanez az indoka a vezetői munkakörből nem vezetői munkakörbe helyezés büntetés mellett a címtől való megfosztás alkalmazásának is.

Emellett az egy fizetési fokozattal való visszavetés fegyelmi büntetést és annak hatályát indokolt konkrét időkorláthoz, nem pedig ahhoz kötni, míg az érintett a visszavetés időpontja szerinti fokozatot ismételten el nem éri, mert adott esetben ez túlzottan hosszú idő, akár 4 év is lehet. A törvény meghatározza azt is, hogy a (3) bekezdés d)-e) pontja szerinti fegyelmi büntetés esetében az érintett illetményét hogyan kell meghatározni.

A 33/H. § meghatározza azokat az esetköröket, amikor fegyelmi büntetés nem szabható ki. Ennek egyrészt indoka lehet - meghatározott kivétellel -, ha a fegyelmi vétséget az érintett a felettese, szolgálati elöljárója utasítására, parancsára követte el. Szabályozza továbbá a rendelkezés a vétkesség megállapítását kizáró körülményeket, mint például a kóros elmeállapot, tévedés.

A 33/I. § meghatározza, hogy a fegyelmi vétséget elkövető mely időpontig áll a fegyelmi büntetés hatálya alatt, ez az alkalmazott fegyelmi büntetéstől függően változó.

A hivatalvesztés, illetve a szolgálati viszony megszüntetése, lefokozás fegyelmi büntetés hatálya azért tér el egymástól, mert míg a Kttv. 155. § (5) bekezdés szerint hivatalvesztés esetén a volt kormánytisztviselő államigazgatási szervnél 3 évig nem alkalmazható, addig a Hszt. 37/A. § (1) bekezdés g) pontja alapján 5 évig nem létesíthető hivatásos szolgálati jogviszony azzal, akinek a szolgálati viszonya a szolgálati viszony megszüntetése, illetve lefokozás büntetés alapján szűnt meg. A törvény ettől nyilvánvalóan nem térhet el, mivel a Hszt. rendelkezése alapján más fegyveres szervnél az érintettel semmiképp sem lenne szolgálati viszony létesíthető.

A fegyelmi jogkör gyakorlója főszabály szerint a munkáltatói jogkör gyakorlója. A 33/J. §-ban foglalt rendelkezés szabályozza ugyanakkor azokat a speciális eseteket, amelyekben valamely sajátos helyzethez igazodva a főszabály nem érvényesül. Így a fegyelmi eljárás alatti belső áthelyezés, a vezénylés, a rendelkezési állomány, valamint az eredményezhet speciális szabályozást, ha a fegyelmi vétséget többen együttesen valósították meg.

A 33/K. § a kiemelt munkáltatói jogkörhöz kapcsolódóan, így tehát tábornok tekintetében, valamint általánosságban a főtisztek, tisztek esetén a fegyelmi jogkor gyakorlásának speciális szabályait tartalmazza.

A 33/L. § megteremti annak a lehetőségét - a Hszt. mintájára -, hogy a főigazgató az irányítása, felügyelete alá tartozó igazgatóságok állományába tartozók tekintetében, a NAV elnöke pedig a NAV teljes személyi állománya tekintetében magához vonhassa a fegyelmi jogkör gyakorlását.

A 33/M. § meghatározza, hogy ki jelöli ki a fegyelmi jogkör gyakorlóját abban az esetben, ha a fő szabály szerinti fegyelemi jogkör gyakorlójával szemben összeférhetetlenségi ok áll fenn.

A 33/N. § részletesen szabályozza az eljárás során felmerülő költségek viselésének rendjét. A költségeket minden érintett maga előlegezi, a költségviselés pedig attól függ, hogy megállapításra kerül-e a fegyelmi vétség megvalósítása.

A fegyelmi eljárás egyszerűsítése érdekében a törvény azt a szabályozási elvet követi, hogy kizárólag az ügyet lezáró érdemi döntést, megszüntető határozatot (fegyelmi határozatot) kell alakszerű határozatba foglalni, és hogy az egyéb döntésekkel szemben külön jogorvoslatnak nincs helye.

A 33/O. § részletesen szabályozza a fegyelmi eljárás egyes szakaszaihoz kapcsolódó határidők meghosszabbítására vonatkozó rendelkezéseket, amelyek - garanciális jelleggel - biztosítékot jelentenek a fegyelmi eljárás indokolatlan elhúzódásával szemben, ugyanakkor biztosítják a megalapozott döntéshez szükséges eljárási cselekményekre a szükséges és elégséges időt.

Ugyancsak meghatározásra kerülnek azok az esetkörök, amelyek az eljárás felfüggesztésére okot adnak, adhatnak.

A fegyelmi eljárás megindításának szabályait tartalmazza a 33/P. §, meghatározva az eljárás megindítására nyitva álló szubjektív határidőt (3 hónap) és objektív határidőt, amely főszabály szerint a fegyelmi vétség elkövetésétől számított 3 év. Meghatározza továbbá a rendelkezés a 3 éves határidő kezdő napját is, továbbá speciális rendelkezést tartalmaz a külföldön elkövetett kötelezettségszegés esetére, mivel a fegyelmi felelősség ilyen esetben nyilvánvalóan csak a belföldre történő visszaérkezés után érvényesíthető. E vonatkozásban a határidők számítását a visszaérkezésről való tudomásszerzéshez köti a rendelkezés (munkáltatónál történő jelentkezés, ennek elmulasztása esetén a mulasztása megállapításának időpontja), mivel a belföldre történő visszaérkezés időpontja - különösen, ha az közösségi viszonylatban történik - nem állapítható meg minden esetben egyértelműen.

A 33/Q. § lehetőséget teremt - szintén a Hszt. mintájára - az egyszerűsített eljárás lefolytatására. Erre abban az esetben kerülhet sor, ha a tényállás megítélése egyszerű és a kötelezettségszegést az érintet a meghallgatásakor elismeri. Ebben az esetben vizsgálóbiztos nem kerül kijelölésre, és vagy - fegyelmi eljárás lefolytatása nélkül - megrovás kerül kiszabásra, illetve - ugyancsak fegyelmi eljárás lefolytatása nélkül - a fegyelmi vétség megállapítása mellett dönthet úgy a fegyelmi jogkör gyakorlója, hogy a fegyelmi büntetést mellőzi. Ez az eljárás szintén a fegyelmi eljárások meggyorsítására, egyszerűsítésére ad lehetőséget az érintett jogainak védelme mellett.

A 33/R. § rögzíti, hogy fegyelmi eljárás megindításáról az érintettet írásban értesíteni kell, amely értesítés tartalmazza, hogy az érintettet milyen kötelezettségszegéssel gyanúsítják. Az fegyelmi eljárás megindítása, illetve az értesítés kiadása egy aktus, mivel önmagában a fegyelmi eljárás megindításáról nem készül külön dokumentum.

Az értesítés jelentősége többek között abban áll, hogy ennek kiadmányozása napját követő naptól indul a fegyelmi eljárás. Ennek indoka az, hogy a fegyelmi vétség felfedésétől számított 3 hónapon túl már nincs helye a fegyelmi eljárás megindításának, így nyilvánvaló, hogy ha a fegyelmi eljárás megindulását nem az értesítés kiadmányozásához kötné a törvény, hanem esetleg az értesítésnek az érintettel való közlésével kezdődne a fegyelmi eljárás, úgy az visszaélésekre adhatna lehetőséget.

A fegyelmi eljárás alá vont a fegyelmi eljárás során többféle képviselőt is igénybe vehet, így jogi képviselő mellett vagy helyett a Magyar Kormánytisztviselői Kar, illetve a Magyar Rendvédelmi Kar képviselőjének, vagy pedig - szintén a jogi képviselő mellett vagy helyett - a NAV-nál működő munkavállalói érdek-képviseleti szerv közreműködését is kérheti. A 33/S. § meghatározza a képviselő tekintetében irányadó összeférhetetlenségi okokat.

A fegyelmi eljárás első szakasza a vizsgálat, amelyet a fegyelmi jogkör gyakorlója által kijelölt vizsgáló folytat le. A 33/T. § meghatározza, hogy - a fegyelmi eljárás alá vont besorolásához, vezetői munkaköréhez, illetve pénzügyőr tekintetében emellett a rendfokozatához igazodva - ki lehet vizsgálóbiztos. Azok tekintetében ugyanakkor, akiknek munkaköri kötelezettsége a vizsgálóbiztosi feladatok ellátása, a korlátozások természetesen nem érvényesülnek.

A két állománycsoport további integrációját erősítve kimondja a törvény, hogy kormánytisztviselő esetén pénzügyőr, illetve pénzügyőr esetén kormánytisztviselő is lehet vizsgálóbiztos.

Vezetői munkakört betöltő kormánytisztviselő, pénzügyőr, ügykezelő esetén, amennyiben az adott szervnél nincs a feltételeknek megfelelő személy, úgy a felettes szerv a saját állományába tartozó kormánytisztviselők, pénzügyőrök közül legalább főosztályvezető-helyettesi munkakört betöltő vezetőt jelöl ki a vizsgálóbiztosi feladatok ellátására, függetlenül az eljárás alá vont vezető vezetői munkakörének szintjétől.

A (6) bekezdés azonban speciális rendelkezést tartalmaz a fegyelmi eljárás alá vont igazgató esetére, és arra az esetre, ha a Főigazgatóság vezetője a Főigazgatóság felügyelete, irányítása alatt álló alsóbb fokú szerv valamely más vezetője ügyében vonja magához a fegyelmi jogkört. (Mivel - eltérően az adóztatási szervek és vámszervek hierarchiájától - a Bűnügyi Főigazgatóság felügyelete, irányítása alatt álló regionális bűnügyi igazgatóságok középfokú szervek, így itt a törvény a Főigazgatóság felügyelete, irányítása alatt álló „alsóbb” fokú szervekről szól.)

Hasonló rendelkezést tartalmaz a (7) bekezdés a fegyelmi eljárás alá vont főigazgató esetére, és arra az esetre, ha a NAV elnöke - a Központi Hivatalon kívül - a NAV központi, középfokú, illetve alsó fokú szervének valamely vezetője tekintetében magához vonja a fegyelmi jogkört.

A rendelkezés meghatározza a vizsgálóbiztossal szemben fennálló összeférhetetlenség eseteit is, továbbá kimondja, hogy a vizsgálóbiztosnak a vizsgálóbiztosi feladatai ellátásáért külön nem jár díjazás.

Amennyiben az eljárás alá vont jelenléte a tényállás tisztázását gátolná vagy a kötelezettségszegés súlya és jellege a munkahelytől való távoltartást indokolja, a fegyelmi jogkör gyakorlója az érintettet az állásából felfüggesztheti. A 33/U. § rendelkezés meghatározza a felfüggesztéssel kapcsolatos részletszabályokat.

A 33/V. §, 33/W. § 33/X. § a vizsgálati szakasz lefolytatásának részletszabályait határozza meg, elősegítve ezzel a fegyelmi eljárások egységes szabályok szerinti lefolytatásának feltételeit. Szabályozza a törvény az eljárás alá vont meghallgatását, a tanúmeghallgatásra, szembesítésre és az egyéb bizonyítékokra vonatkozó rendelkezéseket.

A 33/Y. § meghatározza a vizsgálat lefolytatásának véghatáridejét, főszabály szerint 60 napon belül be kell fejezni. A törvény meghatározza a vizsgáló jelentésének kötelező tartalmi elemeit, amelyek szükségesek a megalapozott döntés meghozatalához.

Amennyiben a megalapozott döntés meghozatalához szükséges információk nem állnak rendelkezésre, lehetőség van ún. póteljárás lefolytatására.

Amennyiben az eljárás alá vont a kötelezettségszegést a vizsgálat során elismerte, továbbá a tárgyalásról lemondott, és a tényállás megítélése egyszerű, a szabályozás az eljárásnak ezen a pontján is lehetőséget biztosít egyfajta egyszerűsítésre, így ebben az esetben a fegyelmi jogkör gyakorlója fegyelmi tárgyalás nélkül is jogosult meghatározott fegyelmi büntetések kiszabására.

A fegyelmi eljárás második szakasza a tárgyalás, amelynek során főszabály szerint megszületik az érdemi döntés. A fegyelmi tanács elnöke a fegyelmi jogkör gyakorlója, másik két tagját a fegyelmi jogkör gyakorlója jelöli ki. A 33/Z. § meghatározza a fegyelmi tanács tagjaira vonatkozó előírásokat, ahol hasonló korlátok érvényesülnek, mint a vizsgálóbiztos tekintetében.

A 23. §-hoz

A 34. § szabályozza a tárgyalásra vonatkozó rendelkezéseket.

A 34/A. § meghatározza, hogy a fegyelmi büntetést milyen elvek szerint kell kiszabni, illetve lehetővé teszi, hogy ha a körülményekre tekintettel a legenyhébb fegyelmi büntetés kiszabása is indokolatlan, úgy a fegyelmi büntetés kiszabását mellőzni lehet, de ez esetben is - a fegyelmi vétséget megállapító, indoklással ellátott - határozatot kell hozni. Erre azért is szükség van, hogy a fegyelmi vétség elkövetője - legyen a vétség akármilyen enyhe - szabályellenes magatartása súlyát kellően érezze, másrészt nem utolsó sorban azért is kell határozatot hozni, hogy az érintett - a mégiscsak elmarasztaló - döntést bíróság előtt támadhassa.

A 34/B. § a fegyelmi eljárás megszüntetésének esetköreit határozza meg.

A 34/C. § - a pénzügyőrök sajátos helyzetére tekintettel - rendezi azt az esetet, amikor a fegyelmi tanács olyan fegyelmi büntetést tart indokoltnak, ami a hatáskörét meghaladja. Ilyenkor a fegyelmi a tanács a döntésre vonatkozó javaslatát és az iratokat a hatáskörrel rendelkező vezetőnek, adott esetben a kijelölt miniszternek küldi meg, aki - újabb fegyelmi tanács felállítása nélkül - dönt az ügyben.

A 34/D. § a fegyelmi büntetés végrehajtásainak szabályait határozza meg. E körben kiemelendő, hogy ha a kormányzati szolgálati jogviszony, hivatásos szolgálati jogviszony a jogerősen kiszabott fegyelmi büntetés végrehajtása előtt vagy annak végrehajtása közben szűnik meg, úgy nem csak a 33/G. § (3) bekezdés b)-f) pontja szerinti fegyelmi büntetés, hanem a g)-h) pont szerinti büntetés, azaz a címtől való megfosztás, illetve a vezetői munkakörből nem vezetői munkakörbe helyezés büntetést érvényesíteni kell az új munkáltatónál akkor, ha az érintett meghatározott idő alatt újabb kormányzati szolgálati jogviszonyt, illetve hivatásos szolgálati jogviszonyt létesít. Ez tehát azt jelenti, hogy az érintett az új munkáltatónál sem kaphat a büntetésből hátralévő időtartam alatt vezetői megbízást, illetve címet. Ennek indoka, hogy ha a közszolgálat egyik szerve az adott cselekményért ilyen súlyos büntetést talált indokoltnak, az ne legyen annulálható azzal, hogy az érintett egy másik államigazgatási vagy fegyveres szerv szolgálatába lép.

Eljárás a kormányzati szolgálati jogviszonnyal, hivatásos szolgálati jogviszonnyal össze nem függő bűncselekmény esetén: A 34/E. § átveszi a Hszt.-ből azt a lehetőséget, hogy azt a munkatársat, akivel szemben a kormányzati szolgálati jogviszonyból, hivatásos szolgálati jogviszonyból eredő kötelezettségeivel össze nem függő bűncselekmény miatt büntetőeljárás indult, indokolt esetben - az állásból való felfüggesztés útján - távol lehessen tartani a munkahelyétől a büntetőeljárás befejezéséig. Hangsúlyozni kell, hogy ez az eljárás nem tartozik a fegyelmi eljárás keretei közé, a tövény ezt önálló eljárásként határozza meg.

Kártérítési felelősség: A 34/F. §-ban a törvény a kártérítési felelősség általános alakzataként a vétkességi felelősséget határozza meg. Ennek megfelelően a foglalkoztatott főszabály szerint az általa a kormányzati szolgálati jogviszonyából, hivatásos szolgálati jogviszonyából, illetve munkajogviszonyából eredő kötelezettségeinek megszegésével szándékos vagy gondatlan magatartással a munkáltatónak okozott kárt köteles megtéríteni. A munkáltatót terheli a bizonyítási kötelezettség a foglalkoztatott magatartásának (kötelességszegésének) felróhatósága, a kár bekövetkezte és mértéke, valamint az okozati összefüggés tekintetében.

A kártérítés mértéke vonatkozásában differenciált szabályozást tartalmaz a törvény, fenntartja az ex lege korlátozott kártérítési felelősséget a gondatlansággal okozott károk körében (függetlenül a gondatlanság mértékétől, követve a Hszt. - és a közszolgálatban a Kttv. hatálybalépéséig érvényben lévő - szabályozását), ugyanakkor szándékos károkozás esetén a teljes kárt kell megtéríteni. Ennek megfelelően gondatlan károkozás esetén a károkozó egyhavi, meghatározott esetekben háromhavi illetménye (távolléti díja, ellátmánya) erejéig felel.

Az új Mt.-hez igazodva, a kártérítés mértékének korlátozásához vezethet az ún. előreláthatósági szabály, amelynek alapján a foglalkoztatott azt a kárt köteles megtéríteni, amelynek bekövetkezésével a károkozás idején számolhatott, azaz a magatartásával igen távoli okozati összefüggésben bekövetkezett károkat azonban nem. E szemlélet mind a gondatlanul, mind a szándékosan okozott károk esetében érvényesül. Ugyancsak kármegosztásra vezet a munkáltató vétkes közrehatása, valamint a munkáltatói kárenyhítési kötelezettség teljesítésének felróható elmulasztása. A törvény - hasonlóan a jogviszonytörvények szabályozásához - nem értékeli a foglalkoztatott terhére, ha a kár olyan jogszabálysértő utasítás, parancs teljesítéséből keletkezetett, amelyre az érintett az utasítást, parancsot adó figyelmét - a jogviszonytörvényekben meghatározottak szerint - előzőleg felhívta.

A 34/G. § a vétkességen alapuló felelősség alóli kivételként szabályozza az ún. megőrzési felelősséget, amely olyan dolgok tekintetében terheli a foglalkoztatottat, amelyeket visszaszolgáltatási vagy elszámolási kötelezettséggel vett át, és amelyeket állandóan őrizetben tart, kizárólagosan használ vagy kezel. A foglalkoztatott felel e dolgokban bekövetkezett hiányból, illetve e dolgok megrongálódásából eredő kár esetén. Ennek feltétele - a pénztáros, a pénzkezelő és az értékkezelő kivételével -, hogy a dolgot jegyzék vagy elismervény alapján igazoltan átvette. Kimentési okként határozza meg a rendelkezés, ha a hiányt elháríthatatlan külső ok idézte elő, vagy a munkáltató a biztonságos őrzés feltételeit nem biztosította, illetve ha a károkozó bizonyítja, hogy úgy járt el, ahogy az adott helyzetben általában elvárható.

A 34/H. § - szintén a vétkességi felelősség alóli kivételként - meghatározza az ún. leltárhiányért fennálló felelősséget, amelynek feltétele, hogy az érintett munkaköri leírásában rögzítve legyen munkaköri feladatai között a részére szabályszerűen átadott és átvett raktári leltárkészlet raktárkezelése, a munkavállaló esetén pedig a leltárfelelősségi megállapodás megkötése. A leltárhiányért való felelősség csak meghatározott feltételek fennállása esetén érvényesíthető.

A 34/I. § meghatározza a többes károkozás esetén irányadó szabályokat. Főszabály szerint ebben az esetben a vétkesség arányában felelnek a károkozók, ha ez nem állapítható meg, közrehatásuk arányában, ha pedig a közrehatás aránya sem állapítható meg, úgy egyenlő arányban viselik a kárt. A megőrzési felelősség fennállása esetén a károkozók illetményük arányában felelnek. A leltárhiányért fennálló felelősség tekintetében érvényesülő speciális rendelkezés nem itt, hanem a leltárhiány szabályozásánál kapott helyet. Szándékos károkozás esetén egyetemleges kötelezésnek van helye.

A foglalkoztatottat terhelő kártérítési felelősség tekintetében a teljes kártérítés elve érvényesül, amelynek alapján meg kell téríteni a munkáltató vagyoni (a károkozó körülmény folytán a munkáltató vagyonában beállott értékcsökkenés és az elmaradt vagyoni előny, továbbá az a kárpótlás vagy költség, amely a munkáltatót ért vagyoni és nem vagyoni hátrány csökkentéséhez vagy kiküszöböléséhez szükséges) és nem vagyoni kárát. A 34/J. § a kártérítés módja tekintetében főszabályként a pénzbeni kártérítést határozza meg. Figyelemmel arra, hogy a NAV-nak a foglalkoztatottai által okozott károk vonatkozásában a természetbeni kártérítés csak nagyon kivételes esetekben kivitelezhető, indokolt a pénzbeni kártérítés főszabályként történő meghatározása. A rendelkezés meghatározza, hogy a vagyoni kár összegének meghatározása során mit kell figyelembe venni.

A kártérítési felelősség megállapítására főszabály szerint a munkáltatói jogkör gyakorlója jogosult. A 34/K. § - meghatározott kivételektől eltekintve - a kártérítési eljárás lefolytatására a fegyelmi eljárás szabályait rendeli alkalmazni, elkerülve ezzel a felesleges párhuzamos szabályozást, figyelemmel a két eljárás hasonló vonásaira. Egyik legfontosabb kivételként kell megemlíteni, hogy kártérítési eljárás során nem kerül sor a fegyelmi eljárásnál ismert, ún. tárgyalásos, második szakasz lefolytatására. A törvény - a megalapozott döntés meghozatalához szükséges információk teljes körű rendelkezésre állásának biztosítása érdekében - lehetőséget biztosít kártérítési póteljárás lefolytatására.

A törvény lehetőséget biztosít egyfajta egyszerűsített kártérítési eljárás lefolytatására, azokban az egyszerű megítélésű ügyekben, ahol a kár összege ismert (pl. szolgálati igazolvány elvesztése) és az érintett a kártérítési felelősségét és annak mértékét, valamint a kár összegét a munkáltató felhívására elismeri. Ezekben az esetekben a munkáltató - külön eljárás lefolytatása nélkül felhívja az érintettet a kár megfizetésére, amely alapján a kártérítési igény - az érintett elismerése esetén - érvényesíthető.

A 34/L. § és 34/M. § - a Hszt. hatályos rendelkezéseihez hasonlóan - a méltányossági jogkör gyakorlását szervezeten belül szabályozza. Ennek megfelelően méltányosság gyakorlására a NAV elnöke jogosult, ennek keretében kérelemre a kártérítés alól részben vagy egészben mentesítheti az érintettet, vagy részére fizetési könnyítést engedélyezhet. A NAV elnökének méltányossági jogkörében hozott ezen döntései tekintetében a törvény lehetőséget biztosít a bírói útra. Egymillió forint feletti kárösszeg esetén mind a kártérítési felelősség megállapítása, mind pedig a méltányossági jogkör gyakorlása a NAV elnökének jogkörébe utalja a törvény.

A törvény a munkáltatói kártérítési felelősség körében a jogviszonytörvényeknek megfelelően fenntartja az ún. objektív, vétkességtől független kárfelelősséget. A foglalkoztatottat terheli ugyanakkor a bizonyítás a tekintetben, hogy a károkozás a kormányzati szolgálati jogviszonyával, hivatásos szolgálati jogviszonyával, munkaviszonyával okozati összefüggésben következett be. Az objektív felelősség alól a törvény két kimentési okot határoz meg, így mentesül a munkáltató, ha a kárt az ellenőrzési körén kívül eső olyan körülmény okozta, amellyel nem kellett számolnia és nem volt elvárható, hogy a károkozó körülmény bekövetkezését elkerülje, vagy a kárt elhárítsa, illetve ha a kárt kizárólag a károsult elháríthatatlan magatartása okozta. A kármegosztás tekintetben - hasonlóan a foglalkoztatottat terhelő kártérítési felelősséghez - érvényesül az a szabály, miszerint nem kell megtéríteni azt a kárt, amelynek bekövetkezése nem volt előrelátható. Ugyancsak nem kell megtéríteni a kárnak azt a részét, amelyet a károsult vétkes magatartása idézett elő, vagy amely abból származott, hogy a károsult a kárenyhítési kötelezettségének nem tett eleget. Hasonlóan a Kttv.-hez a kirendelés, valamint a kormányzati érdekből történő kirendelés vagy határozott idejű áthelyezés esetére a munkáltatók egyetemleges felelősségét írja elő a 34/N. §. A 34/O. § az általános munkáltatói kárfelelősségi szabályt rendeli alkalmazni a foglalkoztatott munkahelyre bevitt dolgaiban keletkezett károk megtérítésére, fenntartva - illetve a pénzügyőrök tekintetében bevezetve - azt a munkáltatói lehetőséget, hogy a foglalkoztatottat az általa a munkahelyre bevitt dolgok meghatározott helyen való elhelyezésére kötelezze, illetve bejelentési kötelezettséget írjon elő. A munkába járáshoz vagy a munkavégzéshez nem szükséges dolgok pedig csak a munkáltató engedélyével vihetők be a munkahelyre. A munkáltató által ezen rendelkezés alapján meghatározott szabályok megsértése esetén a munkáltató csak szándékos károkozás esetén felel.

A munkáltató kártérítési felelőssége esetén is a teljes kártérítés elve az irányadó, így meg kell téríteni a foglalkoztatott elmaradt jövedelmét, dologi kárát, azt a kárt is, amelyet a foglalkoztatott a sérelemből eredő jelentős fogyatékossága ellenére, rendkívüli munkateljesítménnyel hárít el, nem vagyoni kárát, továbbá a sérelemmel, illetve ennek elhárításával összefüggésben felmerült indokolt költségeit.

A rendelkezések meghatározzák, hogy a kártérítés összegének meghatározása során mit kell figyelembe venni elmaradt jövedelem megállapítása során, természetbeni juttatások értékének, illetve a dologi kár mértékének meghatározása során, illetve hogy kártérítés összegének kiszámítása során milyen levonásokat kell érvényesíteni.

A munkáltatónak nem csak a károsult foglalkoztatott, hanem hozzátartozójának a károkozással összefüggésben felmerült kárát is meg kell térítenie, illetve amennyiben a foglalkoztatott meghal, úgy ezen túlmenően tartást pótló kártérítést köteles a munkáltató a hozzátartozó részére megállapítani. (34/P. §, 34/Q. §)

Kártérítésként járadék is megállapítható, jellemzően abban az esetben, ha a kártérítés tartás vagy tartás kiegészítését szolgálja, illetve általános kártérítésként. Ez utóbbi megállapítására abban az esetben kerül sor, amennyiben a kár vagy egy része pontosan nem állapítható meg. (34/R. §)

A 34/S. § részletesen szabályozza azokat az esetköröket, amelyek a kártérítés utólagos módosítását teszik szükségessé. A törvény figyelembe veszi, hogy - eltérően a Mt. hatálya alá tartozó munkáltatóktól - a NAV tekintetében a „béremelés” nem munkáltatói döntés, hanem jellemzően törvénymódosítás, illetve a törvényen alapuló, a jogviszonyban eltöltött idő szerinti előmenetel következménye. A személyi bérben részesülők, az ügykezelők és a munkavállalók tekintetében érvényesülhet az új Mt.-hez hasonló szabályozás, mivel e körben alapvetően munkáltatói döntés eredménye a „béremelés”, természetesen a mindenkori költségvetés szabta keretek között.

A 34/T. § meghatározza a munkáltatót terhelő kártérítési felelősség érvényesítésének módját, vagyis hogy a munkáltató kötelessége, hogy felhívja a foglalkoztatottat kárigénye előterjesztésére. Speciális szabály érvényesül amennyiben a munkáltatók felelőssége egyetemleges, illetve a pénzügyőrök vezénylése esetén.

A 34/U. § a jogviszonytörvényekhez igazodva fenntartja az ún. szakaszos elévülés intézményét, amely a károkozáshoz kapcsolódó relatíve önálló igények elévülési idejének eltérő kezdő időpontját állapítja meg. A rendelkezés tartalmilag azonos a jogviszonytörvények hatályos szabályozásával.

A 34/V. §-ban foglalt rendelkezés lehetőséget biztosít arra, hogy a NAV elnöke bármely foglalkoztatott tekintetében magához vonja a kártérítési jogkör gyakorlását. Ennek indoka egyrészt, hogy a NAV speciális feladataiból adódóan lehetnek olyan káresemények, amelyek kivizsgálását a legfelsőbb szintre indokolt utalni, illetve a NAV szervek közötti szoros együttműködés, napi kapcsolat, a közös akciók során különböző NAV szervek állományába tartozó foglalkoztatottak közös károkozása esetén is biztosítani kell az egységes eljárás és elbírálás lehetőségét. A rendelkezés megállapítja a munkavállalók tekintetében alkalmazandó rendelkezések körét. A rendelkezés lehetőséget biztosít arra, hogy a kártérítési eljárás lefolytatásának eljárási rendjét a NAV elnöke határozza meg.

A 34/W. § összefoglalóan tartalmazza a kormánytisztviselői jogviszonyból és a hivatásos szolgálati jogviszonyból származó igények bíróság előtti érvényesítésére vonatkozó rendelkezéseket. Ennek indoka, hogy mind a NAV kormánytisztviselői és ügykezelői állománya tekintetében a Kttv.-hez képest, mind pedig a pénzügyőri állománya tekintetében a Hszt.-hez képest már jelenleg is speciális szabályozás irányadó a jogviszonyból származó igények érvényesítése tekintetében. Így szükségessé vált a hatályos szabályozás szerinti állapot NAV tv.-ben történő újraszabályozása, egyrészt a jogalkalmazást megkönnyítendő, másrészt annak okán, hogy a törvény által a NAV tv.-ben újraszabályozott egyes jogintézményeknek közvetlen és meghatározó kapcsolata van a bírói útra vonatkozó rendelkezésekkel, így ezek egy joganyagon belüli szabályozása indokolt.

A 34/X. § meghatározza a kormányzati szolgálati jogviszony, illetve a hivatásos szolgálati jogviszony jogellenes megszüntetésének következményeit. Ennek keretében meghatározza, hogy mely esetekben kérheti az érintett az eredeti munkakörében való továbbfoglalkoztatását, illetve, hogy a jogviszony jogellenes megszüntetésére tekintettel az érintettet milyen juttatások illetik meg, mintegy kártérítésként, attól függően, hogy megtörtént-e az eredeti munkakörbe való visszahelyezés, illetve hogy milyen okból volt jogellenes a jogviszony megszüntetése. A törvény ezen rendelkezés alkalmazását a NAV munkavállalóira is kiterjeszti.

Az értelmező rendelkezéseket tartalmazó 34/Y. § tartalmilag nagyrészt megegyezik a hatályos szabályozással, pontosításokkal és az alábbi kiegészítésekkel.

Különösen a kiküldetés jogintézmények újraszabályozásához kapcsolódóan a törvény kiegészíti a NAV tv. értelmező rendelkezéseit, meghatározva a munkavégzési/szolgálatteljesítési hely, a munkáltató szervezetszerű működési területének fogalmát, valamint a személyi rész egyes rendelkezéseinek egyértelmű jelentéstartalma érdekében a munkáltató, a szervezeti egység, a közeli hozzátartozó, illetve a hozzátartozó fogalmát, valamint meghatározza, hogy a NAV egyes rendelkezései alkalmazásban illetmény alatt mely illetményelemeket kell érteni.

A belső áthelyezés fogalmához kapcsolódó módosítások a jogintézmény gyakorlati alkalmazása során felmerült problémák, félreértelmezések megoldását célozzák, amelyek így nagyban csökkenthetik a szervezeten belüli adminisztrációt.

Kizárólag jogtechnikai okok miatt került sor a teljes újraszabályozásra.

A 24. §-hoz

Az intézkedéseket érintő módosítások célja, hogy a szolgálatteljesítés során tapasztalt visszaélésekkel szemben a pénzügyőrök megtehessék valamennyi szükséges intézkedést.

A módosítással lehetővé válik, hogy amennyiben a pénzügyőrök a szolgálatteljesítés során nem a NAV nyomozó hatósága hatáskörébe tartozó bűncselekmény gyanúját észlelik, úgy halaszthatatlan nyomozási cselekményként lefoglalást foganatosítsanak, jelentősen egyszerűsítve a jelenlegi eljárást.

A pénzügyőrök számos esetben kerülnek szembe nem a NAV hatáskörébe tartozó bűncselekménnyel, szabálysértéssel, így - a költséghatékony eljárás szem előtt tartásával - a törvény lehetővé teszi, hogy ebben az esetben is jogosult legyen a bűncselekmény vagy szabálysértés elkövetésén tetten ért, illetve annak elkövetésével megalapozottan gyanúsítható személyt, valamint azt a személyt, akinek őrizetbe vételét rendelték el, további intézkedés megtétele, illetve eljárási cselekmény foganatosítása céljából elfogni és a hatáskörrel és illetékességgel rendelkező hatósághoz előállítani.

A 25. §-hoz

A módosítás az adatkezelés időtartama tekintetében a rendőrségről szóló 1994. évi XXXIV. törvény rendelkezéseihez igazodik, mivel a NAV és a Rendőrség bűnüldözési feladatokhoz kapcsolódó adatkezelésének egységes szabályozása indokolt.

Az érintettnek az adatkezeléshez kapcsolódó jogosítványai tekintetében szükséges a rendelkezést az információs önrendelkezési jogról és az információszabadságról szóló 2011. évi CXII. törvény előírásaihoz igazítani.

A 26. §-hoz

A NAV tv. 77. §-ának módosítása megteremti a NAV nyomozó hatósága számára

a) az EU-val mint „szervezet”-tel, intézményeivel (ügynökségeivel), adatkezelő rendszereivel, valamint az EU tagállamaival, illetve a

b) 3. országokkal, továbbá a nemzetközi és a regionális bűnügyi szervezetekkel

való együttműködés törvényi hátterét.

A 77. § (2) bekezdésének rendelkezései a NAV nyomozó hatósága által kezelt személyes és bűnüldözési adat harmadik országnak, valamint a 77. § (1) bekezdésében említett nemzetközi szervezeteken kívüli nemzetközi szervezet részére történő továbbításának szabályait módosítja a büntetőügyekben folytatott rendőrségi és igazságügyi együttműködés keretében feldolgozott személyes adatok védelméről szóló 2008/977/IB kerethatározattal összhangban.

A 27. §-hoz

A felhatalmazó rendelkezés célja, hogy a NAV tekintetében egységes képesítési előírások valósulhassanak meg.

A 28. §-hoz

Az alap- és középfokú szaktanfolyam elvégzésére vonatkozó módosító rendelkezéshez kapcsolódóan tartalmazza a rendelkezés a szükséges felhatalmazó rendelkezést a kijelölt miniszter számára.

A 29. §-hoz

Átmeneti rendelkezés, amely meghatározza, hogy azon tiszti vagy főtiszti állománycsoportba tartozó pénzügyőröknek, akik a 2012. december 31-én a NAV állományába tartoznak, milyen időpontig kell a középfokú szaktanfolyamot elvégezniük. A három éves időhatár kellő időt biztosít minden érintett számára az előírt kötelezettség teljesítésére.

Továbbá a rendelkezés a törvénynek a fegyelmi és a kártérítési eljárásra vonatkozó szabályaihoz kapcsolódó átmeneti rendelkezéseket, illetve az összeférhetetlenségi szabályokat módosító rendelkezésekhez kapcsolódó átmeneti rendelkezéseket határozza meg.

A 30. §-hoz

Az Alaptörvény 46. cikk (6) bekezdésében foglalt rendelkezés értelmében a titkosszolgálati eszközök és módszerek alkalmazásának szabályait sarkalatos törvény határozza meg, ezért a NAV tv. szövegét szükséges kiegészíteni az ezt deklaráló záradékkal.

A 31. §-hoz

A törvény újraszabályozza a kiemelt munkáltatói jogkör gyakorlására vonatkozó mellékletet.

A 32-35. §-hoz

A rendelkezések tartalmazzák a szövegcserés módosításokat, 

-----STARTING---POINT---VEGE---

a törvény hatálybalépésére vonatkozó szabályokat, a titkos információgyűjtésre vonatkozó egyes rendelkezéseket módosító rendelkezést sarkalatosnak minősítő rendelkezést, valamint egyes jogszabályi helyek hatályon kívül helyezését.

A 36. §-hoz

Tekintettel arra, hogy a Nemzeti Adó- és Vámhivatal hivatásosos állományú tagjai a Btk. tekintetében nem minősülnek katonának, így ezt a minősítést a szabálysértési törvényben sem indokolt fenntartani. A rendelkezés az ehhez szükséges módosítást végzi el. Ennek következtében a fegyelmi eljárás szabályai közül is elmaradt a Hszt. szerinti, fegyelmi eljárás keretében elbírálandó szabálysértés esetkörének a szabályozása, nagymértékben egyszerűsítve a szabályozást.