2002. évi XXI. törvény indokolása

a közoktatásról szóló 1993. évi LXXIX. törvény módosításáról

-----STARTING---POINT---ALTALANOS--- 

A törvény a közoktatás rendszerét illető törvényi szabályozások közül azoknak a megváltoztatására tartalmaz rendelkezéseket, amelyek megváltoztatása elengedhetetlen a zavartalan szeptemberi tanévkezdéshez. A kormányprogramhoz igazodva feloldja a jelenlegi tantervi szabályozás merevségét anélkül, hogy ennek következtében megváltoztatná a jelenlegi iskolaszerkezetet, új program kidolgozására kötelezné az iskolákat, illetőleg megnehezítené az iskolaváltást. További fontos eleme a törvénynek, hogy ismét szétválasztja az államigazgatási döntéseket a szakmai előkészítéstől. A törvény garantálja, hogy az oktatási miniszter döntéseinek meghozatalában visszaálljon az Országos Köznevelési Tanács korábban meglévő jogosítványa, az egyetértési jog.

-----STARTING---POINT---RESZLETES---

Az 1. §-hoz

A szakképzési hozzájárulásról és a képzési rendszer fejlesztésének támogatásáról szóló 2001. évi LI. törvény 2. §-ának (1) bekezdése alapján a korábbi rendelkezésektől eltérően szakképzési hozzájárulásra kötelezetté vált az egyéni vállalkozó, kivéve, ha átalányadót fizet. A közoktatásról szóló törvény hatályos rendelkezései alapján az iskolai rendszerű szakképzés gyakorlati képzésének ellátásához nem vehető igénybe költségvetési hozzájárulás, ha a fenntartó szakképzési hozzájárulásra kötelezett. Figyelembe véve, hogy az egyéni vállalkozó nem tudja költségként elszámolni az iskolai rendszerű szakképzéssel összefüggő kiadásait, indokolt, hogy a törvény szerint hozzájusson a gyakorlati képzés után járó költségvetési támogatáshoz.

A 2. §-hoz

A törvény visszaállítja az Országos Köznevelési Tanács egyetértési jogát, amelyet 1998-ig gyakorolt.

A 3. §-hoz

A törvény újra fogalmazza azokat a rendelkezéseket, amelyek alapján az iskoláknak el kell készíteniük helyi tantervüket. A változtatás lényege, hogy fenntartja a kerettantervet, azonban attól széles körű eltérési lehetőséget biztosít az iskolák részére. A kerettantervek lényege, hogy meghatározzák a nevelés-oktatás kötelező és közös követelményeit. E kötelező és közös követelmények elégségesek ahhoz, hogy fenntartsák az iskolai nevelő- és oktató munka egységét. A törvény lehetővé teszi ugyan, hogy az iskolák a helyi tantervek elkészítése során külön engedélyezési eljárás nélkül eltérjenek a kerettantervtől, azonban ez az eltérés nem járhat azzal a következménnyel, hogy nem kerülnek átadásra az előírt követelmények. Nem fűződik állami érdek ahhoz, hogy jogszabály határozza meg, milyen módon építik be az átadásra kerülő ismereteket a helyi tantervbe. Az egyes tananyagok összevonása, műveltségi területek kialakítása, az oktatásra rendelkezésre álló időkeret meghosszabbítása a lényegen nem változtat. Az iskolarendszer zavartalan működése biztosított azáltal, hogy az iskolai tanulmányok befejezésére minden előírt tananyagot, ismeretet át kell adni.

A 4. §-hoz

A törvény nagyobb szabadságot biztosít azoknak az iskoláknak a helyi tantervük elkészítéséhez, amelyekben az iskolaváltás nem okoz problémát. A hat- és nyolc évfolyamos gimnáziumokban, továbbá minden olyan többcélú közoktatási intézményben, amelyben a tanulók a nyolcadik évfolyam befejezését követően nem kényszerülhetnek iskolaváltásra, nem szükségszerű, hogy a kerettantervben egyes iskolatípusra meghatározott tananyagot a meghatározott időpontban be is fejezzék. Így például a hat- és nyolc évfolyamos gimnáziumokban nem okoz problémát, ha a tanuló a nyolcadik évfolyam végére nem jut el minden olyan tananyag „végéhez”, mint amelyeket az általános iskolában oktatni kell. A kilencedik évfolyamon, illetve a tizedik évfolyamon az iskola „tovább folytathatja” a megkezdett ismeretek átadását.

Az 5. §-hoz

A szorgalmi idő megszervezésénél a hatályos rendelkezéseket sok esetben igen nehéz megtartani. A közoktatásról szóló törvény szerint ugyanis a szorgalmi idő 185 tanítási napból áll. A nemzeti ünnepek és más munkaszüneti napok miatt nehézséget okoz a tanulmányi szünetek kiadása, a tanév első és utolsó napjának a meghatározása. Miután az előírt tananyagok átadásánál nem okoz problémát, ha a tanítási napok száma nem éri el a 185 napot, indokolt lehetővé tenni, hogy az oktatási miniszter évenként rendeletben határozza meg a tanév szorgalmi idejének rendjét. Az egységes gyakorlat garantálása érdekében a javaslat az első és az utolsó tanítási napok fix időpontját rögzíti.

A 6. §-hoz

A törvény visszaállítja az Országos Köznevelési Tanács egyetértési jogát.

A 7. §-hoz

A törvény visszaállítja a Országos Köznevelési Tanács egyetértési jogát.

A törvény szabályozza az oktatási jogok miniszteri biztosának kinevezésével kapcsolatos miniszteri jogosítványt is. A jövőben ezt a döntést a miniszter csak az Országos Köznevelési Tanács javaslata alapján gyakorolhatja.

A 8. §-hoz

A törvény visszaállítja az Országos Köznevelési Tanács egyetértési jogát.

A 9. §-hoz

Az iskolákban problémát okoz az idegen nyelv oktatása. Indokolt ezért meghosszabbítani azt az időszakot, amelyen belül a „C” típusú állami nyelvvizsgával még tovább lehet oktatni. A változás a hatályos rendelkezésekhez képest rugalmasabb, mivel lehetővé teszi a továbbfoglalkoztatást, ugyanakkor kötelezővé teszi a tanulmányok megkezdését, és meghatározott életkoron túl nem kívánja meg az újabb szakképzettség megszerzését.

A 10-11. §-hoz

A közoktatásról szóló törvénynek a 2000. évi CXXXIII. törvénnyel megállapított 124. §-ának (25) bekezdése alapján a pedagógusoknak a kötelező óraszámukból kettőt nem lehet tanítási órára fordítani, csak egyéb neveléssel összefüggő feladatokra. Ezek közé tartozik például az egyéni foglalkozás, a felzárkózás, a tehetséggondozás. E rendelkezéssel egyidejűleg ugyanis megnövekedett a tanítók kötelező órája egy órával, míg a tanároké két órával. A módosítás ugyanakkor nem ad választ arra a kérdésre, hogy az egyéni törődésre előírt feladatokat milyen időkeret terhére kell megoldani. Ezért a gyakorlatban e feladat végrehajtása nem oldható meg, mivel a fenntartó nem ad hozzá időkeretet, akkor az osztály-, csoportbontások időkeretét, illetőleg a pedagógiai program végrehajtását szolgáló időkeretet kell e feladatok végrehajtására fordítani. A felnőttoktatásban, illetve az alapfokú művészetoktatásban e rendelkezések nem hajthatók végre, figyelembe véve, hogy ott az oktatásszervezés alapjaiban tér el a többi iskoláétól.

-----STARTING---POINT---VEGE---

A törvény a tanévkezdés időpontjához viszonyított hatályba léptető rendelkezéseket tartalmaz.