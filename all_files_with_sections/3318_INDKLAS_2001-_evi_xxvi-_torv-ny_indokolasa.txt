2001. évi XXVI. törvény indokolása

a Párizsi Békeszerződésről szóló 1947. évi XVIII. törvény 27. cikke 2. pontjában foglaltak végrehajtásáról rendelkező 1997. évi X. törvény módosításáról

Indokolás

A Párizsi Békeszerződésről szóló 1947. évi XVIII. törvény 27. Cikkének 2. pontja értelmében a faji, vallási vonatkozású diszkriminatív törvények vagy más fasiszta rendszabályok által érintettek magyarországi szervezetei számára kell visszajuttatni a személyektől elvett azt a vagyont, amelyért örökös nem jelentkezett és a szervezetek az érintett közösségek, illetőleg életben maradt tagjai támogatására kell, hogy e vagyont fordítsák.

A Békeszerződés végrehajtása az Országgyűlés 89/1996. (X. 30.) OGY határozata alapján a Kormány által létrehozott közalapítvány közreműködésével történik. Ennek jogi feltételei megteremtése érdekében alkotta meg az Országgyűlés az említett nemzetközi kötelezettség végrehajtását célzó 1997. évi X. törvényt, amelynek alapján a Kormány az 1035/1997. (IV. 10.) Korm. határozatban rendelkezett a Magyarországi Zsidó Örökség Közalapítvány létrehozásáról.

Az ügy súlya és a társadalmilag elvárt szintű állami részvétel indokolja, hogy a Közalapítvány kuratóriumába a Kormány részéről állami vezető kerüljön jelölésre.

A Kormány tagjai és az államtitkárok jogállásáról és felelősségéről szóló 1997. évi LXXIX. törvény általános összeférhetetlenségi tilalomként kimondja, hogy állami vezető alapítvány kuratóriumának nem lehet tagja.

Az állami vezetőkre irányadó törvényi tilalom általános érvényű feloldása ellentétes lenne az összeférhetetlenségi viszonyokat elvi szinten meghatározó szabályrendszerrel, gyakorlati hatásában pedig szükségtelenül tág teret engedne az állami vezetők alapítványi közreműködésének.

A hatályos törvényi tilalom feloldása azonban egyidejűleg szükségtelen is, mivel a feltétlenül indokolt esetekre a törvény az eltérő szabályozás lehetőségét - mintegy kivételként - ma is biztosítja. Mindezek alapján a szóban forgó esetben a személyi összeférhetetlenségi tilalomnak kizárólag az adott közalapítványra korlátozódó feloldása (az 1997. évi X. törvény módosítása) látszik elvi és szabályozási szempontból is a leginkább járható útnak.