2011. évi CLXX. törvény indokolása

a hitelszerződésből eredő kötelezettségeiknek eleget tenni nem tudó természetes személyek lakhatásának biztosításáról

-----STARTING---POINT---ALTALANOS--- 

2011. május 30-án a Kormány és a Bankszövetség által bejelentett Otthonvédelmi akcióterv pontja között szerepelt a szociálisan legrászorultabb hiteladósok lakásának megvásárlása érdekében a Nemzeti Eszközkezelő felállítása.

Ez alapján jelen törvény célja, hogy biztosítsa, hogy a Magyar Állam az e törvényben meghatározott feltételek fennállása esetén gondoskodik a szociálisan leginkább rászorult természetes személy hiteladós lakhatását biztosító lakóingatlan megvásárlásáról, ezt követően közreműködik abban, hogy a megvásárolt lakóingatlanban bérleti díj fizetése ellenében a hiteladós és a vele egy háztartásban élő személyek lakhatása továbbra is biztosított legyen. A törvény rögzíti, hogy ezeknek a feladatoknak az állam a Nemzeti Eszközkezelő Zártkörűen Működő Részvénytársaságon (a továbbiakban: Nemzeti Eszközkezelő) keresztül tesz eleget. A Nemzeti Eszközkezelőt az 1211/2011. (VI. 28.) Korm. határozat alapján 2011. augusztus 29-én alapította meg a Magyar Nemzeti Vagyonkezelő Zrt.

A szociálisan rászoruló hiteladósok lakhatásának biztosítására jelen törvényben kidolgozott program alapvető feltételeinek törvényi szintű szabályozását az indokolja, hogy az olyan speciális szabályokat fogalmaz meg, amelyek eltérnek a jelenleg hatályos törvényi rendelkezésektől, ennek következtében az eltérő szabályokat csak törvényben lehet megfogalmazni. Ezek elsősorban a végrehajtással, a lakások bérletével, az állami vagyonnal való gazdálkodással kapcsolatos törvényi rendelkezéseket érintik. Másrészt a Nemzeti Eszközkezelő mint a Magyar Állam nevében eljáró szervezet státuszára vonatkozó szabályok legmagasabb szintű jogforrásban történő rögzítése indokolt.

A Nemzeti Eszközkezelő működésével kapcsolatban kidolgozott program alacsonyabb szintű - kormányrendeleti vagy miniszteri szintű - szabályozást igénylő részletszabályainak megalkotására a törvény felhatalmazást ad a Kormánynak vagy az illetékes miniszternek.

A törvényben meghatározott feltételek eleget tesznek annak a törekvésnek, hogy mind a hitelezők, mind az adósok és mind az állam méltányos áldozatot hozzanak, és egyaránt vállaljanak részt a kialakult nehéz helyzet megoldásának rendezésében.

A koncepció szerint a nehéz helyzetbe került és szociálisan rászoruló adósok ingatlanának a tulajdonjogát az állam szerzi meg. A törvény egyértelműen meghatározza, hogy mely hiteladósok kérhetik ingatlanuk állam általi megvásárlását, a vételár összegét, az eladót terhelő egyéb kötelezettséget. A konstrukció lényeges eleme, hogy az állam tehermentes ingatlant szerezzen meg, illetve a hiteladósnak az állam által fizetett vételárat meghaladóan a pénzügyi intézménnyel szembeni tartozása elengedésre kerüljön. Ennek érdekében elengedhetetlen annak a törvényi szintű kimondása, hogy a törvényben meghatározott szabályok betartásával felosztott vételár kifizetésével az állam - árverési vétel hatályával - tehermentes tulajdonjogot szerez a törvényben meghatározott kivételekkel, pl. szolgalmi jog stb. A törvényben meghatározott, a hitelezői követelések kielégítésének mértékére vonatkozó rendelkezés kedvezőtlenebb, mintha bírósági végrehajtásban történne a vételár felosztása, ezért ebben az esetben is szükséges a törvényi szintű szabályozás. Ennek következtében a törvény meghatározza a követelés-elengedéssel érintett hitelezői kört, a követelés elengedésről hozandó hitelezői döntés lényeges szabályait, és rögzíti a követelés elengedés joghatásait.

A koncepció egyik fontos eleme, hogy a nehéz helyzetbe került adós helyzetén már az első pillanattól kezdve segítsen. A törvény megteremti az adós ingatlanával kapcsolatban már folyamatban levő végrehajtási eljárás szünetelésének lehetőségét.

A törvény rögzíti, hogy a lakások az állam tulajdonába kerülnek. Az állami tulajdonszerzés, illetve az állami vagyonnal való gazdálkodás szabályait az állami vagyonról szóló 2007. évi CVI. törvény (a továbbiakban: Vtv.) és az annak végrehajtására kiadott, az állami vagyonnal való gazdálkodásról szóló 254/2007. (X. 4.) Korm. rendelet (a továbbiakban: Vhr.) tartalmazza. Az állami tulajdonba kerülő lakásokkal kapcsolatos vagyonkezelésre vonatkozó eltérő rendelkezéseket a speciális konstrukcióra tekintettel a törvényben szükséges szabályozni. A törvény rögzíti a Nemzeti Eszközkezelő jogállására vonatkozó legfontosabb rendelkezéseket, valamint a Nemzeti Eszközkezelő által ellátandó feladatokat is.

A törvény a lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény (a továbbiakban: Lakástörvény) rendelkezéseivel összhangban állapítja meg NET és a hiteladós közötti lakásbérleti szerződés létrejöttét, tartalmát és megszűnését. Tekintettel azonban a kialakult speciális körülményekre, az általános lakásbérleti szabályoktól eltérő rendelkezésekre is szükség van. Amennyiben a bérlő tartósan a bérleti díjat sem tudja fizetni, abban az esetben az e törvényben megfogalmazottakon kívüli megoldást kell találni az adósok lakhatásának biztosítása érdekében, amely kötelezettség azonban nem az Nemzeti Eszközkezelőt terheli.

Az állam célja, hogy a hiteladós visszaszerezze a Nemzeti Eszközkezelő által megvásárolt ingatlan tulajdonjogát. Ennek érdekében a bérleti jogviszony ideje alatt a törvényben meghatározott ideig a bérlőt visszavásárlási jog illeti meg, amely alapján kezdeményezheti az ingatlan visszavásárlását. Ebben az esetben a vételár a jelzáloghitel szerződésben meghatározott forgalmi értéknek a jelzáloghitel szerződés megkötésekor kifizetett önerő értékével és a jelzáloghitel szerződés megkötésétől a hiteladós által kifizetett tőketörlesztések összegével csökkentett értéke, vagy a Nemzeti Eszközkezelő által a lakóingatlanért fizetett vételár jegybanki alapkamattal növelt összege közül a magasabb összeg.

Mivel a Nemzeti Eszközkezelő Zrt.-t egy olyan szociális szempontokat érvényesítő feladat ellátására hozta létre az állam nevében az MNV Zrt., amihez a fedezetet alapvetően költségvetési forrásból az állam biztosítja, ezért kiemelkedően fontos, hogy a konstrukció működtetése során minden esetben érvényesüljön a takarékosság és a költséghatékonyság elve. Ennek megfelelően a kialakított konstrukció azt is szem előtt tartja, hogy a Nemzeti Eszközkezelő feladatkörébe kerülő hiteladósok lakhatásának biztosítása törvényi garanciát kapjon, de egyúttal biztosított legyen az ilyen ingatlanok megfelelő szintű kezelése, fenntartása is. Annak érdekében, hogy a lakások vagyonkezeléséről, illetve a szociálisan rászoruló magánszemélyek lakhatásának biztosításáról a helyi önkormányzatok gondoskodjanak, a törvény szerint a Nemzeti Eszközkezelő az ingatlan tulajdonjogát köteles ingyenesen, az annak fekvése szerinti önkormányzat részére felajánlani.

Tekintettel arra, hogy a konstrukció kialakítására a pénzügyi-gazdasági válság hatására nehéz helyzetbe került hiteladósok megsegítése miatt került sor, ezért valószínűsíthető az is, hogy a Nemzeti Eszközkezelőre csak átmenetileg lesz szükség. Ezt a szempontot érvényesíti a törvény, és lehetőséget biztosít arra, hogy a Nemzeti Eszközkezelő a feladatait más közreműködő szervezetek útján is elláthassa, feltéve, ha a kiszervezését a vonatkozó jogszabályok nem zárják ki.

A törvény hatálybalépési ideje elegendő időt biztosít a konstrukcióban résztvevő feleknek a felkészülésre.

A konstrukcióval kapcsolatos, és e törvényben nem szereplő adó és illetékmentességekre vonatkozó szabályokat az otthonvédelemmel összefüggő egyes törvények módosításáról szóló 2011. évi CXXI. törvény tartalmazza.

-----STARTING---POINT---RESZLETES---

Az 1. §-hoz

A törvényben meghatározott konstrukcióban használt fogalmakat határozza meg.

A 2. §-hoz

A törvény meghatározza a Nemzeti Eszközkezelő Zrt. státuszát és rendelkezik arról, hogy az általa ellátott feladatok állami feladatnak minősülnek.

A 3. §-hoz

A törvény meghatározza a Nemzeti Eszközkezelő feladatait, kötelezettségeit, kimondja, hogy az Eszközkezelő a megvásárolt ingatlanokat az állam javára szerzi meg, és az ingatlanok feletti vagyonkezelői jogot a törvény erejénél fogva a Nemzeti Eszközkezelő gyakorolja. A Nemzeti Eszközkezelő feladatait költségvetési forrásokból látja el.

A 4. §-hoz

Tekintettel arra, hogy a konstrukció kialakítására a pénzügyi-gazdasági válság hatására nehéz helyzetbe került hiteladósok megsegítése miatt került sor, ezért valószínűsíthető az is, hogy erre az intézményre csak átmenetileg lesz szükség. Erre tekintettel és a szűkös költségvetési keretek miatt indokolt, hogy a Nemzeti Eszközkezelő bizonyos feladatait a megfelelő szakértelemmel rendelkező szervezet részére kiszervezhesse a jogszabályi keretek között. Ennek feltétele, hogy a kiszervezett tevékenységet végzőnek is rendelkeznie kell mindazon személyi, tárgyi és biztonsági feltétellel, amely biztosítja a kiszervezett tevékenység maradéktalan és szakszerű ellátását és biztosítja az adatvédelmet. A részleteket miniszteri rendelet szabályozza.

Az 5. §-hoz

Cél, hogy a Nemzeti Eszközkezelő részére a pénzügyi intézmények formailag és tartalmilag megfelelő kérelmeket továbbítsanak. Az erre irányuló együttműködés érdekében a Nemzeti Eszközkezelő keretszerződést köt a pénzügyi intézményekkel.

A 6. §-hoz

A Nemzeti Eszközkezelő a megvásárolt lakóingatlanokon, azok bérbeadása előtt felújítási munkálatokat nem végez.

A 7. §-hoz

A Nemzeti Eszközkezelő vagyonkezelésére vonatkozó legfontosabb szabályokat állapítja meg.

A 8. §-hoz

A törvény részletesen meghatározza, hogy mely feltételek fennállása esetén vásárolja meg a nehéz helyzetben levő hiteladósok lakását az állam. A jogosultsági feltételek egyrészt a hiteladós szociális helyzetéhez, másrészt a jelzálog-hitel szerződés megkötésének időpontjához és fedezetéhez, a megvásárlásra felkínált ingatlan forgalmi értékéhez, az igénybevett kölcsön összegének forgalmi értékhez viszonyított arányához kötődik. Ezek a feltételek biztosítják, hogy csak a legrászorultabb adósok élhessenek a lehetőséggel, és ne jelentsen a konstrukció vállalhatatlan költségvetési terheket. Fontos kiemelni, hogy kizárólag a már kényszerértékesítésre kijelölt lakóingatlanokat vásárolja meg a Nemzeti Eszközkezelő. Továbbá feltétel, hogy az ingatlanon jelzálogjoggal rendelkező pénzügyi intézmények hozzájáruljanak a lakásnak az állam általi megvásárlásához, és a rájuk eső vételár hányad megfizetésével minden, a lakóingatlanra bejegyzett jelzálogjoggal biztosított, a hiteladóssal szemben fennálló további követelésükről lemondjanak.

A (2) bekezdés arról rendelkezik arról, hogy amennyiben a lakóingatlant több jelzálogjog is terheli, a megvásárlásra felkínált ingatlan forgalmi értékéhez, az igénybevett kölcsön összegének forgalmi értékhez viszonyított arányához kötődő a g) pontban meghatározott feltételek teljesülését azon jelzáloghitel-szerződés esetében kell vizsgálni, amelyet a hiteladós azzal a pénzügyi intézménnyel kötött, amelynél a szándéknyilatkozatát benyújtotta, vagyis a tulajdoni lapon szereplő pénzügyi intézmények közül az első ranghelyen álló pénzügyi intézmény esetében.

Gyakran előfordul, hogy a hiteladós és a zálogkötelezett személye nem esik egybe, az ingatlannak nem a hiteladós, hanem a zálogkötelezett a tulajdonosa. A törvény ebben az esetben is lehetővé teszi a lakás állam általi megvásárlását, ebben az esetben azonban a hiteladósnak és a zálogkötelezettnek a lakásnak az állam részére történő eladására vonatkozó szándéknyilatkozatát együttesen kell benyújtania.

A 9. §-hoz

A törvény meghatározza, hogy a Nemzeti Eszközkezelő által megvásárolt lakások vételárának meghatározásának alapja a jelzáloghitel-szerződésben megállapított forgalmi érték. A konkrét vételár a forgalmi értéknek az adott ingatlan fekvése szerint meghatározott százalékos aránya, Budapesten és a megyei jogú városokban a forgalmi érték 55%-a, egyéb városokban az 50%-a, egyéb településeken a 35%-a.

A 10. §-hoz

A törvény lehetőséget teremt arra, hogy a hiteladós vagy, ha az ingatlan a zálogkötelezett tulajdonában van, a zálogkötelezett az ingatlan tulajdonjogát visszaszerezze. Ennek érdekében az adásvételi szerződés megkötésével a Nemzeti Eszközkezelő visszavásárlási jogot enged az ingatlan eladója számára. A visszavásárlási jog gyakorlásának a lehetősége csak az adásvételi szerződés megkötésétől számított 6 hónap után nyílik meg, és 24 hónapig áll fenn, azzal, hogy a bérleti szerződés megszűnése esetén (pl.: tartós nemfizetés miatt) ez a jog is megszűnik.

A visszavásárlási jog a hiteladóst vagy a zálogkötelezettet akkor is megilleti, ha a lakóingatlan időközben települési önkormányzati tulajdonba kerül.

A törvény meghatározza a lakóingatlan visszavásárlási vételárát is.

A visszavásárlási jog bejegyzésre kerül az ingatlan-nyilvántartásba is. A visszavásárlási jogot az ingatlanügyi hatóság a Nemzeti Eszközkezelő kérelmére törli a nyilvántartásból, ha törvényben meghatározott határidő eltelt vagy a bérleti jogviszony megszűnt.

A 11. §-hoz

E szakasz rögzíti a lakóingatlan állam általi megvásárlásának kezdeményezésének szabályait, meghatározza a szándéknyilatkozat benyújtásának helyét, a szándéknyilatkozathoz csatolandó igazolások és nyilatkozatok körét.

A törvény előírása alapján a pénzügyi intézmény a hiteladóst és a zálogkötelezettet értesíti arról, ha a lakóingatlant az adott negyedéves kényszerértékesítési kvóta alapján kényszerértékesítésre jelöli.

A hiteladós vagy a zálogkötelezett az értesítés kézhezvételét követő 30 napon belül a megvételre felkínált lakóingatlanon jelzálogjoggal rendelkező pénzügyi intézmény útján írásban kezdeményezheti a lakóingatlannak megvásárlását.

Tekintettel arra, hogy a gyakorlatban előfordulhat, hogy több pénzügyi intézménynek is jelzálogjoga van a hiteladós ingatlanán, ezért rendelkezni kell arról, hogy ebben az esetben a rangsorban előrébb álló pénzügyi intézménynél kell a szándéknyilatkozatot benyújtani, illetve, ha az ingatlannak több tulajdonosa is van, abban az esetben közösen kell kezdeményezniük a lakás megvásárlását.

A 12. §-hoz

E szakasz alapján a pénzügyi intézmény a szándéknyilatkozat benyújtását követően 8 napon belül megvizsgálja, hogy a lakóingatlan állam által történő megvásárlásának e törvény 8. § (1) bekezdésében meghatározott feltételei fennállnak-e. A vizsgálat eredményéről írásban tájékoztatja a hiteladóst és - ha a lakóingatlan a zálogkötelezett tulajdonában van - a zálogkötelezettet.

A pénzügyi intézmény a szándéknyilatkozat benyújtásától számított legkésőbb 30 napon belül dönt arról, hogy hozzájárul-e a lakóingatlan tulajdonjogának átruházásához.

A 13. §-hoz

Amennyiben a pénzügyi intézmény a lakóingatlan tulajdonjogának átruházásához hozzájárul, a döntés meghozatalát követően haladéktalanul megkeresi a Nemzeti Eszközkezelőt és megküldi számára a hiteladós szándéknyilatkozatát és a szükséges adatokat, valamint megjelöli a saját követelésének összegét. Az ügymenet egyszerűsítése és gyorsítása érdekében a Nemzeti Eszközkezelő feladata, hogy a vételár-felosztási tervet elkészítse, és ennek céljából megkeresse a tulajdoni lapon szereplő jelzálogjoggal biztosított követelés jogosultjait, hogy a követelés összegét jelentsék be. A törvény különbséget tesz a jelzálogjogosult pénzügyi intézmények és az egyéb jelzálogjogosultak között. Mivel csak a pénzügyi intézmények engedik el a jelzálogjog törlését követően a még fennmaradó követelésüket, ezért kizárólag tőlük kell hozzájárulás az adásvételi szerződés létrejöttéhez. A többi jelzálogjogosult követelése (pl.: közüzemek, társasházak) a jelzálogjog törlését követően is fennmarad hiteladóssal szemben. Ezért az nem akadálya az adásvételi szerződés megkötésének, ha a nem pénzügyi intézmény jelzálogjogosult nem nyilatkozik a követelés összegéről, ebben az esetben a tulajdoni lapon feltüntetett követelés összegét a Nemzeti Eszközkezelő bírósági letétbe helyezi. Garanciális szabályként rögzítve vannak a feleket terhelő határidők, a vételárfelosztás alapjául szolgáló fordulónap.

A 14. §-hoz

A Nemzeti Eszközkezelő a lakóingatlanon jelzálogjoggal rendelkező hitelezők bejelentett követelései alapján vételár-felosztási tervet készít, és tájékoztatja a hitelezőket a részükre kifizethető vételárhányadról. A pénzügyi intézmények a vételár-felosztási terv kézhezvételét követő 15 napon belül nyilatkoznak arról, hogy a lakóingatlan tulajdonjogának átruházásához hozzájárulnak-e, a vételár-felosztási terv szerint őket megillető vételárhányadból meg nem térülő, hiteladóssal szembeni követelésüket véglegesen elengedik, valamint a vételár őket megillető részének megfizetését követően haladéktalanul kiadják a hiteladósnak a tartozáselengedő nyilatkozatot.

A pénzügyi intézmény a hozzájáruló nyilatkozatához a szándéknyilatkozat Nemzeti Eszközkezelő számára történő átadásától számított 90. napig kötve van, illetőleg azon időpontig, ameddig a Nemzeti Eszközkezelő az adásvételi szerződést a hiteladóssal, vagy - ha a lakóingatlan a zálogkötelezett tulajdonában van - a zálogkötelezettel meg nem köti.

A 15. §-hoz

A bírósági végrehajtásról szóló 1994. évi LIII. törvény 52. § (1) bekezdés g) pontja értelmében a végrehajtás szünetel, ha külön törvény így rendelkezik. Ez a § e felhatalmazás alapján megteremti annak a lehetőségét, hogy a hiteladós ingatlanára bejegyzett valamennyi végrehajtási jog szüneteljen a pénzügyi intézmény nyilatkozata alapján az adásvételi szerződés megkötésére irányuló eljárás ideje alatt.

A 16. §-hoz

E paragrafus rendelkezése alapján a végrehajtási eljárás folytatódik, ha bármely pénzügyi intézmény a lakóingatlan tulajdonjogának átruházásához nem járul hozzá, vagy ha a Nemzeti Eszközkezelő a lakóingatlant nem vásárolja meg.

A 17. §-hoz

A törvény e szakasza állapítja meg az adásvételi szerződés megkötésének és az állam tulajdonszerzésének szabályait. Egyrészről meghatározza az adásvételi szerződés mellékleteit, valamint rögzíti azt, hogy a Nemzeti Eszközkezelő megbízza a pénzügyi intézményt, hogy az adásvételi szerződés aláírásának tárgyi feltételeit biztosítsa. A Nemzeti Eszközkezelő az adásvételi szerződést az állam nevében köti meg.

A 18. §-hoz

A törvényben meghatározott konstrukció egyik alapvető elemét határozza meg ez a rendelkezés. A Magyar Állam ugyanis a lakóingatlan tulajdonjogát minden esetben a hatósági árverési vétel hatályával, tehermentesen szerzi meg, kivéve a törvényben taxatíve felsorolt terheket. A lakóingatlan megvásárlását követően a Magyar Állam tulajdonjogát csak a következő jogok terhelhetik: a telki szolgalom; a közérdekű használati jog; az ingatlan-nyilvántartásba bejegyzett haszonélvezeti jog; a törvényen alapuló haszonélvezeti jog akkor is, ha nincs az ingatlan-nyilvántartásba bejegyezve. Az árverési vétel hatályával történő tulajdonszerzés esetében az ingatlanon meglevő elővásárlási jog sem gyakorolható.

A 19. §-hoz

Az állam tulajdonjogának ingatlanügyi hatóság általi bejegyzését szabályozza.

A 20. §-hoz

A hitelezők követeléseinek kifizetéseire vonatkozó szabályokat fejti ki.

A 21. §-hoz

A törvény meghatározza a végrehajtási eljárásban szabályozottaktól eltérő vételárfelosztás és követelés kielégítés szabályait, továbbá rendelkezik arról is, hogy követelések kielégítése után fennmaradó összeg a fennmaradó vételárhányad a hiteladóst illeti, azzal azonban, hogy a Nemzeti Eszközkezelő hathavi bérleti díj összegének megfelelő összeget a bérleti jogviszony fennállásáig visszatartja. Amennyiben a lakóingatlant végrehajtás alá vonták, a fennmaradó vételárhányadot a Nemzeti Eszközkezelő a végrehajtónak fizeti meg.

A 22. §-hoz

A törvény a Lakástörvény rendelkezéseivel összhangban állapítja meg az Eszközkezelő és a hiteladós közötti lakásbérleti szerződés létrejöttét, tartalmát és megszűnését. Tekintettel azonban a kialakult speciális körülményekre, az általános lakásbérleti szabályoktól eltérő rendelkezésekre is szükség van.

A 23. §-hoz

Az általános lakásbérleti szabályoktól eltérő rendelkezéseket tartalmazza.

A 24. §-hoz

Meghatározza, hogy a bérleti szerződés felmondása esetén az üresen maradó lakásokat Nemzeti Eszközkezelő hogyan hasznosíthatja.

-----STARTING---POINT---VEGE---

A 25. §-hoz

A felhatalmazásokról rendelkezik.

A Kormány rendeletben fogja meghatározni a Nemzeti Eszközkezelő és a bérlő között létrejött lakásbérleti szerződésben a bérlő szociális helyzetére tekintettel érvényesíthető lakbérek mértékét; a hiteladósnak a Nemzeti Eszközkezelő felé keletkezett tartozásai megfizetésének elhalasztására, illetve a nem végrehajtható tartozások leírására vonatkozóan a hiteladós szociális helyzete alapján megállapított szabályokat, valamint az ingatlanok bérlők közötti cseréjének részletes szabályait.

A 26. §-hoz

A törvény főszabályként a kihirdetést követő napon hatályba lép, annak érdekében, hogy a Nemzeti Eszközkezelő megkezdhesse tevékenységét, de a törvénnyel szabályozott eljárás január 1-jén lép hatályba.

A 27. §-hoz

A rendelkezés a banktitok feloldását szolgálja annak érdekében, hogy a pénzintézetek a döntéshez szükséges adatokat, dokumentumokat megküldhessék a NET részére.

A paragrafus további rendelkezései alapján pontosításra kerül az illetéktörvény 17. § (1) bekezdés r) pontjában, valamint a 26. § (1) bekezdés u) pontjában az e törvény címére történő utalás, valamint a vételi jog helyett a törvényben szabályozott visszavásárlási jog beemelésre kerül a szabályozásba.

Ugyanakkor szükséges a törvényben meghatározott hatósági igazolások illetékmentességének biztosítása, annak érdekében, hogy a szociálisan rászorult hiteladóst ne terhelje illetékfizetési kötelezettség.

Szükséges annak biztosítása, hogy a NET-hez forduló adósok lakóingatlana ne kerüljön végrehajtási eljárás alá, ezt a célt szolgálja a módosítás.

A 28-29. §-hoz

Az államháztartásról szóló törvény módosításaként a 2011. évre nézve állapít meg speciális költségvetési gazdálkodási szabályt. Ennek értelmében fejezeten belül a fejezetet irányító szerv döntése, a fejezetek között a kormány döntése alapján a fejezeti kezelésű előirányzatok felhasználhatók lesznek az eredeti céltól eltérő kiadások teljesítésére is, ha azok év közben merültek fel. Ezáltal lehetővé válik, hogy a kisebb, előre nem látott kiadásokra fejezeti kezelésű előirányzatok közötti átcsoportosítással találjanak forrást, ami a központi költségvetés tartalékainak igénybe vételére irányuló igények számát csökkenti.