1998. évi XLII. törvény indokolása

az emberi jogok és alapvető szabadságok védelméről szóló egyezmény tizenegyedik jegyzőkönyvének kihirdetéséről

Indokolás

Az Országgyűlés a 68/1994. (XII. 26.) OGY számú határozatával megerősítette az emberi jogok és alapvető szabadságok védelméről Rómában, 1950. november 4. napján kelt Egyezmény (a továbbiakban: Egyezmény) tizenegyedik jegyzőkönyvét, és felhatalmazta a Kormányt, hogy a megerősítésről szóló okiratot az Európa Tanács Főtitkáránál letétbe helyezze. Ez 1995. április 26-án megtörtént.

Az Országgyűlés határozatának 3. pontja felhívta a Kormányt, hogy a jegyzőkönyv kihirdetéséről szóló törvényjavaslatot annak mielőbbi törvénybe iktatása érdekében a jegyzőkönyv hatálybalépését követően terjessze az Országgyűlés elé.

A jegyzőkönyv hatálybalépéséhez az volt szükséges, hogy azt az Egyezményben részes valamennyi állam megerősítse. Ez megtörtént. A jegyzőkönyv, 4. Cikke rendelkezéseinek megfelelően, 1998. november 1. napján lép hatályba.

A törvény 2. §-a tartalmazza a tizenegyedik jegyzőkönyv szövegét az eredeti nyelvek egyikén, angolul, és ennek hiteles magyar fordítását.

A tizenegyedik jegyzőkönyv az Egyezményt nem helyezi hatályon kívül. Ennek megfelelően nem kell hatályon kívül helyezni az Egyezményt kihirdető 1993. évi XXXI. törvényt sem.

Az Egyezményt a korábbiakban módosító eddigi tíz jegyzőkönyv közül a tizenegyedik jegyzőkönyv 2. Cikkének 8. pontja hatályon kívül helyezi a kilencedik jegyzőkönyvet. Ezért a törvény 3. §-a rendelkezik az ezt kihirdető törvénynek a tizenegyedik jegyzőkönyv hatálybalépésével egyidejűleg történő hatályon kívül helyezéséről.

Az Egyezmény tizedik jegyzőkönyve a mai napig nem lépett még hatályba, ezért ennek a hatályon kívül helyezéséről sem kellett intézkedni.

A törvény 4. §-a a hatálybalépésről rendelkezik. Tekintettel arra, hogy a tizenegyedik jegyzőkönyv 1998. november 1-én lép hatályba, a törvény rendelkezéseit is e naptól kell alkalmazni.