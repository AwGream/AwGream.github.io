2018. évi VI. törvény indokolása

egyes törvényeknek a jogellenes bevándorlás elleni intézkedésekkel kapcsolatos módosításáról

-----STARTING---POINT---ALTALANOS--- 

A kormány álláspontja szerint a magyarok mind az április 8-ai országgyűlési választáson, mind az elmúlt években lezajlott nemzeti konzultációkon, mind a 2016-os kvótanépszavazáson egyértelművé tették: nem akarják, hogy Magyarország bevándorlóországgá váljon. Ez az akarat a magyar kormányt is kötelezi. Határozott álláspontunk, hogy a bevándorlás súlyos kockázatokat jelent, éppen ezért nemzetbiztonsági kérdés.

Magyarország védelme érdekében akciótervre van szükség, ez a STOP Soros törvénycsomag.

A magyar emberek joggal várják el, hogy a kormány minden eszközzel lépjen fel az illegális bevándorlás és az azt elősegítő tevékenységek ellen. Ezt a célt szolgálja a STOP Soros törvénycsomag, amely büntethetővé teszi az illegális bevándorlás szervezését. A törvénnyel meg akarják akadályozni, hogy Magyarországból is bevándorlóország legyen.

A magyarok biztonságban akarnak élni, éppen ezért elvárják és támogatják, hogy a kormány további intézkedéseket hozzon Magyarország biztonsága, és az illegális migráció szervezésének megakadályozása érdekében. Ezt a célt szolgálja a STOP Soros törvénycsomag is, amely megerősíti az ország védelmét és újabb akadályt görget az elé, hogy Magyarországból is bevándorlóország legyen.

-----STARTING---POINT---RESZLETES---

Az 1. §-hoz

Az Alaptörvény a rendőrség feladatát a bűncselekmények megakadályozása, felderítése, a közbiztonság, a közrend és az államhatár rendjének védelmében jelöli meg. Ez a védelem a jogellenes magatartást tanúsító személyek jogainak törvényen alapuló korlátozása révén valósul meg. Figyelemmel az Alaptörvény rendelkezéseire és a Magyarországra nehezedő migrációs nyomásra, indokolt megállapítani a rendőrség jogellenes bevándorlás elleni fellépésének biztosítását. A Schengeni Határellenőrzési Kódex (6) preambulum-bekezdése szerint a határellenőrzésnek elő kell segítenie az illegális bevándorlás és az emberkereskedelem elleni küzdelmet. Mivel Magyarországon a határellenőrzés a rendőrség hatáskörébe tartozik, így azt pontosítani indokolt a jogellenes bevándorlás megakadályozására vonatkozó feladatkörrel.

A 2. §-hoz

A Rendőrségről szóló 1994. évi XXXIV. törvény (Rtv.) rendőri intézkedésekről szóló V. Fejezete a Határbiztosítási távoltartás alcímmel egészül ki annak érdekében, hogy Magyarország területének a Schengeni Határellenőrzési Kódex 2. cikk 2. pontjának megfelelő külső határ szerinti határvonalától, illetve a határjeltől számított 8 km-es sávon belülre ne léphessenek olyan személyek, illetve a rendőrség eltávolíthassa az olyan személyeket, akivel szemben a határzár tiltott átlépése (Btk. 352/A. §), a határzár megrongálása (Btk. 352/B. §), a határzárral kapcsolatos építési munka akadályozása (Btk. 352/C. §), az embercsempészés (Btk. 353. §), a jogellenes tartózkodás elősegítése (Btk. 354. §), a jogellenes bevándorlás elősegítése, támogatása (Btk. 353/A. §) bűncselekmény miatt büntetőeljárás van folyamatban.

Magyarország ez által tud megfelelni a Schengeni Határellenőrzési Kódex 13. cikk (2) bekezdésében foglalt követelménynek, miszerint a határőrizetet oly módon kell végrehajtani, hogy az megakadályozza a személyeket a határátkelőhelyeken történő ellenőrzés megkerülésében és visszatartsa őket ettől.

A 2018. július 1-jén hatályba lépő büntetőeljárásról szóló 2017. évi XC. törvény kimondja, hogy ha a gyanúsítás közlésekor a bűncselekmény megalapozott gyanúja a gyanúsítottal szemben nem volt megállapítható, a panaszt elbíráló határozatban az ügyészség megállapítja, hogy a gyanúsítás törvényi feltételei nem álltak fenn. Ebben az esetben a gyanúsított ezen minősége a panaszt elbíráló határozat meghozatalával megszűnik. A jogrendszer több olyan esetet is meghatároz, amikor a büntetőeljárás hatálya alatt álló személy esetében jogkorlátozás kerül előírásra. Ezen korlátozás eredménye lehet bizonyos tevékenységből történő kizárás vagy jogviszony létesítésének kizártsága. Ezek annak ellenére alkalmazásra kerülnek, hogy az ártatlanság vélelme az adott személy esetében is alkalmazandó jogelvként érvényesül. Ilyen törvényi szintű szabályokat állapít meg az egészségügyről szóló törvény, a fegyveres biztonsági őrségről, a természetvédelmi és a mezei őrszolgálatról szóló törvény, a személy- és vagyonvédelmi, valamint a magánnyomozói tevékenység szabályairól szóló törvény és a rendvédelmi feladatokat ellátó szervek hivatásos állományának szolgálati jogviszonyáról szóló törvény is.

A 3. §-hoz

A gyanúsítástól számított több napon belül kerülnek a gyanúsított adatai feltöltésre a büntetőeljárás hatálya alatt állók nyilvántartásába. Ez azt jelenti, hogy a gyanúsított személyadott esetben a gyanúsítást követően több napig be tud lépni a határvonaltól, vagy a határjeltől számított 8 kilométeres sávba - annak ellenére, hogy az államhatárról szóló törvény ezt tiltja - úgy, hogy a rendőrségi ellenőrzés során a tiltásra nem derül fény.

A törvény biztosítja a rendőrség számára, hogy az említett bűncselekmények esetén kezelhesse a gyanúsítottak adatait, ezzel is áthidalva azt az időszakot, amíg az adatok feltöltésre kerülnek a bűnügyi nyilvántartási rendszerbe.

A 4-5. §-hoz

Az Alaptörvény XIV. cikk módosítása miatt szükségesek a jogtechnikai módosítások. Ezen szövegcserés módosítások az Alaptörvényre való merev hivatkozást pontosítják.

A 6. §-hoz

Az Alaptörvény hetedik módosítása értelmében a szabad mozgás jogával nem rendelkező külföldiek magyarországi tartózkodására irányuló kérelme benyújtásának alapvető szabályait sarkalatos törvény határozza meg, így szükséges volt a harmadik országbeli állampolgárok beutazásáról és tartózkodásáról szóló 2007. évi II. törvény Alaptörvényben meghatározott rendelkezései kapcsán a meghatározott eljárásjogi előírások tekintetében a sarkalatosságról rendelkezni.

A 7. §-hoz

Ha a kérelmező olyan országon keresztül érkezik Magyarországra, ahol nincs kitéve menekültkénti elismerésre indokot adó üldözésnek vagy oltalmazottkénti elismerésre okot adó súlyos sérelem veszélyének, vagy ha az ország, amin keresztül utazott, megfelelő védelmet biztosított, vagy biztosított volna, ha a kérelmező ilyen védelmi igényt terjeszt elő, indokolt, hogy a kérelmező ebben az országban vegye igénybe a nemzetek közössége által biztosított védelmet. A rendelkezés összhangban van a Genfi Egyezmény 31. cikk (1) bekezdésében foglaltakkal, mely csak azokat védi, akik közvetlenül olyan területről érkeztek, ahol életük, vagy szabadságuk veszélyben volt. A megfelelő szintű védelem biztosított, ha a kérelmező bármely tartózkodási jogcímen az országban tartózkodhatott (pl. munkavállalás, humanitárius okokból biztosított tartózkodás).

Az Alaptörvény hetedik módosítása értelmében a menedékjog biztosításának alapvető szabályait sarkalatos törvény határozza meg, így szükséges volt a menedékjogról szóló 2007. évi LXXX. törvény (Met.) Alaptörvényben meghatározott rendelkezései kapcsán a sarkalatosságról rendelkezni.

Fentiek értelmében az Alaptörvény hetedik módosítás 5. cikk (2) bekezdésére tekintettel a Met. meghatározott eljárásjogi rendelkezései sarkalatosságának megállapítása indokolt.

A 8. §-hoz

Az államhatárról szóló törvényben kell kimondani, hogy határvédelemmel és államhatár rendjével összefüggő bűncselekmények elkövetése miatt eljárás alatt álló személy az 5. § (1a) bekezdése szerinti területen nem tartózkodhat, kivéve, ha legalább 5 éve ott érvényes lakcímmel rendelkezik.

A 9. §-hoz

A rendőrség határbiztosítási távoltartással kapcsolatos feladatának ellátása céljából szükséges a bűnügyi nyilvántartási rendszerből való adatátvétel lehetőségének megteremtése. Az adatátvétel csak abban az esetben lehetséges, ha az ellenőrizendő személlyel szemben a megjelölt bűncselekmények miatt folyik büntetőeljárás.

A 10. §-hoz

Az államhatárról szóló törvény meghatározza azt a személyi kört akik, a Btk.-ba ütköző magatartásuk miatt nem tartózkodhatnak az államhatárról szóló törvényben meghatározott területen. Ennek ellenőrzésére a rendőrség jogosult, azonban biztosítani kell a rendőrség számára a megfelelő szankcionálás lehetőségét arra az esetre, ha az adott személy nem tesz eleget a jogszabályban előírt kötelezettségének.

A szabálysértés ismételt elkövetése esetére a törvény már tartalmazza a fokozatosságot biztosító eljárási szabályokat, amelyek jelen esetben is megfelelően alkalmazhatóak.

A 11. §-hoz

A jogellenes bevándorláshoz kapcsolódó szervezői, támogató tevékenység jellegének megváltozása és hatásainak fokozott veszélye indokolja a Btk. módosítását és az új tényállás beiktatását.

Az illegális migrációhoz kapcsolódóan a menedékjogi eljárás visszaélésszerű igénybevétele, illetve a hazánk területén való tartózkodást elősegítő szervezői tevékenység közrendet és közbiztonságot fokozottan veszélyeztető volta igazolja, hogy akár a legszigorúbb közhatalmi eszközökkel, azaz büntetőjogi szankcionálás útján is szembe kell szállni ezen magatartásokkal.

Erre figyelemmel a Btk.-nak a közigazgatás rendje elleni bűncselekményeket tartalmazó fejezete kiegészül egy új tényállással, a jogellenes bevándorlás elősegítésével.

Az új bűncselekmény törvényi tényállásával védett jogi tárgy az államhatár védelmén keresztül hazánk közrendje és közbiztonsága. A bűncselekmény célzatos, így csak szándékosan követhető el.

A bűncselekmény elkövetési magatartásaként minden olyan magatartás felmerülhet, amely segítséget nyújt a tényállásban megjelölt személy számára ahhoz, hogy a hatóság megtévesztésével Magyarországon nemzetközi védelemben részesüljön vagy hozzájárul ahhoz, hogy Magyarországra jogellenesen belépő, vagy jogszerűtlenül tartózkodó személy tartózkodási jogcímet szerezzen. A szervezői tevékenység pontos tartalmát ugyanakkor nem lehet teljes körűen felsorolni, ezért az új tényállás (5) bekezdése megfelelő absztrakcióval határozza meg értelmező rendelkezésként a legtipikusabb szervezői rész-tevékenységeket. Ezzel lehetővé teszi a tényállás a felsorolt legtipikusabb szervezői magatartásformák, elkövetési módok büntetése mellett bármely olyan magatartás szankcionálását, amely a gyakorlatban szervezői tevékenységnek feleltethető meg.

Indokolt azon elkövetési magatartás szankcionálása is, amikor jogellenesen Magyarországra ékező vagy jogellenesen Magyarországon tartózkodó személyek tartózkodásukat legalizálni próbálják tartózkodási engedély vagy kártya kiadására vonatkozó kérelmekkel, abban azesetben, ha ezen szándék mögött a szervező tevékenység bizonyítást nyer. A külföldiek ugyanis számos alkalommal nyújtanak be a kiutasításukat követően, vagy azt elkerülendő kérelmeket a tartózkodásuk rendezése érdekében, házasságot kötnek magyar állampolgárokkal, vagy magyar állampolgárságú gyermekeket ismernek el teljes hatályú apai elismerő nyilatkozattal, vagy gyermekeiket magyar állampolgárok ismerik el teljes hatályú apai elismerő nyilatkozattal. Az ilyen típusú kérelmek hátterében több esetben előfordul szervezettség.

A bűncselekmény nem eredmény-bűncselekmény (immateriális bűncselekmény), így befejezetté válásához nem szükséges, hogy a személy a menedékjogi eljárást valóban kezdeményezze vagy a magyarországi tartózkodásához szükséges jogcímet megszerezze.

A tényállás szubszidiárius, csak akkor állapítható meg, ha súlyosabb bűncselekményt - így például embercsempészést - az elkövető magatartása nem valósít meg.

A bűncselekmény minősített eseteként súlyosabban rendeli büntetni a tényállás azt, aki a büntetendő szervezői magatartáshoz bármilyen formában anyagi eszközöket szolgáltat, vagyis finanszírozza, vagy a tevékenységet rendszeresen folytatja. A rendszeres elkövetés a kialakult gyakorlatnak megfelelően legalább két, rövid időközönkénti elkövetést feltételez.

Ugyancsak minősített esetként rendeli büntetni a tényállás azt, aki a bűncselekményt vagyoni haszonszerzés végett, több személynek segítséget nyújtva, vagy a Schengeni Határellenőrzési Kódex 2. cikk 2. pontjának megfelelő Magyarország külső határának határvonalától, illetve a határjeltől számított 8 km-es sávon belül követi el. Ezek a magatartások fokozottabb veszélyt hordoznak, hiszen míg az egyik esetben a szervező maga nyerészkedik a tevékenységéből, addig a másik két esetben az indokolja a magasabb büntetési tétellel fenyegetettséget, hogy az elkövető egy cselekményével több személyt segít, illetve a cselekményt azon a helyszínen követi el, ahol az elkövetés feltételei a leginkább adottak (a 8 km-es sávon belül).

A bűncselekmény alapesetének privilegizált esete, ha az elkövető a vádemelésig az elkövetés körülményeit feltárja. Ebben az esetben a büntetés korlátlanul enyhíthető, különös méltánylást érdemlő esetben mellőzhető.

Fontos hangsúlyozni, hogy a hatályos szabályok alapján a bűncselekmény elkövetőjével szemben a bíróság - akár más büntetés mellett vagy önállóan is - alkalmazhatja a kitiltás büntetést, amellyel még hatékonyabban szolgálja az egyéni prevenciót azáltal, hogy például a jogellenes bevándorlás elősegítése miatt jogerősen elmarasztalt személyt kitiltja a Schengeni Határellenőrzési Kódex 2. cikk 2. pontjának megfelelő külső határ szerinti határvonaltól, illetve a határjeltől számított 8 km-es sávból. Aki pedig a kitiltás szabályait megszegi, a kitiltás, illetve az eltiltás szabályainak megszegése szabálysértés miatt vonható felelősségre.

Gyakorlati tapasztalatok igazolják, hogy a Magyarországra jogellenesen belépő, a Magyarországon jogellenesen tartózkodó személyek a magyar területre történő bejutásukhoz segítséget, támogatást kapnak nem csak nemzetközi, hanem magyar szervezetektől is, amellyel szemben indokolt büntetőjogi eszközzel fellépni. Az új tényállás bevezetésével az ilyen tevékenységnek szervezeti, személyi, tárgyi kereteket biztosító jogi személyek felelőssége is vizsgálható, és azok - a jogi személlyel szemben alkalmazható büntetőjogi intézkedésekről szóló 2001. évi CIV. törvény szerinti feltételek fennállása esetén - szankcionálhatóak lesznek.

-----STARTING---POINT---VEGE---

A 12. §-hoz

Az érintett törvénymódosítások hatálybalépését állapítja meg.

A 13. §-hoz

Az Rtv. rendelkezéseire figyelemmel a sarkalatossági záradékot tartalmazza.