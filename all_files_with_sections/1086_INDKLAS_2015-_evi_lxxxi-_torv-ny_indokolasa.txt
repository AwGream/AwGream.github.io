2015. évi LXXXI. törvény indokolása

az adózással összefüggő egyes törvények módosításáról

-----STARTING---POINT---ALTALANOS--- 

A személyi jövedelemadóról szóló törvény vonatkozásában a törvény 15 százalékra csökkenti a személyi jövedelemadó mértékét és ezzel összefüggésben elvégzi az egyes paraméterek szükséges valorizációját.

A társasági adóról és az osztalékadóról szóló törvény módosítása - koncepcionális módosítás nélkül - jogtechnikai jellegű pontosításokat szolgál. Kedvező rendelkezés, hogy a bírság, továbbá az adózás rendjéről és a társadalombiztosításról szóló törvényekben előírt jogkövetkezménynek a visszatérítése miatt az adóévben bevételként elszámolt, korábbiakban növelő tételként figyelembe vett összeg is csökkenti az adóalapot. További kedvező rendelkezésként bevezetésre kerül a növekedési adóhitel kedvezmény, amelynek lényege, hogy az adóévi adózás előtti eredménynek a megelőző adóév adózás előtti eredményét meghaladó része után az adót a következő két adóév során kell megfizetni. A növekedési adóhitel azért kedvező a vállalkozások számára, mert javítja a kedvezménnyel élő vállalkozások likviditását, ezzel segítve fejlődésüket.

Az államháztartás egyensúlyát javító különadóról és járadékról szóló 2006. évi LIX. törvény módosítása értelmében a 2015. február 9-én az Európai Újjáépítési és Fejlesztési Bank és Magyarország Kormánya között megkötött Egyetértési Megállapodásban foglaltaknak megfelelően a hitelintézetekre vonatkoztatottan a törvény szerint a bankadó felső kulcsa 2016-ban 0,53 százalékról 0,31 százalékra, 2017-ben és 2018-ban 0,21 százalékra csökken (majd 2019-től az adókulcs az uniós normáknak megfelelő arányú lesz). További változás 2016-tól, hogy a hitelintézetek adóalapjukat nem a 2009. évi, hanem a 2014. évi mérlegfőösszeg alapján állapítják meg. A fizetendő bankadó mértéke nem haladhatja meg a 2015. adóévre fizetett bankadó összegét. Emellett megszűnik a kockázati tőkealap-kezelők adókötelezettsége a forgalmazó és befektetési alapok különadójának kötelezettsége vonatkozásában.

Az általános forgalmi adóról szóló törvény vonatkozásában 2014. január 1-jétől kezdődően az élő-, valamint egész- és félsertés áfakulcsa 27%-ról - 22 százalékpontos csökkentés után - 5%-ra mérséklődött, jelentősen növelve ezzel a hazai feldolgozók versenyképességét. A rendelkezés célja továbbá a feketegazdaság visszaszorítása, a régi munkahelyek megmentése és új munkahelyek teremtése is volt.

Annak érdekében, hogy az adókulcscsökkentés említett pozitív hatásai az egész termékpályán megjelenjenek, 2016. január 1-jétől indokolt a sertés tőkehúsok értékesítését is a kedvezményes, 5 százalékos adómérték alá sorolni.

A közművezetékek adójáról szóló 2012. évi CLXVIII. törvény stabil bevételi forrást jelent a társadalmi közös kiadások fedezetéhez, mert ezen adónemben kizárt az adókijátszás. Mindazonáltal az adóztatás tapasztalatai arra világítottak rá, hogy az új nyomvonalon létesítendő közművezetékek, különösen a hírközlési vezetékek létesítését, valamint a meglévő hírközlési vezetékek fejlesztését adott esetben hátrányosan befolyásolja az adófizetési kötelezettség.

A törvény ezért azt tűzi célul, hogy az új nyomvonalon létesített közművezetékek, valamint a kifejezetten gyors (100 Mbps sebességű) szélessávú internet-szolgáltatás nyújtására alkalmassá tett vezetékek (vezetékszakaszok) után az adófizetési kötelezettség az üzembehelyezésüket követő 5 évvel később kezdődjék.

A dohányipari vállalkozások 2015. évi egészségügyi hozzájárulásáról szóló 2014. évi XCIV. törvény szerinti dohányipari hozzájárulás egy egyszeri 2015. évre szóló fizetési kötelezettség. A hozzájárulás célja, hogy forrást teremtsen az egészségügyi kiadások fedezetéhez, figyelemmel arra, hogy a dohányzás kiemelt szerepet játszik számos megbetegedés kialakulásában. A hozzájárulás megalkotásának okai ugyanakkor jelenleg is fennállnak és továbbra is szükséges e közteherből eredő bevétel a dohányzás okozta egészséghatások miatt megnövekedett egészségkiadások kompenzálására. Ezért a törvény a hozzájárulást állandó közteherré alakítja.

A helyi adókról szóló 1990. évi C. törvény módosítása lehetővé teszi, hogy az önkormányzat rendeletében adóelőnyt biztosíthasson azon háziorvosi tevékenységet folytató vállalkozó számára, amelynek összes árbevételének legalább 80%-a származik a háziorvosi (egészségügyi alapellátási) tevékenységéből és adóalapja nem haladja meg a 10 millió forintot. Ez az adóelőny de minimis támogatásnak minősül.

-----STARTING---POINT---RESZLETES---

Az 1. és 5. §-hoz

A magánnyugdíjról és magánnyugdíjpénztárakról szóló 1997. évi LXXXII. törvény (Mpt.) a 2010. évet követően két alkalommal, 2011-ben és 2012-ben biztosított lehetőséget a magánnyugdíjpénztári tagok részére, hogy visszalépjenek az állami nyugdíjrendszerbe. Ezen két konkrét visszalépési lehetőségen kívül az Mpt. kizárólag a magánnyugdíjpénztár végelszámolása vagy felszámolása esetére engedélyezte a magánszemély részére a társadalombiztosítási nyugdíjrendszerbe történő visszalépést. Az Szja tv. az említett konkrét időpontokban (2011-ben és 2012-ben) történő, illetve a pénztár végelszámolása/felszámolása miatti visszalépéseket - átmeneti rendelkezésekben rögzítetten - kétféle módon kedvezményezte (kedvezményezi):

ha a magánszemély a visszalépő tagi kifizetés felvételét választotta (választja), azt esetében a jövedelem kiszámítása során bevételként nem kell(ett) figyelembe venni (e kifizetés gyakorlatilag adómentes);

ha a magánszemély a visszalépő tagi kifizetés önkéntes nyugdíjpénztári számlán történő jóváírását választotta (választja), úgy a visszalépő tagi kifizetés adómentessége mellett a magánszemély a visszalépő tagi kifizetés 20 százalékának megfelelő , de legfeljebb 300 ezer forint összegű (az Szja tv. 44/A. §-ában biztosított adó-visszatérítésen felüli) plusz adó-visszatérítésről is rendelkezhetett (rendelkezhet).

Az Mpt. 2015. január 1-jétől hatályos rendelkezései értelmében a magánnyugdíjpénztár magánszemély tagja bármikor, időbeli megkötés nélkül kezdeményezheti visszalépését a társadalombiztosítási nyugdíjrendszerbe. Az Mpt. egy másik, ugyancsak 2015. január 1-jétől hatályos szabálya alapján a pénztártag a pénztári szolgáltatásra való jogosultsága igazolásakor a pénztártól kapható nyugdíjszolgáltatás mértékének ismeretében nyilatkozhat arról, hogy vissza kíván lépni a társadalombiztosítási nyugdíjrendszerbe.

A módosítás az állami nyugdíjrendszerbe 2014 után történő visszalépésekre is biztosítani kívánja az ismertetett személyi jövedelemadó kedvezményeket: az Szja tv. 7. § (1) bekezdés j) pont új jc) alpontja olyan bevételéként nevesíti a visszalépő tagi kifizetés címén kapott összeget, amelyet nem kell figyelembe venni a jövedelem megállapításánál, az új 44/E. § pedig arról rendelkezik, hogy abban az esetben, ha a társadalombiztosítási nyugdíjrendszerbe visszalépő magánnyugdíjpénztári tag a visszalépő tagi kifizetés címén kapott összeget önkéntes kölcsönös nyugdíjpénztárba utaltatja, az összevont adóalapba tartozó jövedelmét terhelő adó terhére az átutalt összeg 20 százalékának megfelelő, de legfeljebb 300 000 forint adó visszatérítéséről rendelkezhet az egyéb rendelkezési jogosultságain túl.

Figyelembe véve, hogy e visszalépésekre folyamatosan sor kerülhet, ezért a visszalépéssel összefüggő személyi jövedelemadó-kedvezményeket az Szja tv. fő szövegében (és nem átmeneti rendelkezésekben) célszerű szerepeltetni.

Az 2. §-hoz

A törvény 16 százalékról 15 százalékra csökkenti a személyi jövedelemadó kulcsát.

A 3. §-hoz

A törvény valorizálja a családi kedvezmény címén az adóalapból kedvezményezett eltartottanként levonható kedvezmény mértékét attól függően, hogy a családban hány eltartottat lehet figyelembe venni. A módosítás eredményeként változatlanul érvényre jut az a 2014-ben elfogadott szabály, mely szerint a két eltartottat nevelő családok által jogosultsági hónaponként érvényesíthető családi kedvezmény mértéke adóban kifejezve 2016-tól kezdődően négy év alatt fokozatosan a duplájára - 10 ezer forintról 20 ezer forintra - nő.

A 4. §-hoz

A törvény valorizálja az első házasok kedvezménye címén a házastársak által együttesen érvényesíthető, az adóalapból levonható kedvezmény mértékét, így az adóban kifejezett kedvezmény továbbra is 5000 forint jogosultsági hónaponként.

A 6. §-hoz

A törvény a kamatjövedelmeket terhelő adó változásával összefüggésben fogalmaz meg átmeneti rendelkezést, amely szerint a 2016. január 1-jétől hatályos 15 százalékos mérték a 2016. január 1-jét követően megszolgált kamatjövedelmekre alkalmazható.

A 7-8. §-hoz

Átmeneti rendelkezés beiktatása, amely biztosítja, hogy az Szja tv. egyes új, vagy módosított rendelkezéseit már a 2015. évre is lehessen alkalmazni (a társadalombiztosítási nyugdíjrendszerbe való visszalépéssel összefüggő rendelkezések, a Nemzeti Tehetség Program keretében folyósított ösztöndíjak adómentessége, a fás szárú energetikai ültetvényről lekerülő tűzifa, faforgács, fűrészpor és fahulladék őstermelésből származó termékké történő minősítése).

A 9. §-hoz

A törvény szövegcserével módosítja az egyes jövedelmek adóalapjának meghatározásánál alkalmazott szorzókat (családi járulékkedvezmény, ellenszolgáltatás nélkül vállalt tartási szerződés alapján nem pénzben juttatott vagyoni érték, tárgynyeremény, kamatkedvezményből származó jövedelem). A törvény egyebekben jogtechnikai pontosítást tartalmaz. Egyrészt a hatályos közterhek elnevezésének megfelelően módosítja a magánszemély által költségként elszámolható egyik kiadást (társadalombiztosítási járulék helyett szociális hozzájárulási adó). Másrészt az adóelőleg-nyilatkozattal kapcsolatos egyik részletszabály egészül ki értelemszerűen a 2015. január 1-jétől érvényesíthető első házasok kedvezményére való utalással.

A 10. §-hoz

A törvény pontosítja az elismert tőzsde fogalmát. A törvény szerinti módosítást az indokolja, hogy a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény (Bszt.) elismert tőzsde fogalma, amelyre a társasági adótörvény hivatkozott az elismert tőzsde meghatározása kapcsán, 2015. január 1-jétől hatályon kívül helyezésre került. A törvény tartalmi szempontból nem jelent módosítást, mivel a Bszt.-ben szereplő korábbi fogalmat veszi át.

A 11. §-hoz

A törvény egy olyan kedvezmény bevezetéséről gondoskodik, melynek lényege, hogy a tárgyévi adózás előtti eredménynek a megelőző adóév adózás előtti eredményét meghaladó része után az adót nem a tárgyévben, hanem a következő két adóév során kell megfizetni. A növekedési adóhitel tehát javítja a kedvezményezetti körbe eső vállalkozások likviditását, ezzel segítve fejlődésüket.

A kedvezményre való jogosultság elérése a következő feltételek teljesítéséhez kötött:

- az adózó adóalanyisága az adóévet megelőző harmadik adóévben vagy korábban kezdődött, és

- az adózó az adóévben és az adóévet megelőző három adóévben nem vett részt átalakulásban, egyesülésben, szétválásban, és

- az adózó adóévi adózás előtti eredménye eléri a megelőző adóév adózás előtti eredményének (adózás előtti eredménye abszolút értékének) az ötszörösét, és

- az adózó az előző adóévi árbevételének összegétől függetlenül az adóelőleg-kiegészítési kötelezettség teljesítésére nyitva álló határidőig az adóhatóság részére nyilatkozik arról, hogy a növekedési adóhitelre vonatkozó rendelkezéseket kívánja alkalmazni.

A megelőző adóévben negatív adózás előtti eredménnyel rendelkező adózók is jogosulttá válhatnak a kedvezményre. Ilyen esetben az adózás előtti eredményben mutatkozó növekmény összegének legalább a megelőző adóévi adózás előtti eredmény abszolút értékének (azaz pozitív előjellel vett értékének) az ötszörösét kell elérnie.

A növekedési adóhitel összegének számításakor az osztalék- és kamatjövedelmet, valamint az adóévben az adózó kapcsolt vállalkozásától kapott visszafizetési kötelezettség nélküli támogatásból, juttatásból, véglegesen átvett pénzeszközből és térítés nélkül átvett eszközből, továbbá az adózó kapcsolt vállalakozása által ellenérték nélkül történt kötelezettség-átvállalásból származó bevételt nem lehet figyelembe venni.

A növekedési adóhitel vonatkozásában az adózó a fizetendő adóelőleget és adót az általános mértékkel állapítja meg.

Ha az adózó bármely okból kikerül a társasági adótörvény hatálya alól, akkor a kikerülés napjával a növekedési adóhitel korábban meg nem fizetett összege egy összegben esedékessé válik.

Nem alkalmazhatja a növekedési adóhitelre vonatkozó rendelkezéseket az adózó a végelszámolás, a felszámolás kezdő napját megelőző nappal lezáruló adóévben és a végelszámolás időszaka alatt, vagy - ha végelszámolás, felszámolás nélkül szűnik meg jogutód nélkül - utolsó adóévében.

A növekedési adóhitelt igénybe vevő adózó csökkentheti a növekedési adóhitelre jutó adó még esedékessé nem vált összegét, ha a növekedési adóhitelre vonatkozó nyilatkozatot követő két adóévben tárgyi eszköz beruházást és létszámnövelést valósít meg. Ez a csökkentés végleges adókedvezményként csökkenti a növekedési adóhitelt igénybe vevő adózó által a növekedési adóhitelre jutó társasági adó még esedékessé nem vált fizetett összegét. A tárgyi eszköz vonatkozásában érvényesített csökkentés összegét az adóalapnál elszámolt értékcsökkenési leírásnak kell tekinteni.

A kedvezmény mértéke a kedvezményezett beruházási érték 19 százaléka, de nem lehet több mint a növekedési adóhitelre jutó adó esedékessé nem vált összegének 70%-a. A kedvezményezett beruházási érték a korábban még használatba nem vett tárgyi eszköz bekerülési értéke, de legfeljebb a foglalkoztatottak átlagos állományi létszáma növekményének és 10 millió forint szorzata. Nem vehető figyelembe olyan eszköz, amelyre nem számolható el, vagy nem szabad elszámolni terv szerinti értékcsökkenést. A létszámnövekményt az adóév utolsó napján a megelőző adóév utolsó napján fennálló állapothoz képest kell meghatározni, azzal, hogy a várható létszámnövekményt év közben is figyelembe lehet venni a csökkentés számításakor. Ha az adózó a csökkentést a várható létszámnövekményre tekintettel alkalmazza, azonban az adóév utolsó napján a foglalkoztatottak átlagos állományi létszáma nem haladja meg a megelőző adóév utolsó napján fennálló létszámot, akkor az adózó a kedvezmény érvényesítésének adóévét követő 30 napon belül köteles - társasági adóként - visszafizetni a létszámcsökkenés és 10 millió forint szorzatának 19%-át.

Az új munkahelyeket legalább 2 évig fenn kell tartani, ellenkező esetben a kedvezmény arányos része visszafizetendő. Nem alkalmazhatja a fenti kedvezményt az adózó, ha a nyilatkozat adóévében a társasági adótörvény szerinti adókedvezményt vesz igénybe beruházására tekintettel.

A 12. §-hoz

A Magyarország által kötött a kettős adóztatás elkerüléséről szóló egyezmények egy része tartalmazza a progresszív mentesítés lehetőségét. Ennek keretében a külföldön adóztatható jövedelmet az adózó a belföldön adóztatható jövedelmére eső adó adókulcsának kiszámítása során figyelembe veszi, azonban a külföldön adóztatható jövedelemre jutó társasági adót nem fizeti meg. A kettős adóztatás elkerüléséről szóló egyezmény csak a lehetőséget adja meg a progresszió alkalmazására, a hatályos magyar belső jog, a Tao.azonban ennek megfelelő szabályozást nem tartalmaz. Az érintett adóegyezmények szerint megteremtett progresszív mentesítés lehetőségének kihasználása érdekében indokolt a Tao. kiegészítése azzal, hogy a mentesítés kizárólag a progresszió fenntartásával lehetséges, ha nemzetközi szerződés így rendelkezik.

A 13. §-hoz

Átmeneti rendelkezések:

Az elismert tőzsde fogalmat már a 2015. adóév vonatkozásában is alkalmazni kell.

Az adózó a 2015. évi adókötelezettségének megállapítása során választása szerint alkalmazza azt a rendelkezést, amely szerint a visszafizetett bírság, más jogkövetkezmény összege miatt az adóévben, vagy korábban elszámolt növelő tétel összege csökkenti az adózás előtti eredményt.

A növekedési adóhitelre vonatkozó kedvező lehetőséget már a 2015. adóévi adókötelezettség megállapítása során lehet alkalmazni.

A BKV ZRT. 2012-ben állami (mögöttes) kezességgel megújításra került adóssága fennálló állományát az állam átvállalja. Annak érdekében, hogy ez az átvállalás ne járjon nem szándékolt adózási hatásokkal, szükséges a Tao. kiegészítése a társaság adóalapjának számítására vonatkozó speciális rendelkezésekkel. A rendelkezéseket már a 2015. adóév vonatkozásában is alkalmazni lehet.

A 14. §-hoz

A BKV ZRT. által igénybe vehető adóalap-korrekció állami támogatásnak minősül a vonatkozó uniós jogszabályok alkalmazásában.

A 15. §-hoz

Pontosításra kerül a Tao.-ban az adózó fogalma, tekintettel arra, hogy a 2014. március 15-től hatályba lépett szabályok szerint a kezelt vagyon is társasági adóalanynak minősül. A pontosítás tartalmi változást nem jelent, csupán jogtechnikai jelleggel pontosítja a Tao. megfelelő rendelkezésére történő utalást.

A bírság és más idetartozó jogkövetkezmények tekintetében a törvény kezeli azt az esetet is, amikor az utóbb megállapított jogszerűtlenség következtében a bírság, jogkövetkezmény összege az adózónak visszafizetésre kerül. Az ilyen esetben elszámolt bevétel miatt az adóévben vagy korábban elszámolt növelő tétel összege csökkenti az adózás előtti eredményt.

A 16-17. §-hoz

A törvény a Kormány és az Európai Újjáépítési és Fejlesztési Bank 2015. február 9-i megállapodásáról született Egyetértési Megállapodásban foglaltak alapján a pénzügyi szervezetek különadójának (bankadó) előírásáról gondoskodik.

A törvény szerint a pénzügyi szervezet a különadót az adóév március 10-éig megállapítja és az esedékességének megfelelő részletezésben külön nyomtatványon bevallja, valamint negyedévenként, a negyedév utolsó hónapjának 10. napjáig négy egyenlő részletben megfizeti. A törvény szerint a 2010-2014. között jogelőd nélkül létrejött egyéb pénzügyi szervezet, a 2014. december 31-et követően jogelőd nélkül létrejött pénzügyi szervezet, valamint a naptári évtől eltérő üzleti évet alkalmazó adózó a különadót az utolsó rendelkezésre álló beszámolóval lezárt üzleti év adatai alapján az adóév szeptember 10-éig állapítja meg, az esedékességének megfelelő részletezésben külön nyomtatványon vallja be, valamint két egyenlő részletben - szeptember 10-éig és december 10-éig - fizeti meg.

A törvény az Egyetértési Megállapodásban foglaltaknak megfelelően kimondja, hogy 2016. január 1-jétől a különadó alapja a hitelintézetnél a hitelintézetek és a pénzügyi vállalkozások éves beszámoló készítési és könyvvezetési kötelezettségének sajátosságairól szóló kormányrendelet szerint készített 2014. évi éves beszámoló adataiból számított módosított mérlegfőösszeg.

A törvény az Egyetértési Megállapodásnak megfelelően 2016., 2017., és 2018. vonatkozásában rendelkezik a bankadó felső kulcsának alakulásáról. A törvény ebben a vonatkozásban úgy rendelkezik, hogy 2016-ban a különadó mértéke a hitelintézetek esetén az adóalap 50 milliárd forintot meghaladó része után 0,31 százalék lesz, 0,53 százalék helyett. A törvény rögzíti továbbá, hogy - a különadó-alap változatlanul hagyása mellett - a 2017-ben és 2018-ban a különadó felső kulcsának mértéke az Egyetértési Megállapodásban foglaltaknak megfelelően 0,31 százalék helyett 0,21 százalék lesz. A törvény szerint a fizetendő különadó összege nem haladhatja meg a 2015. adóév vonatkozásában fizetett (fizetendő) bankadó összegét a 2016-2018. időszakra.

Az a hitelintézet, amely az adóévben befektetési szolgáltatást végez, vagy kiegészítő szolgáltatást nyújt, ezen tevékenységek vonatkozásában külön adókötelezettséget állapít meg a tevékenységnek megfelelő adóalapra és adómértékre vonatkozó rendelkezések analóg alkalmazásával az adóévi beszámoló adataira figyelemmel. Ezen tevékenységek vonatkozásában a tevékenységre vonatkozó adóalapból kell kiindulni, tehát befektetési szolgáltatási tevékenységnél a nettó árbevételből. Az adóalap nem rögzített egy konkrét évhez, hanem mindig az aktuális beszámolóra épül. A különadót a hitelintézet az adóévet követő adóév szeptember 10-ig állapítja meg, vallja be és két egyenlő részletben szeptember 10-ig és december 10-i g megfizeti.

Azon hitelintézetek számára, amelyek aktív szerepet vállaltak és azon hitelintézetek és pénzügyi vállalkozások számára, akik a jövőben aktív szerepet vállalnak a gazdasági növekedés támogatásában és az elmúlt időszakban jelentősen növelték hitelezési aktivitásukat, továbbá várhatóan növelni fogják, indokolt kedvező, a pénzügyi szervezetek különadóját érintő rendelkezések bevezetése.

Ennek tükrében az olyan hitelintézet és pénzügyi vállalkozás, amelynél a vállalkozói kölcsönök állománya a 2009-re vonatkozó beszámoló mérlegfordulónapja és az adóévet megelőző adóévre vonatkozó beszámoló mérlegfordulónapja között növekedett, az adóévre fizetendő különadó megállapításánál a fizetendő különadó összegét csökkenti, feltéve, hogy a hitelállomány növekményére vonatkozó adatokat tartalmazó bevallását az adóhatóság által e célra rendszeresített külön nyomtatványon, elektronikus úton határidőben (február 25-ig) benyújtotta.

A bevallás elmulasztása esetén igazolási kérelem benyújtásának, a bevallás hibája esetén az adózó javára történő (adózói vagy adóhatósági) javításnak, megállapításnak nincs helye. A bevallások alapján az állami adóhatóság a vállalkozói kölcsönök állományának növekedését érintő adatokat az adóév március 5-ig bárki által hozzáférhető módon honlapján közzéteszi. Ha a bevallás önellenőrzése vagy ellenőrzése eredményeként az adóhatóság által közzétett adat módosul, a módosított adatot az állami adóhatóság az önellenőrzés benyújtását, illetve határozatának jogerőre emelkedését követő 30 napon belül az ismertetett módon közzéteszi.

A csökkentés összege: 3 milliárd forint, szorozva a vállalkozói kölcsönök állományának a fentiekben említett mérlegfordulónapok között az adózónál bekövetkezett növekedése összegével, osztva a vállalkozói kölcsönök állományának a fentiekben említett mérlegfordulónapok között a csökkentés érvényesítésére jogosult összes adózónál bekövetkezett növekedésének az állami adóhatóság által közzé tett együttes összegével. A csökkentés összege nem haladhatja meg az adóévre fizetendő különadó 30 százalékát.

A különadó-bevallás benyújtására előírt határidő utolsó napján egymás kapcsolt vállalkozásának minősülő olyan adózókat, amelyek jogosultak a fizetendő különadó összegét csökkenteni, egy adózónak kell tekinteni. E kapcsolt vállalkozások különadó-bevallásukban többletadatok feltüntetésére kötelesek.

A 18. §-hoz

A törvény meghatározza a vállalkozói kölcsön fogalmát. Vállalkozói kölcsönnek minősül a hitel-, kölcsön- vagy pénzügyi lízingszerződés alapján az Európai Gazdasági Térség tagállamában székhellyel rendelkező adóssal szemben fennálló, értékpapírban nem rögzített követelések együttes könyv szerinti értéke, kivéve az olyan követelések együttes könyv szerinti értékét, amelyek kötelezettje a meghatározásban felsorolt személy vagy szervezet. Így a vállalkozói kölcsönök állományába nem tartozik bele a fogyasztó, a pénzügyi közvetítő rendszer szereplői, az állam, önkormányzat, költségvetési szerv, pénzügyi szervezet részére nyújtott kölcsön, amennyiben teljesülnek a további feltételek.

Az a hitelintézet, amely a hitelállomány növekményére vonatkozó adatokat tartalmazó bevallását az adóhatóság által e célra rendszeresített külön nyomtatványon, elektronikus úton, határidőben (február 25-ig) benyújtotta, és amelynek - egyéb feltételek mellett - a 2009-re vonatkozó beszámoló mérlegfordulónapja és a 2014. évi éves beszámoló mérlegfordulónapja között növekedett a vállalkozói hitelállománya, mérlegfőösszegét a kiegyenlítő tétel alkalmazásával állapítja meg. A kiegyenlítő tétel egyenlő azzal a szorzattal, amelynek első tagja a vállalkozói kölcsönök állományának a fent említett mérlegfordulónapok között a hitelintézetnél bekövetkezett növekedése, osztva a vállalkozói kölcsönök állományának a kiegyenlítő tétel érvényesítésére jogosult összes hitelintézetnél együttesen bekövetkezett növekedésével. Második tagja 7 milliárd forint, osztva a hitelintézetre irányadó adómértékkel, azon hitelintézetek vonatkozásában, amelyek a felső adómértéket is alkalmazzák ez utóbbi adómértékkel.

A hitelintézetet megillető kiegyenlítő tétel nem haladhatja meg a 2014. évi éves beszámoló mérlegfőösszegének 30 százalékát.

A törvény pontosítja a befektetési alapkezelő fogalmát. Az új fogalom szerint befektetési alapkezelő a kollektív befektetési formákról és kezelőikről, valamint egyes pénzügyi tárgyú törvények módosításáról szóló 2014. évi XVI. törvény szerinti befektetési alapkezelő, ide nem értve a kockázati tőkealap-kezelőt. A módosítás azért szükséges, hogy a kockázati tőkealap-kezelőket ne terhelje egyidejűleg - a forgalmazó és a befektetési alap különadója vonatkozásában is - kettős adófizetési kötelezettség.

A 19. §-hoz

Az Egyetértési Megállapodásban foglaltaknak eleget téve a törvény kimondja, hogy a Kormány a hitelintézetek pénzügyi szervezetek különadójára vonatkozó kötelezettsége tekintetében a 2019-től alkalmazandó adókulcs(ok) mértékére legkésőbb 2018. október 31-ig tesz javaslatot.

A 20. §-hoz

Hatályon kívül helyezésről szóló rendelkezés, amely a pénzügyi szervezetek különadója vonatkozásában a korábbi adó-visszatérítéssel kapcsolatos rendelkezések deregulációjáról gondoskodik.

A 21. §-hoz

Összhangban a közcélú adományra vonatkozó forgalmi adózási szabályokkal, a módosítás megteremti az oktatási intézmények részére, alapfeladataik ellátására történő eszközátadások áfa mentességét.

A 22-23. §-hoz

A törvény 2016. január 1-jétől 5%-ra csökkenti a sertés tőkehúsokra alkalmazandó áfa kulcsot.

A 24. §-hoz

Jogtechnikai pontosításra kerül sor, amelynek keretében a víziközmű-szolgáltatásról szóló 2011. évi CCIX. törvény (Vksztv.) 10. § (3) bekezdésében szereplő rendelkezés átültetésre kerül a Távhő. törvénybe, tekintettel arra, hogy az előírás adózási tartalommal bír.

A 25. §-hoz

Átmeneti rendelkezés, amely arról gondoskodik, hogy az állam részére történő ingyenes juttatások fentiek szerinti elismert költségként való minősítésére vonatkozó szabályt a 2015. adóév vonatkozásában az adózó választása szerint alkalmazza.

A 26. §-hoz

A törvény értelmében az adókötelezettség valamennyi, új nyomvonalon létesített közművezeték esetén csak az üzembe-helyezést követő hatodik év első napjától áll fenn, vagyis az ilyen vezeték után a létesítéstől számított 5 évig nem kell adót fizetni, függetlenül a létesítés helyszínétől és a vezeték típusától.

A 27. §-hoz

A törvény kedvezményezi a meglévő nyomvonalon végzett hírközlési hálózati fejlesztéseket, ha annak eredményeképpen legalább 100 Mbps sebességű adatkapcsolat áll az előfizetők rendelkezésére. A törvény szerint a fejlesztéssel érintett hírközlési vezeték-szakasz hosszát - annak üzembe helyezése évét követő 5 éven át - le lehet vonni az adó alapjából.

A 28. §-hoz

A törvény a változtatások miatt kodifikációs okokból átnevezi a közművezetékek adójáról szóló törvény 9. alcímét.

A 29. §-hoz

A törvény szerint a közművezetékek adójára vonatkozó módosítások hatálybalépésének időpontja 2016. január 1. napja. E rendelkezés rögzíti, hogy a törvény szerinti módosításokat csak az ezen időpontot követően használatba vett (új) közművezetékre, továbbá a már meglévő, de a 2016. január 1-jét követő hálózatfejlesztés eredményeként létrejött, 100 Mbps sebességű előfizetői hozzáférést biztosító hírközlési vezetékszakaszokat magában foglaló hírközlési vezetékhálózat adóalapjának megállapítása során kell alkalmazni.

A 30. §-hoz

A dohányipari vállalkozások 2015. évi egészségügyi hozzájárulásáról szóló 2014. évi XCIV. törvényben szabályozott közteher (dohányipari hozzájárulás) az általános indokolásban említett okok miatt az adórendszer állandó elemévé válik. A törvény ezért akként módosítja a hozzájárulás-köteles tevékenység fogalmát, hogy az azt folytató személy esetén nem a hozzájárulásra kötelezett hatályos szabályok szerinti 2014. évi nettó árbevételének arányát, hanem az adóévi nettó árbevételének arányát kell figyelembe venni a definíció alkalmazásában.

A 31. §-hoz

A törvény a dohányipari hozzájárulás állandó közteherré válására tekintettel rögzíti a hozzájárulási kötelezettség alanyát, mint a dohánytermék gyártási, kereskedelmi tevékenység végzőjét.

A 32. §-hoz

A törvény a hozzájárulás alapját az adóalany adóévi (összes, számvitelről szóló törvény szerinti) nettó árbevételének összegében állapítja meg.

A 33. §-hoz

A törvény az éves elszámolású dohányipari hozzájárulás megállapításának és bevallásának határnapjaként az adóévet követő hatodik hónap utolsó napját határozza meg. Ekkor kell az előző adóévi hozzájárulás alapjáról (adóalapról) és hozzájárulásról számot adni.

A hatályos szabályok szerint a 2014. évi beruházások 30%-a és az igénybe vett állami támogatás különbözetének összegével csökkenteni lehet a 2015. évi fizetési kötelezettség összegét. Ezen általános csökkentési lehetőség az állandóvá váló közteher esetén is fennmarad. Az adóévi fizetési kötelezettség az adóévi beruházásra tekintettel - a hatályos szabályok szerinti paraméterekkel - csökkenthető.

A törvény rendelkezik arról, hogy ha az adóév 12 hónapnál rövidebb időszakot ölel át, akkor az adóévi hozzájárulás-alapot „évesíteni” kell, majd erre az alapra kell kiszámítani a hozzájárulás évesített összegét, s ennek időarányos részét kell megfizetni.

A 34. §-hoz

A törvény rögzíti, hogy a dohányipari vállalkozások 2015. évi egészségügyi hozzájárulásáról szóló 2014. évi XCIV. törvény nem veszti hatályát 2015. december 31-én, annak érdekében, hogy a dohányipari hozzájárulás állandó közteherré váljon.

A 35. §-hoz

A törvény - a hozzájárulás egyszeri közteherből állandó közteherré való 2016. évi átmenetére tekintettel - átmeneti szabályban rögzíti a 2016. évi fizetési kötelezettségre vonatkozó szabályokat. E szerint a 2016. évben esedékes adómegállapítás során a módosítás hatálybalépése napját magában foglaló üzleti év nettó árbevételét kell figyelembe venni a hozzájárulás alapjaként.

A dohányipari vállalkozások 2015. évi egészségügyi hozzájárulásáról szóló 2014. évi XCIV. törvény hatályos - és a közteher állandóvá válását követően is fennmaradó - szabályai szerint a hozzájárulás fizetésére az a dohány-gyártó, dohánytermék bejegyzett kereskedő, importáló köteles, akinek az adott adóévben a nettó árbevétele legalább 50%-ban dohány-gyártásból, dohánytermék kereskedelemből származott. Annak érdekében, hogy a dohányipari hozzájárulás zökkenőmentesen állandó fizetési kötelezettséggé váljék, a törvény átmeneti rendelkezést fogalmaz meg. E szerint a törvénymódosítás hatálybalépésétől (2015. szeptember 1.) átmeneti, tipikusan 12 hónapnál rövidebb, a 2015. szeptember 1-jét magában foglaló üzleti év végéig tartó adóév jön létre, ami a naptári évvel azonos üzleti éves vállalkozások esetén mindössze négy hónap lenne. Ez megfelelően rövid időszak ahhoz, hogy ha az adózók árbevétele szezonálisan alakul, akkor az összetétel pillanatnyi állapotának megfelelően az adókötelezettséget elkerülhetik (a dohány - gyártási, dohánykereskedelmi árbevételt az összes árbevétel 50-a alá esik és így nem válnak fizetésre kötelezetté).

A kiegészítés értelmében a hozzájárulás-fizetési kötelezettségre kötelezett személyének megállapítása és az adókötelezettség vizsgálatakor is a módosítás hatálybalépése napját magában foglaló teljes üzleti év és nem csak a tipikusan 12 hónapnál rövidebb átmeneti adóév nettó árbevételét kell figyelembe venni.

A 36. §-hoz

A törvény lehetővé teszi a települési önkormányzatoknak, hogy - adórendeletükben, döntésük alapján - a településen egészségügyi szolgáltatást nyújtó háziorvosok, házi gyermekorvosok, védőnők és a fogorvosi alapellátást nyújtó fogorvosok számára az iparűzési adóban adóelőnyt nyújtsanak. Az adóelőny nyújtásának feltétele, hogy az értelmező rendelkezések közt definiált háziorvos vállalkozó adóévi vállalkozási szintű adóalapja a 20 millió forintot ne haladja meg. A törvény azt is rögzíti, hogy az adóelőny mértékének valamennyi háziorvos vállalkozó esetén azonosnak kell lennie.

A törvény kimondja azt is, hogy a háziorvos vállalkozónak biztosított adóelőny de minimis támogatásnak minősül.

A 37. §-hoz

A törvény definiálja a háziorvos, védőnő vállalkozó fogalmát. Ennek értelmében ide tartozik - gazdálkodási formájától függetlenül - bármely helyi adótörvény szerinti vállalkozó, ha külön jogszabály alapján háziorvosi, házi gyermekorvosi, védőnői és alapellátást végző fogorvosi tevékenységet folytat és adóévi nettó árbevételének legalább 80%-a az e tevékenység végzésre kötött szerződés alapján az Egészségbiztosítási Alapból származik.

A 38. §-hoz

A törvény tartalmazza az egészségügyi szolgáltatási járulék inflációt követő mértékben történő emelését. Az egészségügyi szolgáltatási járulék havi összege 6930 forintról 7050 forintra emelkedik 2016. január 1-jétől.

A személyi jövedelemadó-kulcs 16%-ról 15%-ra történő csökkentése miatt jogtechnikai jellegű módosítás szükséges a családi járulékkedvezmény szabályozásában is. A szabályozás szerint a magánszemélyt egyébként megillető, de a személyi jövedelemadóból elegendő jövedelem hiányában nem érvényesített családi kedvezmény 15 százalékának megfelelő összeg, de legfeljebb a magánszemély által fizetendő járulékok együttes összege vehető figyelembe családi járulékkedvezmény címén.

A 39. §-hoz

A szerencsejáték szervezéséről szóló 1991. évi XXXIV. törvény 35. §-ának módosítása a játékkaszinók játékadója 3%-ának játékos-védelmi és karitatív célú felhasználását biztosító rendelkezést tartalmaz.

-----STARTING---POINT---VEGE---

A 40. §-hoz

A hatályba léptető rendelkezéseket tartalmazza.