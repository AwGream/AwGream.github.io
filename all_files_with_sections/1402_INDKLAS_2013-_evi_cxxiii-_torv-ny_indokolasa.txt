2013. évi CXXIII. törvény indokolása

egyes közteherviselési kötelezettséget előíró törvények módosításáról

-----STARTING---POINT---ALTALANOS--- 

A törvény célja a költségvetési hiány GDP-hez mért legfeljebb 3%-os arányának tartása. Annak érdekében, hogy e cél abban az esetben is elérhető legyen, ha nem várt, előre nem látható események miatt a költségvetési folyamatok kedvezőtlenek lesznek, szükséges, hogy kellő nagyságú többlet közteher-bevétel álljon rendelkezésre.

-----STARTING---POINT---RESZLETES---

Az 1. §-hoz

A törvény megállapítja a bányászatról szóló 1993. évi XLVIII. törvény módosításával a bányajáradék új, 16%-os általános mértékét, valamint az ún. Brenti-felár alkalmazásának eseteit.

A 2. §-hoz

A személyi jövedelemadóról szóló törvény 65. § (5) bekezdése lehetővé tette, hogy a magánszemély egyes jövedelmei után ne a kamatjövedelemre, hanem az ellenőrzött tőkepiaci ügyletből származó jövedelemre irányadó rendelkezések szerint teljesítse az adókötelezettségét. A 6 százalékos egészségügyi hozzájárulás fizetési kötelezettség bevezetésével a kamatjövedelem és az ellenőrzött tőkepiaci ügyletből származó jövedelem adóterhelése már nem egyezik meg, így a két adózási mód közül való választás lehetőségének fenntartása 2013. augusztus 1-jétől indokolatlan.

A 3. §-hoz

A szabály a személyi jövedelemadóról szóló törvény 65. § (5) bekezdésének 2014. január 1-jei hatállyal való hatályon kívül helyezéséről rendelkezik.

A 4. §-hoz

A hiánycél-tartási kötelezettség miatt szükséges költségvetési többletforrások biztosítása érdekében a magánszemélyek kamatjövedelme után 6 százalékos mértékű egészségügyi hozzájárulás kerül bevezetésre.

A módosítás egyrészt rögzíti, hogy ha a kamatjövedelem utáni személyi jövedelemadó megfizetésére az Szja tv. szerint a kifizető köteles (pl. a nyereménybetétre kisorsolt tárgynyeremény esetében), a 6 százalékos eho megfizetésére is a kifizető köteles.

Másrészt kiterjeszti az eho fizetési kötelezettséget a tartós befektetési számlán elhelyezett összegek hozamára is abban az esetben, ha a tartós befektetési szerződés szerinti lekötés megszakítására a hároméves lekötési időszak utolsó napját megelőzően kerül sor.

Mentességet biztosít az olyan kollektív befektetési értékpapír után fizetett kamattal, hozammal összefüggésben (vagy beváltáskor, visszaváltáskor, valamint átruházáskor megállapított kamatjövedelemre is), amelynél a befektetési alap szabályzat a vagy más hasonló, a befektető által megismerhető belső szabályzata szerint a portfoliónak legalább 80 százalékos arányban forintban denominált, EGT-állam által kibocsátott hitelviszonyt megtestesítő értékpapírt kell tartalmaznia. Biztosítja, hogy az adómentes kamatot nem terheli egészségügyi hozzájárulás.

Az 5. §-hoz

A módosítás értelmében a külföldi pénznemben megszerzett jövedelmek, így például a kamatjövedelem utáni eho megállapításakor a jövedelem forintra történő átszámításához az Szja tv. átváltási szabályait kell alkalmazni. E szabályok átvételére azért van szükség, mivel az Szja tv. speciális rendelkezéseket tartalmaz a külföldi pénznemben megszerzett kamatjövedelem forintra történő átszámítására.

A 6. §-hoz

A Tbj. szerinti külföldi vagy más tagállami biztosított személytől levont ehot a magánszemély a külföldi illetőségű magánszemélyekre irányadó adó-visszatérítési eljárásban kérheti vissza.

A kamatjövedelemből levont ehót a kifizetőnek a havi adó- és járulékbevallásban kell bevallania bruttó módon.

A 7. §-hoz

Átmeneti rendelkezés alapján a kamatjövedelem utáni eho kötelezettség a magánszemélyek 2013. augusztus 1-jétől megszerzett kamatjövedelmére vonatkozik. Ha a kamatjövedelem juttatását megalapozó időszak 2013. augusztus 1-jét megelőzően kezdődik, de a kamatjövedelem juttatása 2013. augusztus 1-jét követő időpontra esik, például ha a betétszerződést 2013 júniusában kötik meg, de arra kamatot csak szeptemberben fizetnek, az egészségügyi hozzájárulást csak a 2013. augusztus 1-jétől megszolgált kamatjövedelemre kell megállapítani. A 2013. augusztus 1-jétől megszolgált kamatjövedelmet - ha a kifizető nyilvántartásai alapján más nem állapítható meg - időarányosan kell kiszámítani.

A 8. §-hoz

A törvény - a távközlési adó-bevétel növelése érdekében - megfogalmazza a távközlési adó 2 Ft/megkezdett perc vagy küldött üzenet hatályos mértékének 3 Ft/megkezdett perc vagy küldött üzenet mértékre emelését abban az esetben, ha nem magánszemély előfizető hívószámáról vagy a szolgáltató hívószámáról indítanak hívást vagy küldenek üzenetet.

A távközlési adóról szóló 2012. évi LVI. törvény - az egy hívószámra jutó túlzott mértékű adó kizárása érdekében - maximalizálja az adóösszeget annak függvényében, hogy a hívószám magánszemély vagy nem magánszemély előfizető előfizetéséhez tartozik. A törvény kizárólag a nem magánszemély előfizető előfizetéséhez tartozó, hívószámonként és havonta megállapított adóplafon összegét 2500 Ft-ról 5000 Ft-ra emeli.

A törvény értelmében tehát a magánszemély előfizető hívószámáról indított hívás, küldött üzenet utáni adófizetési kötelezettség nem változik.

A 9. §-hoz

A törvény a költségvetési hiánycél tartása érdekében a pénzügyi tranzakciós illeték mértékének módosítását írja elő. A törvény szerint a pénzügyi tranzakciós illeték mértéke a pénzügyi tranzakciós illeték alapjának 0,3 százaléka, ugyanakkor fizetési műveletenként nem haladhatja meg a 6 ezer forintot. A fizetési számláról történő készpénzkifizetés, illetve a készpénz-helyettesítő fizetési eszköz útján történő készpénzkifizetés esetén a pénzügyi tranzakciós illeték mértéke a pénzügyi tranzakciós illeték alapjának 0,6 százaléka.

A 10. §-hoz

A pénzügyi tranzakciós illetéket módosító rendelkezéshez tartozó alkalmazási szabály, amelynek értelmében a módosított illetékmértékeket a 2013. július 31-ét követően teljesített műveletek tekintetében kell alkalmazni.

A pénzforgalmi szolgáltatók (a kincstár kivételével) - annak érdekében, hogy eredeti vállalásuknak megfelelően járuljanak hozzá a tranzakciós illetékfizetési kötelezettségükhöz - tranzakciós illeték elmaradását pótló egyszeri befizetésre kötelezettek a 2013-as évben. A tranzakciós illeték elmaradását pótló egyszeri befizetés összege a 2013. január-április hónapokra teljesített tranzakciós illetékbefizetések együttes összegének 208 százaléka. A pénzforgalmi szolgáltató a tranzakciós illeték elmaradását pótló egyszeri befizetést 2013. szeptember 20-áig köteles megállapítani, a tranzakciós illeték nyomtatvány részeként bevallani, valamint négy egyenlő részletben, havonta - 2013. szeptember-december hónapok 20. napjáig - megfizetni.

A 11. §-hoz

2014. január 1-jével hatályon kívül helyezi a tranzakciós illeték elmaradását pótló, egyszeri befizetésről szóló rendelkezést.

-----STARTING---POINT---VEGE---

A 12. §-hoz

A közteher-fizetési kötelezettséget megfogalmazó törvények módosításáról szóló rendelkezések - a jogalanyok számára biztosítandó kellő felkészülési időre és Magyarország gazdasági stabilitásáról szóló törvény vonatkozó rendelkezésére figyelemmel - főszabály szerint 2013. augusztus 1-jén lépnek hatályba.