1995. évi CXIX. törvény indokolása

a kutatás és a közvetlen üzletszerzés célját szolgáló név- és lakcímadatok kezeléséről

-----STARTING---POINT---ALTALANOS--- 

1. Az Emberi Jogok Európai Egyezménye 8. cikkének 1. pontja alapvető szabadságjogként rögzíti minden ember jogát arra, hogy magánéletét tiszteletben tartsák, ennek pedig részét képezi a személyes adatok védelméhez való jog. Az említett cikk 2. bekezdése tartalmazza azokat az eseteket, amikor az állam törvényben e jogok gyakorlásába beavatkozhat, így egyebek mellett akkor, ha mások jogainak és szabadságjogainak védelme érdekében az szükséges.

Ennek megfelelően adta ki az Európa Tanács a 108. sz. Egyezményt "A személyiségnek a személyes adatok automatikus kezelésével kapcsolatos védelméről", amelyet 1994. májusában a Magyar Kormány képviselője aláírt.

E két európai jogi dokumentummal összhangban deklarálja, illetőleg szabályozza a személyes adatok védelmét az Alkotmány 59. §-ának (2) bekezdése, illetőleg a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.)

Az Avtv. - összhangban az előbbiekben említett európai szabályozással - a személyes adatok védelmét alapvetően információs önrendelkezési jogként értelmezi, - vagyis abból indul ki, hogy a személyes adataival mindenki maga rendelkezik - és ennek garanciáit szabályozza. Ugyanakkor nem hagyja figyelmen kívül azt sem, hogy e jog nem korlátlan, így lehetővé teszi, hogy törvény a személyes adatok kezelését elrendelje, vagy adatok átadását lehetővé tegye. A személyes adatoknak az érintett hozzájárulása nélkül történő átvételének, illetve kezelésének igénye az élet számos területén, elsősorban a bűnüldözés és az államigazgatás területén merül fel. Azonban nem lehet figyelmen kívül hagyni azt, hogy ez az igény mások jogainak és szabadságjogának védelme, illetőleg biztosítása, egyéb alkotmányos jogok gyakorlása, továbbá a piac serkentése érdekében is indokolt lehet.

A tudományos kutatás, a közvélemény-kutatás és piackutatás, valamint - a piacgazdaságra történő áttérés során egyre inkább elterjedő - a közvetlen piacszerzés (direkt marketing) tevékenység a megcélozni kívánt személyek név- és lakcím adatainak ismerete nélkül gyakorlatilag nem végezhető el. A törvényi szabályozás hiánya olyan alkotmányos alapjog gyakorlását korlátozza, vagy teszi lehetetlenné, mint a tudományos kutatás egyes területei. E mellett a döntéshozók egyre inkább felismerik a társadalom tagjai, egyének és közösségek véleménye megismerésének szükségességét, ezért megnő a közvélemény-kutatás társadalmi jelentősége. A piacgazdaság kiépítése és fejlesztése pedig a piackutatás és a közvetlen piacszerzés (direkt marketing tevékenység) végzését helyezi a korábbiaknál jobban előtérbe. Nem utolsó sorban e területek szabályozatlansága, valamint a nemzetközi gyakorlatban ismert önszabályozó rendszer kialakulatlansága miatt rohamosan terjed az un. fekete adatkereskedelem, vagyis a név- és lakcím adatok korlátozás nélküli felhasználása és ellenértékért történő továbbadása. Bár e tevékenység ma is jogellenes (és a jövőben is az lesz), azonban meg kell teremteni a legális lehetőségeit annak, hogy akik tevékenységüket tisztességesen és jogszerűen akarják végezni, ne kényszerüljenek tudomásul venni a jogszerűtlen gyakorlatot.

A törvényjavaslat az e tevékenységek végzéséhez szükséges név- és lakcím adatok megszerzését, továbbadását és hasznosítását, valamint a speciális követelményekhez igazodó védelmét szabályozza.

2. A törvényjavaslatnak nem célja a hatálya alá tartozó tevékenységek végzéséhez kapcsolódó egyéb személyes adatkezelési kérdések szabályozása. A polgároktól megszerzett adatok felhasználása és további feldolgozása vonatkozásában az Avtv. kellő védelmet biztosít.

Egyes speciális területeken külön törvényi szabályozás szükséges, amelyek elsősorban a tudományos kutatás konkrétan meghatározott területeit érintik. A tudományos kutatás végzésének feltételeit elsősorban a köziratokról, a közlevéltárakról és a magánlevéltári anyag védelméről szóló 1995. évi LXV. törvény tartalmazza, ezért a levéltári kutatás nem tartozik a jelen törvényjavaslat hatálya alá. Feltétlenül speciális szabályozást igényelne az orvostudományi kutatások során felhasznált személyes adatok védelmének biztosítása, melyet az egészségügyi adatok kezelését szabályozó törvénynek kellene tartalmaznia, amelynek megtárgyalása és elfogadása szintén mielőbb szükséges lenne annak érdekében, hogy e területen is megfeleljünk az európai követelményeknek. A jelen törvényjavaslat hatálya azonban nem terjed ki a különleges adatokra, így az egészségügyi adatokra sem.

-----STARTING---POINT---RESZLETES---

Az 1-6. §-hoz

1. A törvényjavaslat általános rendelkezései tartalmazzák azokat a szabályokat, amelyek a törvény hatálya alá tartozó minden tevékenység céljából történő adatkezelésre érvényesek. Meghatározza a törvényben alkalmazott egyes fogalmak értelmezését.

A javaslat abból indul ki, hogy e területeken is általános elvként érvényesülnie kell a polgárok információs önrendelkezési jogának. Ugyanakkor azonban az e tevékenységeket végzők nem tudnak kapcsolatba lépni az állampolgárokkal név- és lakcím adataik ismerete nélkül. Ezért a törvény a név- és lakcím adatoknak a kapcsolatfelvétel céljából történő gyűjtését, átadását és átvételét, illetőleg kezelését kívánja szabályozni.

2. Az általános szabályok körében rendezi a javaslat, hogy a kapcsolatfelvétel céljából milyen forrásból vehetők át, illetőleg használhatók fel név- és lakcím adatok. Ezek az adatok beszerezhetők a nyilvánosságra hozatal céljából készített kiadványokból (pl. telefonkönyv), valamint átvehetők - amennyiben az érintett ez ellen nem tiltakozik vagy nem tiltja meg adatai továbbadását, illetőleg kezelését - a hasonló tevékenységet folytató szervektől. Ezt a megoldást lehetővé teszi az Európa Tanács ajánlása és ezt alkalmazza az európai gyakorlat is.

A fentiek mellett a név- és lakcím adatok hiteles és naprakész nyilvántartása céljára létrehozott hatósági nyilvántartás a polgárok személyi adatainak és lakcímének nyilvántartása, amelynek feladata - többek között - e szervek jogszerű tevékenységének elősegítése adatok szolgáltatásával. Ezért a javaslat szabályozza, hogy a törvény hatálya alá tartozó szervek - a tevékenység tartalmától függően eltérő kiválasztási szempontok szerint - milyen feltételek mellett igényelhetnek név- és lakcím adatokat a polgárok személyi adatainak és lakcímének nyilvántartásából.

3. Az adatbiztonság és az adatvédelem területén is vannak olyan szabályok, amelyek a törvény hatálya alá tartozó minden területen egyaránt érvényesek (így a tájékoztatási kötelezettség, a hozzájárulás a további adatkezeléshez és az adatok továbbadásához, valamint az adatkezelés megszüntetésének követelményei). E szabályok megalkotásakor már figyelembe vettük az Európai Uniónak "az egyénnek a személyes adatok feldolgozásával kapcsolatos védelméről és ezeknek az adatoknak a szabad áramlásáról" szóló Irányelv-tervezetét is.

A 7-11. §-hoz

1. A javaslat olyan kötelezettséget tartalmaz, mely szerint a tudományos kutatónak kutatási adatkezelési tervet kell készítenie és ezt a kutatás folyamata alatt mindvégig karban kell tartania. Ennek az a célja, hogy az adatkezelés célhoz kötöttsége mindvégig biztosított és ellenőrizhető legyen.

2. Az Európa Tanács 108. sz. Egyezményének 9. cikk 3. pontja szerint "meghatározott jogok gyakorlásának korlátozását törvény elrendelheti személyes adatok statisztikai vagy tudományos kutatási célra használt automatizált állományai esetén, ha ezzel az adatalany magánélete nyilvánvalóan nem kerül veszélybe." Az Európa Tanács (83) 10. szám alatt Ajánlást bocsátott ki "A tudományos kutatások céljából és statisztikai célból felhasznált személyes adatok védelméről." E tárgykörben az ET Egyezményéhez és Ajánlásához igazodó szabályozást tartalmaz a statisztikáról szóló 1993. évi XLVI. törvény. Az Avtv. is kitér a tudományos kutatáshoz szükséges adatok kezelésének kérdésére, azonban annak csak egy kis részterületét rendezi az Avtv. 32. §-a. Ezért a tudományos kutatás elősegítése érdekében az ilyen célú adatkezelésre - ahol ez a kutatási tevékenység megkezdéséhez, illetőleg kivételes esetben végzéséhez, elengedhetetlenül szükséges a név- és lakcím adatok ismerete - tartalmaz eltérő szabályokat a javaslat.

Ennek megfelelően tartalmazza, hogy elhunyt személy esetén a név- és lakcím adat tudományos kutatás céljából újabb információs beszerzéséhez az elhunyt személy örökösének vagy hozzátartozójának hozzájárulása szükséges, ha az érintett az adatok felvételét vagy átvételét megelőzően több mint 30 éve elhalt.

A hozzájárulás, illetőleg a tájékoztatási kötelezettség mellőzését tartalmazza - összhangban az ET ajánlásokkal és az EU irányelvvel - akkor is, ha a kutatási cél a közérdek szempontjából olyan jelentős, hogy e jog korlátozása indokolt és a hozzájárulás beszerzése aránytalanul sok időt, költséget és emberi munkát igényelne.

3.) E terület szabályozása abból az alkotmányos alapelvből indult ki, mely szerint a tudományos kutatás alkotmányos alapjog, (l. Alkotmánybíróság 34/1994. (VI. 24.) AB határozatának IV/5. pontja) így a tudományos kutatási tevékenység engedélyezésére, illetőleg korlátozására a törvénytervezet semmilyen szabályt nem tartalmaz. Ugyanakkor azonban alapvető adatvédelmi követelmény, hogy az adatokhoz csak azok a szervek és személyek juthassanak hozzá, akik valóban tudományos kutatási tevékenységet végeznek és e célra kívánják az adatokat felhasználni. Ezért határozza meg a javaslat, hogy mit tekint tudományos kutatásnak (illetőleg tudományos kutatónak) és ezt milyen formában kell igazolni. Az adatigénylések elbírálásakor az adatszolgáltató szervek (lényegében a személyi adat- és lakcímnyilvántartás szervei) az államigazgatási eljárás általános szabályairól szóló 1957. évi IV. törvény (Áe.) szerint eljárva, - valamint figyelembe véve a polgárok személyi adatainak és lakcímének nyilvántartásáról szóló 1992. évi LXVI. törvény (Nytv.) rendelkezéseit is - csak azt vizsgálhatják, hogy a benyújtott dokumentumok megfelelnek-e a törvényi követelményeknek.

A tudományos kutatás, illetőleg a tudományos kutató fogalmának meghatározása a Magyar Tudományos Akadémia Főtitkára és az Eötvös Loránd Tudományegyetem Szociológiai, Szociálpolitikai Intézet és Továbbképző Központ - mint a tudomány reprezentánsai - javaslatainak figyelembevételével történt.

A 12-16. §-hoz

A közvélemény-kutatási és a piackutatási célú adatkezelés szabályozása abból indult ki, hogy e két tevékenység az adatigények szempontjából nem tér el egymástól, ezért a javaslat azonos szabályokat tartalmaz, ugyanakkor - a tudományos kutatáshoz hasonlóan - itt is előírja a javaslat a kutatási adatkezelési terv készítésének kötelezettségét.

E két kutatási terület speciális módszere szerint egyazon személyt többször kérdeznek meg, - tehát a név- és lakcím adatára folyamatosan szükség lehet - , ugyanakkor alapvető érdek, hogy ez csak az érintett hozzájárulásával történjék. A javaslat garanciális szabály tartalmaz arra nézve, hogy a véleményt adó személyére ne lehessen következtetni.

A 17-20. §-hoz

A közvetlen piacszerzési (direkt marketing) célú adatkezelés területén a név- és lakcím adatok védelmére szigorúbb és az általános rendelkezésekben foglaltaknál részletesebb szabályrendszert tartalmaz a javaslat. Ez az a terület ugyanis, ahol a legkevésbé indokolt a magánélet területére való beavatkozás és a név- és lakcím adatoknak az érintett hozzájárulása nélkül történő megismerése és felhasználása. Ezért itt kizárólag név- és lakcím adatok beszerzését teszi lehetővé a javaslat, de csak az érintettel történő kapcsolat felvételéig. Ez után az adatok kezelése már az érintett információs önrendelkezésétől függ és ennek garanciális szabályait tartalmazza a törvény (hozzájárulási jog, adatkezelés megszüntetése stb.) A javasolt szabályozás az ET R (85) 20. sz. "A direkt marketing célra használt személyes adatok védelmére" kiadott Ajánlásán alapul.

Annak érdekében, hogy a polgárok azon igénye, mely szerint nem kívánják, hogy e szervek adataikat kezeljék, illetőleg velük kapcsolatba lépjenek a gyakorlatban is biztosítható legyen, illetve ne szenvedjen csorbát - a nemzetközi gyakorlat, valamint a Nemzetközi Gazdasági Kamara Szabályzatában foglaltak figyelembe vételével - a javaslat előírja, hogy a közvetlen piacszerző szervek hozzanak létre olyan tiltó listát (un. Robinson lista), amely tartalmazza ezen polgárok nevét és címét. E lista célja az, hogy segítségével technikailag biztosítható legyen, hogy az új adatigényléskor beszerzett adatállományok se tartalmazzák e személyek adatait, illetőleg biztonsággal ne kerüljön sor ismételt megkeresésükre.

A 21. §-hoz

Köztudott, hogy ma már - különösen a közvetlen piacszerző szervezeteknél - sok olyan név- és lakcím adat halmozódott fel, amelyeknek kezeléséhez az érintettek nem járultak hozzá és helyességük is kétséges. Ezért a törvényes állapot helyreállítása érdekében a javaslat olyan kötelezettséget tartalmaz, mely szerint ezeket az adatokat a következő felhasználásig, de legkésőbb a személyi adat- és lakcímnyilvántartással történő adategyeztetéssel, majd az érintett hozzájárulásának kikérésével felül kell vizsgálni és a feltételeknek meg nem felelően kezelt adatokat a határidő lejárta után meg kell semmisíteni.

A 22-23. §-hoz

Tekintettel arra, hogy a törvény hatálya alá tartozó tevékenységek megkezdéséhez szükséges név- és lakcím adatokat elsősorban a személyi adat- és lakcímnyilvántartásból lehet biztosítani, az adatszolgáltatás lehetővé tétele érdekében módosítani kell a polgárok személyi adatainak és lakcímének nyilvántartásáról szóló 1992. évi LXVI. törvényt.

-----STARTING---POINT---VEGE---