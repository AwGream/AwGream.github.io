1991. évi XLV. törvény indokolása

a mérésügyről

-----STARTING---POINT---ALTALANOS--- 

A mérésügy az állami feladatok olyan összessége, amelyet minden iparilag fejlett ország a törvény szintjén szabályoz. Ennek alapvető oka az, hogy a mérésekből nyerhető információ megbízhatósága az élet-, egészség-, testi épség, környezet- és vagyonvédelem biztosításához, a termelés, a szolgáltatás és a kereskedelem zavartalan működéséhez nélkülözhetetlen.

A törvényes mértékegységeket és a mérésügyi tevékenységet Magyarországon 1953-ig törvény, azt követően kormányszintű rendelet szabályozta, esetenként a végrehajtásukra kiadott rendelkezésekkel együtt. A mérésügyről jelenleg a 61/1984. (XII. 13.) MT rendelettel módosított 8/1976. (IV. 27.) MT rendelet és a végrehajtására kiadott 1/1985. (Mér. K. 1.) OMH utasítás rendelkezik.

A jogalkotásról szóló 1987. évi XI. törvény rendelkezéseit figyelembe véve a mérésügyről szóló 8/1976. (IV. 27.) MT rendelet végrehajtására kiadott 1/1985. (Mér. K. 1.) OMH utasítás jogelméleti szempontból nem felel meg a jogforrási hierarchiának és a jogalkotási hatásköröknek.

A Magyar Köztársaság Alkotmányával való összhang megteremtése, a politikai rendszerváltás, ezzel összefüggésben az ország gazdaságpolitikai célkitűzéseit megalapozó műszaki-technológiai fejlődés meggyorsítása, a fejlett ipari országokkal kiépülő gazdasági kapcsolatok bővítésének elősegítése szükségessé tette, hogy a mérések hazai és nemzetközi egységességére és pontosságára vonatkozó alapvető tételek szabályozása a törvény szintjén történjen.

A mérésügyről szóló törvényjavaslat célja, hogy a mérésügyi tevékenység a vele szemben támasztott társadalmi igényeket hosszú távon, maradéktalanul kielégítse, segítse elő a nemzetgazdaság zavartalan működését, alkalmazkodni tudjon az országban végbemenő társadalmi-gazdasági rendszerváltáshoz, fel tudjon zárkózni az európai szabványokban és műszaki követelményekben előírt vizsgálati normákhoz és közelítsen az európai országok e téren kialakult gyakorlatához.

-----STARTING---POINT---RESZLETES---

Az 1. §-hoz

A törvény hatályát, jellemző módon, tárgyi oldalról lehet megközelíteni. Szabályozza a mérésügyi közigazgatási szervezet tevékenységét, valamint meghatározza a mértékegységekre vonatkozó nemzetközi egyezmények alapján belföldön alkalmazható mértékegységeket. A mérések közül kiemeli azokat, melyeket a jog - a további következmények szempontjából - különös védelemben részesít.

A 2. §-hoz

A meteorológia a mérésekre vonatkozó ismeretterület és tevékenységkör, melynek tárgyát képezik: a mértékegységek és azok etalonjai, a mérések, a mérőeszközök és a mérést végző személyek. A mérésügy a meteorológiának a jog eszközeivel szabályozott része. A mérésügyi háttér a mérések hazai és nemzetközi egységességét és pontosságát biztosító szabályozások, technikai eszközök, intézkedések és intézmények együttese.

A 4. §-hoz

A törvény 4. §-ának (1) bekezdése rögzíti a mérésügyi szervezet állami feladatait. Az (1) bekezdés a) pontja a Országos Mérésügyi Hivatal (a továbbiakban: OMH) feladatává teszi a törvényes mértékegységek használatára vonatkozó szabályozás előkészítését. E szabályozásra akkor van szükség, amikor a Méteregyezmény nemzetközi szervezete a Nemzetközi Mértékegységrendszert (az SI-t) érintő változásról hoz határozatot és ajánlja annak végrehajtását a világ országainak. Szükséges szabályozás akkor is, ha lényeges hazai igény a nemzetközi ajánlástól eltérő, csak a Magyar Köztársaságra érvényes rendelkezést indokol.

Az a) pontban említett országos etalonok nagypontosságú mérőeszközök, melyek a mértékegységek reprodukálására és fenntartására szolgálnak, és melyekről a mértékegység átszármaztatható az úgynevezett használati etalonokra. Az országos etalonokat az OMH nyilvánítja jóváhagyási eljárással e funkcióra alkalmasnak és biztosítja, hogy azok nemzetközi vagy más nemzeti etalonokkal rendszeres összehasonlításra kerüljenek. A mértékegységek továbbszármaztatása az országos etalonokról a használati etalonokra ez utóbbiak hitelesítése útján történik.

A törvény 4. § (1) bekezdésének c) pontja az OMH-nak a mérésügyi nemzetközi tevékenységgel kapcsolatos állami feladatait három nagy feladatcsoport felsorolásával fogalmazza meg. A nemzetközi együttműködés legfontosabb területe a Magyar Köztársaság képviselete a Méteregyezmény szervezetéhez és a Nemzetközi Mérésügyi Szervezetben, melyek kormányközi szintű nemzetközi szervezetek. A nemzetközi együttműködés keretében történik az országos etalonok összehasonlítható mérése a nemzetközi vagy más etalonokkal.

A 4. § (2) bekezdésében felsorolt egyéb mérésügyi feladatok az igazgatási jellegű szolgáltatások teljesítése mellett hasznosítható szellemi- és eszközkapacitással való ésszerű gazdálkodás keretében láthatók el. A törvény lehetővé teszi, hogy más szerv kutatási-fejlesztési tevékenységét a mérésügy a maga eszközeivel támogassa; fakultatív szolgáltatásai révén (a nem kötelező hitelesítésű mérőeszközök típusvizsgálatával és hitelesítésével) elősegítse a hazai termékek külpiaci versenyképességét; a mérésügyi oktatás révén járuljon hozzá a mérési kultúra színvonalának emeléséhez.

Az 5. §-hoz

A törvényes mértékegységek használata a mérések hazai és nemzetközi egységességének alapfeltétele. Az 5. § (2) bekezdésében felsorolt mértékegység fajták a Nemzetközi Mértékegységrendszer (SI) mértékegységein kívül egyéb mértékegységeket is tartalmaznak, melyek törvényes alkalmazását a nemzetközi gyakorlat és néhány, a mindennapos használatban nélkülözhetetlen mértékegység megtartásának igénye indokolja.

A 6. §-hoz

A 6. § (1) bekezdésében felsorolt különösen fontos területek a törvény értelmezéséhez adnak eligazítást; a mérőeszközhasználat olyan esetei ezek, melyeknél a joghatás kétségbevonhatatlanul fennáll.

A 7. §-hoz

A hitelesítési kötelezettség azt a tényt tükrözi, hogy a törvény végrehajtása hitelesítés tekintetében mind a szolgáltatást nyújtó mérésügyi szervek, mind a szolgáltatást igénybevevők számára kötelező. Időszakos hitelesítés esetén a hitelesítés érvényességi időtartamán belül a mérőeszköz használója vélelmezheti a mérőeszköz hitelességét, de a hitelesség nem zárja ki a nem előírásos használatra vagy egyéb okokra visszavezethető meghibásodás lehetőségét. Ezért a használónak a hiteles mérőeszköz működési helyességét és pontosságát figyelemmel kell kísérnie.

A 7. § (7) bekezdése a felmentés különleges eseteként lehetőséget biztosít mérőeszköz gyártók, javítók és használók számára, hogy az időszakos vagy javítás utáni hitelesítést saját mérőeszköz-minősítésükkel helyettesítsék. A törvénynek ez a rendelkezése lehetőséget biztosít számukra ahhoz, hogy elkerüljék a mérésügyi szerv beavatkozását, és a mérőeszköz pontosságellenőrzésének ezt az esetenként gazdaságosabb módját válasszák. A mérőeszköz-minősítés eredményéért a minősítő szerv teljes felelősséggel tartozik.

A nem kötelező hitelesítésű mérőeszközök fakultatív típusvizsgálatának célja lehet például; az importkínálatból beszerezhető mérőeszközök legkedvezőbb típusának kiválasztása, a mérőeszköz meghatározott célú használatára (pl. környezetvédelem) való alkalmasságának mérésügyi elbírálása vagy exportra gyártott mérőeszközök minőségének mérésügyi vizsgálattal való alátámasztása a külföldi megrendelő számára.

A 10. §-hoz

A mérésügyi jogszabály, összhangban a nemzetközi gyakorlattal, kiemeli a mérőeszközök olyan konkrét fajtáit - ezek a kötelező hitelesítésű mérőeszközök - amelyeket általában vagy rendszerint joghatással járó mérések elvégzésére alkalmaznak.

Tekintettel arra, hogy e mérőeszközök használata tömeges méretű (pl. villamos fogyasztásmérők, mérlegek, lázmérők) és a mérés eredményétől lényeges egyéni vagy társadalmi érdek függ, a pontosság állami garantálása nélkülözhetetlen. A hitelesítés a mérőeszköz minden lényeges tulajdonságára kiterjedő, speciális megfelelőségi vizsgálat, melynek kedvező eredményéről a tanúsító jel tájékoztatja a mérési eredményben érdekelt felet vagy feleket.

A 11. §-hoz

A méréstechnika fejlődése, a mérőeszközök választékának bővülése, a mérőeszközállomány mennyiségi növekedése folytán minden egyes mérőeszköz pontosságának ellenőrzése a mérésügyi szervek számára megoldhatatlan feladatot jelentene. A nem kötelező hitelesítésű mérőeszköz pontosságának ellenőrzése olyan sajátos feladat, amelyet bármely megfelelően felszerelt és hozzáértő szakemberekkel működő laboratórium is elláthat, amennyiben kész és képes teljesíteni bizonyos általános és szakmai követelményeket. Ezeket a követelményeket a hazánkban is bevezetésre kerülő európai szabványok és irányelvek egységesen fogalmazzák meg a minőségtanúsításra, illetve a mérőeszközök kalibrálására feljogosított laboratóriumok számára.

A kalibrálás a mérőeszköz pontosságának ellenőrzését úgy valósítja meg, hogy megállapítja az összefüggést a mérőeszköz értékmutatása és a mérendő mennyiség ismert értéke között. A kalibrált mérőeszközöket gyakran a termékek és szolgáltatások minőségvizsgálatához használják.

Az akkreditálás annak a hivatalos elismerése, hogy a laboratórium képes a kalibrálás pártatlan és objektív elvégzésére. A kalibrálásra feljogosított (akkreditált) laboratóriumok működése elősegíti azt, hogy a mérésügy hatáskörén kívüleső (nem kötelező hitelesítésű) mérőeszközök is közvetlenül kapcsolódhassanak az országos etalonokhoz.

A 12. §-hoz

A mérésügyi ellenőrzés célja a hiányosságok feltárása és megszüntetése a mértékegység- és mérőeszközhasználat területén. A mérésügyi jogszabályok megtartását nem szankciók alkalmazásával, hanem elsősorban a megelőzés rendelkezésre álló eszközeivel kívánatos elérni.

A 14. §-hoz

A mérésügyi szolgáltatások igénybevételéért fizetendő díj az illetékekről szóló 1990. évi XCIII. tv. 67. §-án alapul. Az azonnali beszedési megbízásra való felhatalmazás - önkéntes teljesítés hiányában - biztosítja az OMH folyamatos működésének pénzügyi feltételeit.

-----STARTING---POINT---VEGE---