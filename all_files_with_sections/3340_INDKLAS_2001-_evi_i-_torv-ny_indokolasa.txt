2001. évi I. törvény indokolása

a gazdasági reklámtevékenységről szóló 1997. évi LVIII. törvény módosításáról

-----STARTING---POINT---ALTALANOS--- 

I.

Jogharmonizációs kötelezettség

A Magyar Köztársaság és az Európai Közösségek és azok tagállamai között társulás létesítéséről szóló, 1991. december 16-án Brüsszelben aláírt és az 1994. évi I. törvénnyel kihirdetett Európai Megállapodás 68. Cikke meghatározza a jogszabályok közelítésének kiemelt területeit, amelyek között szerepel a fogyasztói érdekvédelemmel kapcsolatos szabályozás. Az Európai Megállapodás alapján a fogyasztóvédelemmel kapcsolatos magyar jogszabályoknak a közösségi normákhoz való közelítésére, illetve a közösségi színvonalú fogyasztóvédelem elérésére Magyarországnak 10 év áll rendelkezésére. A Megállapodás e területen hazánk számára egyéb kötelezettséget nem ír elő.

A „Fogyasztóvédelem és a fogyasztók egészségének védelme” tárgyában megalkotott közösségi jogforrások magyarországi elfogadásának és alkalmazásának átvizsgálására irányuló tárgyalások 1998. június 24-én és július 1-jén zajlottak le. A tárgyalásokon a magyar delegáció nyilatkozott arról, hogy a megtévesztő reklámról szóló 84/450/EGK tanácsi irányelvvel és az ezt az összehasonlító reklámok vonatkozásában módosító 97/55/EK parlamenti és tanácsi irányelvvel összeegyeztethető szabályozás megalkotásra kerül.

A 2002. december 31-ig terjedő időszakra vonatkozó jogharmonizációs programról szóló 2140/2000. (VI. 23.) Korm. határozat mellékletének 23. „Fogyasztóvédelem és egészségvédelem” fejezete 2000. évi határidővel írja elő az irányelvekkel összeegyeztethető szabályozás bevezetését a gazdasági reklámtevékenységről szóló 1997. évi LVIII. törvény (a továbbiakban: Grtv.) módosításával.

Az európai közösségi és a hazai szabályozás ismertetése

A Tanács 84/450/EGK irányelve a megtévesztő reklámokról és az Európai Parlament és a Tanács 97/55/EK irányelve az összehasonlító reklámokra vonatkozó módosításról

Az Európai Tanács 1984-ben fogadta el a megtévesztő reklámról szóló 84/450/EGK irányelvet, amelynek elsődleges célja, hogy a megtévesztő reklámokra vonatkozó eltérő tagállami jogi szabályozások egységesítésével megvédje az Európai Közösség fogyasztóit és a piac többi szereplőjét a megtévesztő reklámtól és annak hátrányos következményeitől.

Az irányelv szerint az egységes szabályozás kialakításához tárgyilagos minimum követelményeket kell megállapítani a reklám megtévesztő jellegének meghatározásával. Ennek érdekében az irányelv rögzíti mind a reklám, mind pedig a megtévesztő reklám fogalmát, továbbá felsorolja mindazokat a jellemzőket, amelyeket figyelembe kell venni a reklám megtévesztő jellegének - vagyis a jogsértés bekövetkeztének - megállapításához.

Az irányelv meghatározza azokat az alapvető végrehajtási elveket is, amelyeket a tagállamoknak figyelembe kell venniük a rendelkezések alapján eljáró intézményrendszer és eljárási rend kialakításakor.

Az irányelv a „minimális harmonizáció elve” alapján lehetővé teszi a tagállamok számára, hogy a megtévesztő reklámok vonatkozásában az irányelvben foglalt szabályozásnál szigorúbb rendelkezéseket vezessenek be vagy tartsanak fenn a fogyasztók érdekeinek hatékonyabb védelme céljából.

A megtévesztő reklámról szóló 84/450/EGK irányelv elfogadása után 13 évvel - a meglévő irányelv módosításával - fogadták el az összehasonlító reklámmal kapcsolatos szabályozást. A 97/55/EK irányelv elfogadásakor abból indultak ki, hogy az összehasonlító reklám általában megengedett. A jogsértő összehasonlító reklámok ismérveit az irányelv rögzíti. Az összehasonlító reklámok esetében nem általános tiltást határoz meg az irányelv, hanem megszabja azokat a feltételeket, amelyeket az összehasonlító reklámok közzétételénél figyelembe kell venni.

A megtévesztő és az összehasonlító reklámokra vonatkozó hazai szabályozás

A Grtv. 1997. szeptember 1-jei hatályba lépéséig a megtévesztő reklámok és hirdetések közzétételének tilalmát a belkereskedelemről szóló 1978. évi I. törvény, valamint a belföldi reklám- és hirdetési tevékenységről szóló 12/1972. (VI. 5.) BkM rendelet megtiltotta.

A Grtv. hatálybalépését követően a megtévesztő reklám közzétételének általános tilalma megszűnt. Az új szabályozás nem határozza meg a megtévesztő reklám fogalmát, és nem tiltja meg a megtévesztő reklámok közzétételét.

A tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) hatályba lépéséig a tisztességtelen piaci magatartás tilalmáról szóló 1990. évi LXXXVI. törvény rendelkezett az összehasonlító reklámokról. A Tpvt. azonban már nem tartalmazza az összehasonlító reklámokra vonatkozó szabályokat.

A Grtv. ugyan meghatározza az összehasonlító reklám fogalmát (2. § m) pont), azonban nem állapítja meg az összehasonlító reklám megengedett és tiltott formáira vonatkozó szabályokat. E helyett visszautal a Tpvt. tisztességtelen versenyt, illetve a fogyasztói döntések tisztességtelen befolyásolását tiltó rendelkezéseire (II. és III. fejezet). Ezek a rendelkezések viszont nem kifejezetten az áru- és szolgáltatás összehasonlításra vonatkoznak, hanem általánosan tiltják a gazdasági tevékenység tisztességtelen folytatását, illetve a fogyasztói döntések tisztességtelen befolyásolását. Ezáltal a kizárólag az összehasonlító reklám közzétételét szabályozó rendelkezés a Tpvt.-ben sem található meg.

Módosítások az irányelvvel összeegyeztethető szabályozás kialakítására

A törvény az irányelvvel összeegyeztethető szabályozás kialakítása érdekében az alábbi rendelkezéseket tartalmazza:

- az irányelvvel összhangban meghatározza a megtévesztő reklám fogalmát,

- kimondja a megtévesztő reklám közzétételének általános tilalmát és megállapítja a megtévesztő jelleg kritériumait,

- meghatározza a megengedett és a tiltott összehasonlító reklámok feltételeit,

- a Grtv. eljárási szabályait kiegészíti azokkal a garanciális szabályokkal (bizonyítási teher megfordítása, előzetes betilthatóság, ideiglenes intézkedés), amelyek biztosítják a megtévesztő és a nem megengedett összehasonlító reklámokkal szembeni, az irányelv által elvárt gyors és hatékony eljárás lehetőségét.

II.

További módosítások

A megtévesztő és az összehasonlító reklám szabályozásán kívül a Grtv. alkalmazásával kapcsolatos tapasztalatok alapján, valamint a szabályozás teljessé tétele érdekében a törvény az alábbiakat szabályozza még:

- A gyógyszerek reklámozására vonatkozó szabályok kiegészítése

A törvény megteremti az összhangot az emberi felhasználásra kerülő gyógyszerekről szóló 1998. évi XXV. törvénnyel. Tekintettel arra, hogy Grtv. a gyógyszertörvényt megelőzően került megalkotásra, a jelenlegi gyógyszerfogalom nem egyezik az 1999. január 1-től használt gyógyszerfogalommal, ami problémát jelent a gyógyszerek reklámozására vonatkozó rendelkezések betartásánál.

- A szexualitást öncélúan bemutató és a pornográf reklámokkal szembeni korlátozások

A Grtv. hatálybalépése óta tapasztalható, hogy a megfelelő szabályozás hiányában nagy mértékben elszaporodtak az öncélú szexuális és a pornográf reklámok. Noha a Magyar Reklámetikai Kódex, valamint az egyes szabálysértésekről szóló kormányrendelet is tiltja az ilyen jellegű reklámokat, e szabályok visszatartó ereje csekély. Az ilyen jellegű reklámokat megfelelően szankcionálni csak akkor lehet, ha a reklámtörvényben is szigorú korlátozó szabályokat helyezünk el. Ezért e kiegészítést is tartalmazza a törvény.

- Az időben megosztott tulajdonú ingatlanok használatára vonatkozó reklámok szabályozása

Az időben megosztott tulajdonú ingatlanok használatára vonatkozó 94/47/EK irányelv rendelkezik a vonatkozó reklámok szabályozásáról is, amely előírás átvételét is megvalósítja a törvény.

-----STARTING---POINT---RESZLETES---

Az 1. §-hoz

A törvény a Grtv. értelmező rendelkezéseit kiegészíti azokkal az új fogalmakkal, amelyek megteremtik az összhangot egyrészt a megtévesztő reklámra vonatkozó 84/450/EGK irányelvvel, másrészt az emberi felhasználásra kerülő gyógyszerekről szóló 1998. évi XXV. törvénnyel.

A 2. §-hoz

A törvény bevezeti az időben megosztott tulajdonú ingatlanok használatára vonatkozó 94/47/EK irányelv reklámozásra vonatkozó rendelkezését.

A 3. §-hoz

A törvény megteremti a szexualitást bemutató, illetve szexualitásra vagy szexuális szolgáltatásra utaló reklámok elleni hatékony fellépés lehetőségét a korlátozó rendelkezés beépítésével, mert a korábban hatályos vonatkozó szabályozás a tapasztalatok alapján nem bizonyult kielégítőnek.

A 4. §-hoz

A 84/450/EGK irányelv szerint a megtévesztő reklámokra vonatkozó egységes szabályozás kialakításához tárgyilagos minimum követelményeket kell megállapítani a reklám megtévesztő jellegének meghatározásával. E követelménynek megfelelően a törvény az irányelvvel összhangban felsorolja mindazokat a jellemzőket, amelyeket figyelembe kell venni a reklám megtévesztő jellegének - vagyis a jogsértés bekövetkeztének - megállapításához.

Az 5. §-hoz

Az összehasonlító reklámmal kapcsolatos szabályozást tartalmazó - a 84/450/EK irányelvet módosító - 97/55/EK irányelv szerint az összehasonlító reklám is megengedett, ha megfelel az irányelvi feltételeknek. Az erre vonatkozó hazai szabályozás hiányát a törvény pótolja, a megengedett és a tiltott összehasonlító reklámok feltételeinek meghatározásával.

A 6-7. §-hoz

Problémát jelentett a Grtv. eddigi alkalmazása során, egyrészt, hogy a gyógyszerismertetésre vonatkozó törvényi rendelkezés nem volt elég egyértelmű, másrészt, hogy a reklámozás tiltására vonatkozó szabályok nem mondják ki egyértelműen a Magyarországon nem forgalmazható, illetve nem alkalmazható gyógyszerek reklámozásának tilalmát. Ezért a törvénnyel a Grtv. vonatkozó rendelkezései pontosításra kerülnek, illetve kiegészülnek a Magyarországon nem forgalmazható, illetve nem alkalmazható gyógyszerek reklámozásának tilalmával. A törvény tiltja a gyermekkorúaknak szóló gyógyszer reklámot is.

A 8. §-hoz

E rendelkezés generálisan megtiltja a dohányáru reklámját, beleértve a közvetett reklámot is. Példálózva felsorolja a közvetett reklám eseteit, így a dohányáruval összefüggésbe hozható megjelölés vagy árujelző használatát, a dohányárunak más áru megnevezésével való bemutatását, illetve más árunak dohányáruval való bemutatását. A tilalom nem terjed ki a szakmai célú reklámra, a dohányforgalmazó helyen történő feltüntetésre és a nem magyarországi forgalmazásra szánt idegen nyelvű kiadványokra.

A 9-13. §-hoz

A megtévesztő és az összehasonlító reklámokra vonatkozó irányelv meghatározza azokat az alapvető végrehajtási elveket is, amelyeket a tagállamoknak figyelembe kell venniük a rendelkezések alapján eljáró intézményrendszer és eljárási rend kialakításakor. Az irányelv előírja a tagállamok részére, hogy a megtévesztő és az összehasonlító reklám elleni fellépésre vonatkozó előírások betartatására alkalmas, hatásos eszközökről kötelesek gondoskodni. Ennek megfelelően a Grtv. eljárási szabályai kiegészülnek, illetve módosulnak.

-----STARTING---POINT---VEGE---

A 14. §-hoz

A törvény 2001. március 1-jével lép hatályba, az alábbi kivételekkel: a dohányreklám tilalma 2001. július 1-jén lép hatályba, azonban szabadtéri reklámhordozók esetében a tilalom csak 2002. január 1-jétől érvényes.

A 15. §-hoz

A dohányreklámra vonatkozó tilalom nem terjed ki a jóhiszeműen alkalmazott közös reklámra. Azonban a hatálybalépést követően dohányárura nem alkalmazható olyan elnevezés, amit más árura már használtak, illetve más árura nem használható olyan elnevezés amit már korábban dohányárura használtak. A kiemelt nemzetközi motorsport eseményekre vonatkozóan a gazdasági miniszter egyedi felmentést adhat.

A 16. §-hoz

A kémiai biztonságról szóló 2000. évi XXV. törvény felhatalmazza a gazdasági és az egészségügyi minisztert, hogy a törvényben foglaltakon túli reklámszabályokat együttes miniszteri rendeletben határozza meg a veszélyes anyagok és készítmények tekintetében. A vonatkozó szabályozás azonban már kielégítően rendezésre került a kémiai biztonságról szóló törvény 18. §-ában foglalt reklámrendelkezésekben, illetve a Grtv.-ben. Mivel további szabályozásra nincs szükség, a törvény hatályon kívül helyezi az erre vonatkozó felhatalmazást.

A 17. §-hoz

A szexuális reklámot tiltó rendelkezéssel összhangban módosul a szervezett bűnözés elleni törvény, illetve a szabálysértésekről szóló törvény is.

A 18. §-hoz

A Magyar Köztársaság és az Európai Közösség és azok tagállamai közötti társulás létesítéséről szóló Európai Megállapodást kihirdető 1994. évi I. törvény 3. §-ával összhangban a törvény felsorolja azokat az európai közösségi jogforrásokat, amelyekkel e jogszabály összeegyeztethető szabályozást tartalmaz.