2012. évi XLVII. törvény indokolása

a bányászatról szóló 1993. évi XLVIII. törvény és egyes energetikai tárgyú törvények módosításáról

-----STARTING---POINT---ALTALANOS--- 

A bányászatról szóló 1993. évi XLVIII. törvény (a továbbiakban: Bt.) módosítását elsősorban az indokolja, hogy szükséges a szén-dioxid geológiai tárolásáról, valamint a 85/337/EGK tanácsi irányelv, a 2000/60/EK, a 2001/80/EK, a 2004/35/EK, a 2006/12/EK és a 2008/1/EK európai parlamenti és tanácsi irányelv, valamint az 1013/2006/EK rendelet módosításáról szóló, 2009. április 23-i 2009/31/EK európai parlamenti és a tanácsi irányelv (a továbbiakban: Irányelv) jogharmonizációjának megvalósítása, amelynek hiánya miatt az Európai Bizottság kötelezettségszegési eljárást indított Magyarországgal szemben.

Az Irányelv átültetéséhez szükséges törvényi szintű rendelkezések megalkotására az energetikai tárgyú törvények módosításáról szóló 2011. évi XXIX. törvénnyel már sor került, azonban a Bt. akkori módosítása nem tartalmazta a törvényi szinten szabályozni szükséges valamennyi rendelkezést, ezért a jelenlegi módosítás keretében ezeknek a szabályoknak a felülvizsgálatára és kiegészítésére is sor került.

A tudomány mai állása szerint a szén-dioxid geológiai tárolása segítséget jelenthet az üvegházhatású gáz légköri koncentrációjának olyan szinten való stabilizálásában, amely megakadályozza az éghajlati rendszer veszélyes megváltozását. E célkitűzés elérése érdekében az általános globális éves felszíni középhőmérséklet-emelkedés mértéke legfeljebb 2 C-kal haladhatja meg az iparosodás előtti hőmérsékleti szintet.

Az Európai Unió a fenti cél elérése érdekében 2020-ra az 1990. évi szinthez képest minimum 20%-os üvegházhatású gáz kibocsátás csökkentést vállalt, ami Magyarországra is kötelező. Jelen törvény célja az ipari tevékenységből származó, elsősorban az energia előállítása során keletkező CO2 légkörbe való kibocsátásának csökkentése.

A módosítás fontosságát mutatja az Országgyűlés által 2011. október 3-án elfogadott Nemzeti Energiastratégia, aminek középpontjában Magyarország energiaimport függőségének csökkentése áll. A függőség csökkentése érdekében az Energiastratégia a megújuló energia és az atomenergia támogatása mellett, a hazánkban fellelhető energiahordozók fenntartható felhasználását is prioritásként kezeli. A hazai szén, lignit és földgáz vagyon felhasználása azonban a jelenlegi elérhető legjobb technológiával is jelentős CO2 kibocsátással jár, így az idővel egyre szigorodó kibocsátás csökkentési kötelezettségek megtartása érdekében a szén-dioxid geológiai tárolása szükségessé válik.

Tekintettel arra, hogy a szén-dioxid geológiai tárolása világszerte kezdeti stádiumban van, ezen felül egy környezeti és egészségügyi szempontból is kockázatos tevékenység, rendkívül fontos a magyar jogalkotásban a megfelelő környezetvédelmi és pénzügyi garanciák előírása.

A fentiek mellett a Bt. módosítása a 26/A. § (5) bekezdése miatt is szükségessé vált, mert a jelenlegi szabályozás szerint a kitermelés vagy üzemszerű tárolás megkezdésére rendelkezésre álló 5 éves határidő meghosszabbítása során a bányászatért felelős miniszter és a bányavállalkozó által megkötött szerződés határozza meg a meghosszabbítás időtartama alatt fizetendő térítés mértékét, melyet a bányafelügyelet által kiadott meghosszabbítást engedélyező határozatnak is tartalmaznia kell. A szabályozás szerint - annak ellenére, hogy a meghosszabbításról a bányafelügyelet közigazgatási eljárásban dönt -, a meghosszabbítás idején fizetendő térítés mértékét (a miniszter és a bányavállalkozó polgárjogi szerződésben) a felek megállapodása alapján állapíthatja meg. Az eljárás egyszerűsítése és a miniszter hatósági eljárásokkal kapcsolatos feladatainak csökkentése érdekében a kitermelési határidő meghosszabbítására vonatkozó szabályok módosítása ezért szükségessé vált.

A törvényben az előbbi mellett szerepel egy másik fontos jogintézmény, a koncessziós díj bevezetése is. A koncesszióról szóló 1991. évi XVI. törvény (a továbbiakban: Kt.) lehetővé teszi, hogy az ágazati jogszabályok a koncessziós jog gyakorlása átengedésének ellentételezéseként koncessziós díj fizetésének kötelezettségét írják elő. A jelenleg hatályos szabályozás szerint a koncessziós pályázat nyertese egyedi szempontok alapján a miniszter által a Bt. 20. § (8) bekezdése szerint megállapított és az általános szabályoktól eltérő mértékű bányajáradékot köteles fizetni. Ez a megoldás a hazai gyakorlatban azonban teljesen egyedülálló, ezért az állam tulajdonában lévő ásványi nyersanyagok kitermelésének, kinyerésének és az ezzel kapcsolatos tevékenységek átengedésének jogát célszerű koncessziós díj jogintézményének bevezetésével is kompenzálni. Ez azért előnyös, mert így a koncesszió jogát elnyerő bányavállalkozók rászoríthatók a minél gyorsabb és hatékonyabb kitermelésre és az ásványi nyersanyagok tekintetében elvárt hasznosítás is hamarabb következik be. Az eddigi gyakorlat szerint megkötött koncessziós szerződésekben pusztán az egyedi bányajáradék fizetés kötelezettségének kikötése nem jelent olyan jellegű ösztönzést, amely a bányavállalkozókat a kitermelésre sarkallná.

Módosításokat tartalmaz a törvény a felszíni ingatlantulajdon korlátozásával, vezetékjoggal, használati joggal kapcsolatosan is. Ezek egy része szövegpontosító jellegű és az egyértelmű jogalkalmazást segíti elő.

A törvénymódosítás tartalmazza egyéb kapcsolódó, vagy energetikai tárgyú törvények kisebb terjedelmű módosítását.

-----STARTING---POINT---RESZLETES---

Az 1. §-hoz

A § az Irányelv átültetésével kapcsolatos módosítást tartalmazza. A jelenleg hatályos Bt. 1. § (1) bekezdés k) pontjában található rendelkezés a szén-dioxid geológiai tárolásával kapcsolatos hatályról rendelkezik, ugyanakkor az Irányelvnek megfelelően szükséges azt kiegészíteni azzal, hogy a szén-dioxid csővezetéken történő szállítása is a Bt. hatálya alá tartozik.

A (2) bekezdésben a Bt. 1. § (5) bekezdésének módosításával kerül meghatározásra az Irányelv 2. cikk (2) bekezdésének megfelelően az, hogy mely esetkör nem tartozik a Bt. hatálya alá, amelynek kritériuma egyrészt, hogy a szén-dioxid tárolása 100 kilotonna tervezett mennyiséget ne érjen el, és a tárolás a szén-dioxidnak új termékekkel és eljárásokkal kapcsolatos kutatás, fejlesztés vagy tesztelés céljából történjen.

A 2. §-hoz

A Bt. 5. § (1) bekezdését megelőző alcím módosítása azért vált szükségessé, mert több olyan tevékenység is szerepel az 5. § (1) bekezdésében, amelyek nem minősülnek bányászati tevékenységnek, így az alcím nem egyezik meg az 5. § (1) bekezdésében foglalt tartalommal.

A 3. §-hoz

A cseppfolyós propán-bután gázok és ezek elegyei tartályban vagy palackban történő forgalmazásának szabályairól és hatósági felügyeletéről szóló 94/2003. (XII. 18.) GKM rendeletben foglaltak szerint a bányafelügyelet engedélyezi a cseppfolyós propán-, bután gázok tartályban vagy palackban történő forgalmazását, valamint látja el felügyeletét. Jelenleg azonban a bányafelügyelet ezen feladatának törvényi szintű szabályozása hiányzik, amelyet a Bt. 5. § (1) bekezdés f) pontjának módosítása pótol.

A bányászatról szóló 1993. évi XLVIII. törvény végrehajtásáról szóló 203/1998. (XII. 19.) Korm. rendeletben több helyen szerepel a bányajáradék, bírság, felügyeleti díj tartozásokkal kapcsolatosan a kérelem elutasítását eredményező jogkövetkezmény, amelyet generálisan a Bt. 5. §-ának egy új (4a) bekezdéssel történő kiegészítése tartalmaz, kiterjesztve a rendelkezést az egyéb fizetési kötelezettségekre is, egyben az eljárási rendet is szabályozva a fizetési felszólítás alkalmazásával.

A 4. §-hoz

A Bt. jelenleg hatályos 6. § (2) bekezdése szerint - a Polgári Törvénykönyvről szóló 1959. évi IV. törvény (a továbbiakban: Ptk.) 215. § (1) bekezdésére is figyelemmel - a bányászati jog átruházására vonatkozó szerződés a bányafelügyelet hozzájárulása alapján jön létre a szerződés megkötésének napjára visszamenőleges hatállyal. A visszamenőleges joggyakorlás és kötelezettség átszállás a bányászati jog átruházása során azonban visszás helyzetet okoz. Gyakori, hogy a bányafelügyelet határozatának jogerőre emelkedéséig több hónap is eltelik, vagy egymást követően nyújtanak be hozzájárulás iránti kérelmet ugyanazon bányászati jog tekintetében. Ez jelentős jogalkalmazói problémát okoz, figyelemmel arra is, hogy az átruházási szerződés tartalmát a bányafelügyelet nem vizsgálhatja, csak a jogszabályban előírt kellékek meglétét. Erre tekintettel a bányászati jogok átruházása körében indokolt, hogy a bányászati jog átruházására vonatkozó szerződés, a Ptk. 215. § (2) bekezdésében foglalt megengedő szabály alapján, csak a hozzájáruló határozat végrehajthatóvá válásától kezdődően jöjjön létre. A Bt. a bányászati jog átruházása esetén nem rendezi azt a kérdést, amikor a bányavállalkozónak valamilyen köztartozása van. A bányakapitányság az átruházáshoz történő hozzájárulás során nem vizsgálhatja az átvevőnek a kötelezettség teljesítésére vonatkozó képességét, így a fizetésre képtelen cégek is megszerezhetik a bányászati jogot. A Bt. 6. § (3) bekezdése ezért úgy rendelkezik, hogy a bányászati jog csak akkor ruházható át, ha a köztartozásra vonatkozó fizetési kötelezettségének az eladó eleget tett.

Az 5. §-hoz

Az Irányelvnek való megfelelés érdekében a szén-dioxid geológiai tárolásával kapcsolatban a korábban a 2011. évi XXIX. törvény által bevezetett koncesszióval kapcsolatos szabályokat hatályon kívül kell helyezni a Bt.-ből.

A § (2) bekezdése a koncessziós pályázat tartalmával kapcsolatos pontosító rendelkezéseket tartalmaz a Kt. rendelkezésére figyelemmel.

A 6. §-hoz

A módosítás célja a Bt. koncessziós pályázat tartalmára vonatkozó szabályai és a Kt. közötti összhang megteremtése.

A 7. §-hoz

A jelenleg hatályos 11. § (2) bekezdés első mondata szerint a koncesszió megadásáról a miniszter dönt. A Kt. 5. § (1) bekezdése azonban úgy rendelkezik, hogy az állam nevében a pályázat kiírására, elbírálására és a koncessziós szerződés megkötésére - az állami vagyon felügyeletéért felelős miniszter egyetértésével - a tevékenység tárgya szerint illetékes ágazati miniszter jogosult. Ennek érdekében minősítő bizottságot kell létrehozni, amelyre vonatkozóan a Bt. végrehajtására kiadott 203/1998. (XII. 19.) Korm. rendelet tartalmaz szabályokat. Ugyanakkor a bizottság létrehozására vonatkozó kötelezettségről a hatályos Bt. nem rendelkezik. Emellett a Kt.-val való összhang megteremtése érdekében azt is egyértelművé kell tenni, hogy a minősítő bizottság a pályázatokat csak értékeli, az elbírálás azonban már a miniszter feladatkörébe tartozik.

A 8. §-hoz

A Bt. 12. § (1) bekezdésének kiegészítése azt a célt szolgálja, hogy a koncessziós szerződés meghosszabbítására annak érvényességi idején belül sor kerülhessen.

A Bt. nem tartalmaz szabályt arra az esetre, amikor a koncesszió úgy szűnik meg (a meghosszabbítás időszakát is figyelembe véve), hogy marad vissza kitermelhető ásványi nyersanyag. Ásványvagyon-gazdálkodási megfontolások azt kívánják, hogy a kitermelőhely ásványvagyonát a jogosult a lehető legteljesebb mértékben termelje ki, ezzel biztosítva az állami bevételek maximalizálását. Mivel ilyen esetekben már meglévő koncessziót követően történik a pályáztatás, indokolatlan egy újabb érzékenységi és terhelhetőségi vizsgálat lefolytatása.

A hatályos Bt. nem rendezi azt az esetet sem, amikor a koncesszió úgy szűnik meg, hogy a bánya bezárása nem történt még meg és a tájrendezési kötelezettség mellett a bányatelek is fennmarad. Az erre vonatkozó hiányzó szabályt tartalmazza a Bt. új (5) bekezdéssel történő kiegészítése.

A 9. §-hoz

A Bt. 12/A. §-sal történő kiegészítésének indoka a koncessziós díj intézményének bevezetése. A Kt. lehetővé teszi, hogy ágazati jogszabály a koncessziós jog gyakorlása átengedésének ellentételezéseként koncessziós díj fizetésének kötelezettségét írja elő. A jelenleg hatályos szabályozás szerint a koncessziós pályázat nyertese a Bt. 20. § (8) bekezdésében a miniszter által egyedi szempontok alapján megállapított bányajáradékot köteles fizetni. Az eddigi tapasztalatok szerint a csupán az általános szabályoktól eltérő egyedi bányajáradék megfizetésének kötelezettsége nem jelent olyan ösztönző erőt, amely a bányavállalkozókat - az állam kizárólagos gazdasági tevékenységei közé sorolható bányászati tevékenység időleges átengedésének fejében -, minél gyorsabb és hatékonyabb kitermelésre ösztönözné, ezért szükséges a koncessziós díj bevezetése is.

A 10. §-hoz

A Bt. 13. §-a módosítása a Bt. koncessziós társaságra vonatkozó szabályait hangolja össze a Kt. rendelkezéseivel, valamint a koncessziós társasággal kapcsolatos további követelményt állapít meg.

A 11. §-hoz

A Bt. 18. §-ában a bányászati koncessziós tevékenység másra történő átruházásáról a Kt. 25. §-a alapján rendelkezik. Törvényi szinten kerül kimondásra, hogy a koncessziós jog átruházására vonatkozó kérelmet kinek kell benyújtania, melyek az átruházás feltételei és, hogy átruházás esetében nem kell koncessziós pályázatot kiírni.

A 12. §-hoz

A Bt. 20. § (11) bekezdésének módosítása a bányajáradék és a kitermelési határidő meghosszabbítása esetén fizetendő térítés megkülönböztetését szolgálja. Bányajáradékot ugyanis a kitermelt ásványi nyersanyag mennyisége után kell fizetni, térítést viszont az üzemszerű kitermelés megkezdéséig.

A 13. §-hoz

A szén-dioxid geológiai tárolására vonatkozó koncesszióval kapcsolatos szabályok hatályon kívül helyezését szolgálja a módosítás.

A 14. §-hoz

A rendelkezés a minőségbiztosítási rendszer kidolgozásának kötelezettségét előírja a szénhidrogén szállítóvezetékekre és a biogáz-vezetékekre is. A Bt. korábbi módosításában a Bt. 49. § 39. pontja a biogáz-vezetékekkel kapcsolatban már pontosításra került. Ennek megfelelően az egyéb gázok és gáztermék vezetékek körébe beleértendő a biogáz-vezeték is. Az ilyen vezetékek tervezésére, létesítésére, felújítására, üzemeltetésére és elbontására szintén szükséges minőségbiztosítási rendszer kidolgozása, ezért ezzel összefüggésben a Bt. 24. § (3) bekezdését módosítani kell. Ugyanakkor a bekezdés kiegészül a szénhidrogén szállítóvezetékkel is. Ennek indoka, hogy a szénhidrogén szállítóvezetékek biztonsági követelményeiről és a Szénhidrogén Szállítóvezetékek Biztonsági Szabályzata közzétételéről szóló 79/2005. (X. 11.) GKM rendelet 4. § (1) bekezdése a szénhidrogén szállítóvezetékek tekintetében is előírja a minőségbiztosítási rendszer kidolgozását, amely szakmailag indokolt és, amelynek felügyelete a bányakapitányság hatáskörébe tartozik. A módosítás megteremti a vonatkozó jogszabályok koherenciáját és elősegíti az egységes és egyértelmű jogértelmezést.

A 15. §-hoz

A Bt. 25. § (3) és (3a) bekezdésében található hatályos szabályozás nehezen értelmezhető, egyben felveti annak kérdését is, hogy a Bt. egyáltalán tartalmazhat-e szabályozást ilyen körben. A Ptk. 81. § (3) bekezdése alapján „Nem minősül üzleti titoknak az állami és a helyi önkormányzati költségvetés, illetve az európai közösségi támogatás felhasználásával, költségvetést érintő juttatással, kedvezménnyel, az állami és önkormányzati vagyon kezelésével, birtoklásával, használatával, hasznosításával, az azzal való rendelkezéssel, annak megterhelésével, az ilyen vagyont érintő bármilyen jog megszerzésével kapcsolatos adat, valamint az az adat, amelynek megismerését vagy nyilvánosságra hozatalát külön törvény közérdekből elrendeli”. A külön törvény szerinti adatok a Ptk.-ban magas absztrakciós szinten meghatározott nem üzleti titoknak minősülő adatokon kívüli adatok. Azok az adatok, amelyeket a Bt. hatályos szabályozása tartalmaz, a Ptk.-nak megfelelően az állami vagyon kezelésével, birtoklásával, használatával, hasznosításával, az azzal való rendelkezéssel, annak megterhelésével, az ilyen vagyont érintő bármilyen jog megszerzésével kapcsolatos adatok körébe tartoznak.

A fentiekre tekintettel a Bt. 25. § (3) bekezdésének módosítása és (3a) bekezdésének hatályon kívül helyezése szükséges.

A 16. §-hoz

Mivel a szén-dioxid geológiai tárolásával kapcsolatos tevékenységek nem minősülnek bányászati tevékenységnek, ennek megfelelően a bányatelekre vonatkozó rendelkezéseket módosítani kell úgy, hogy szén-dioxid geológiai tárolása esetén bányatelket ne kelljen megállapítani.

A 17. §-hoz

A Bt. jelenleg hatályos 26/A. § (5) bekezdése szerint a kitermelésre megállapított öt éves határidő meghosszabbítására irányuló engedélyező határozatot a bányafelügyelet adja ki, azonban csak abban az esetben, ha a miniszter szerződésben megegyezik a bányavállalkozóval a meghosszabbítás ideje alatt (a bányatelek üzemszerű termelésbe állításáig) fizetendő térítés összegéről. Ez a megoldás feleslegesen növeli a bányafelügyelet eljárásának időtartamát és a miniszter hatósági eljárásokkal kapcsolatos feladatait. A hosszabbítás engedélyezése tisztán közigazgatási hatósági eljárás keretében is lefolytatható, ahhoz külön szerződés megkötésére nincs szükség. A módosítás értelmében, ha a bányavállalkozó a kitermelést nem kezdi meg a bányatelek megállapításától számított 5 éven belül, legfeljebb egy alkalommal kérheti a kitermelési határidő meghosszabbítását. Az üzemszerű kitermelés megkezdéséig pedig a bányavállalkozó térítést köteles fizetni. A térítés fizetésére vonatkozó részletszabályokat a Bt. felhatalmazása alapján a Bt. végrehajtására kiadott kormányrendelet határozza meg.

A Bt. 26/A. § (6) bekezdésének pontosítására azért van szükség, mert a jogalkalmazási gyakorlat során problémát jelentett az a) pontban meghatározott követelmények végrehajtása, figyelemmel arra, hogy a 26/A. § (5) bekezdésében a kitermelés, üzemszerű tárolás megkezdésére meghatározott ötéves határidő vonatkozásában a Bt. nem mondta ki expressis verbis a jogvesztés következményét, amely azonban az a) pont tekintetében jogértelmezési vitákat eredményezett. A pontosítással egyértelművé válik, hogy a kitermelés és az üzemszerű tárolás megkezdésére törvényben előírt öt éves határidő elmulasztása és a meghosszabbítási kérelem elutasítása esetén mikor kell törölni a bányászati jogot.

A 18. §-hoz

A § meddőanyag értékesítésének engedélyezésére vonatkozó szabályt állapít meg. A Bt. 23. § (2) bekezdése szerinti meddőhányó hasznosítás meglévő meddőhányóhoz kapcsolódik. Ezek lehetnek már régen felhagyott bányatelekhez, bányaüzemhez nem kapcsolódó meddőhányók és lehetnek a bányaművelés során kialakított meddőhányók. Ahhoz, hogy meddő értékesítés lehessen a Bt. 23. § (2) bekezdése alapján, először tehát meddőhányóra van szükség. Majd ennek a hasznosítását kell kérni (azaz a meddőhányóból kitermelni a hasznosítható ásványi nyersanyagot). A módosító szabály arra irányul, hogy meddőhányó létrehozása nélkül is lehessen meddőt értékesíteni.

A 19. §-hoz

A § a Bt. 30. §-ának újraszabályozásával a kitermelés szüneteltetése esetére vonatkozó szabályokat pontosítja. A 30. § (1) bekezdésében foglalt rendelkezés kiegészítését és pontosítását a jogalkalmazási bizonytalanság megszűntetése indokolja, mivel a hatályos szabályt a bányavállalkozók sok esetben úgy értelmezték, hogy a műszaki üzemi terv hatályát követő hat hónapig csak a Bt. alapján is szüneteltethető a kitermelés. A szabály így félreérthető abban a tekintetben, hogy nem rendelkezik arról egyértelműen, hogy a kitermelést szüneteltetni 6 hónapnál rövidebb ideig is csak akkor lehet, ha a bányavállalkozó jóváhagyott és hatályos műszaki üzemi tervvel rendelkezik.

A Bt. 30. § (3)-(4) bekezdésének módosítás értelmében, ha a bányafelügyelet észleli, hogy a szünetelő bánya esetében a kitermelés bányavállalkozó általi folytatására nincs reális esély, elrendeli a bányabezárást és tájrendezést, amely végrehajtásának következménye az általános szabályok szerint a bányatelek törlése. Amennyiben a bányavállalkozó nem hajtja végre a kötelezést, a bányafelügyelet további mérlegelés nélkül törli a bányavállalkozó bányászati jogát, amelyet az új jogosított kijelölésére vonatkozó pályázat követ.

A 20. §-hoz

A Bt. 32. § (1) bekezdésének módosítása az összhangot szolgálja a Bt. hatályára vonatkozó rendelkezésben szereplő megnevezésekkel. A biztonsági övezetben betartandó korlátozásokat és tilalmakat jogszabály határozza meg. Ezek érvényesítésére nem szükséges szolgalmat, vezetékjogot, használati jogot alapítani, mert ezeket a korlátozásokat és tilalmakat ezen közérdekű használati jogok alapítása nélkül is be kell tartani. A jogalapítás félrevezető és azt sugallja, hogy ezek alapítása nélkül a biztonsági övezet esetleg nem jön létre, illetve a tilalmakat és korlátozásokat (amelyeket jogszabály állapít meg) nem kell betartani a jogalapítás hiányában. Ezért az erre vonatkozó szabályt a módosítás már nem tartalmazza.

A földgázellátásról szóló korábbi jogszabályok kizárták a közterületen történő bányaszolgalmi jog megállapítását szállító- vagy elosztóvezeték tekintetében. Ezt a tilalmat a Bt. a 32. § (5) bekezdésében fenntartotta, azonban a szabályozás pontatlan, mert az elosztóvezetékek esetében a szolgalom (jelenleg vezetékjog) alapítási tilalom nem került be a szabályba. A rendelkezések koherenciája érdekében szükséges a Bt. 32. §-ában a vezeték mint önállóan is használt fogalom pontosítása (a korábbi szabályozásnak megfelelően a szállító- és elosztóvezetékre szűkítve), illetve az (5) bekezdésben a vezetékjoggal és használati joggal történő kiegészítés.

A Bt. szabályozási koncepciója azon alapul, hogy a bányászati, illetve gázipari létesítmények elhelyezése, üzemeltetése a magántulajdonban a legkisebb korlátozással járjon. Ezért írja elő a Bt. többek között a vezetékek közterületen történő elhelyezésének követelményét.

Az Alkotmánybíróság több határozatában is kifejtette [568/B/2005., 1200/B/2005., 27/2010. AB határozat], hogy a közművek elhelyezésére főszabály szerint a közterület (akár állami, akár önkormányzati tulajdonban van) szolgál, így a szolgalomalapítás - melynek célja a közmű üzemeltetésének biztosítása - indokolatlan, hiszen a közterület ezt a funkciót eleve magában hordozza.

A módosítás az AB határozatnak megfelelően kizárja a szolgalom, vezetékjog vagy használati jog alapítását közterület esetében, továbbá kötelezővé teszi az igénybevételre vonatkozó megállapodás megkötését.

Megállapodás hiányában a polgári jog szabályai szerint nyitva áll a bírósági út a felek előtt (a bíróság a szerződést létrehozhatja, tartalmát megállapíthatja), ahogyan erre az 1200/B/2005 AB határozat indokolása is rámutat.

A 21. §-hoz

A Bt. 38. § (2)-(5) bekezdésének módosítása és (6) és (6a) bekezdéssel történő kiegészítése a biogáz-vezetékekre vonatkozó szabályokkal való kiegészítés miatt szükséges. A biogáz-vezeték létesítésével és üzemeltetésével kapcsolatban a Bt. jelenlegi 38. § (3) bekezdését nem lehet alkalmazni, mert ez a vezeték nem bányászati létesítmény. Bányászati létesítmény a Bt. szerinti bányászathoz (bányászati tevékenységhez) kapcsolódó létesítmény (Bt. 49. § 4. pontja). Erre tekintettel kényszerszolgalom sem alapítható rá. Amennyiben a biogáz vezetékek (mint egyéb gáz-vezetékek) esetében kényszerszolgalom alapítási lehetőség nem lesz, akkor az ilyen típusú beruházások elmaradnak. Az ingatlantulajdonosok nagy száma miatt pedig, az osztatlan közös tulajdonban álló ingatlanok esetében, a polgári jogi megállapodás szinte kizárt. Ezért szükséges az egyéb gázok és gáztermékek vezetékére vonatkozó kényszerszolgalmat lehetővé tevő szabály beillesztésével a meglévőket kiegészíteni. Ugyanakkor jogszabály-szerkesztési szempontból logikusabb, ha a jelenleg hatályos (3) bekezdésben szereplő szabályokat szétválasztani az elhelyezési és üzemeltetési szolgalom külön bekezdésben tárgyalásával.

A 22. §-hoz

A Bt. 38/A. §-ának jelenleg hatályos (5) bekezdése úgy értelmezhető, hogy csak a használati jog esetében szükséges megállapodás hiányában a bányafelügyelet engedélye a jogalapításhoz, a vezetékjog és az előmunkálati jog tekintetében az előzetes megállapodási kötelezettség nem áll fenn. Ezt a hibát orvosolja a módosítás, amelynek értelmében az előmunkálati jogot, a vezetékjogot, továbbá a használati jogot a bányafelügyelet csak abban az esetben engedélyezi, ha a felek nem tudtak e tekintetben megállapodni. A § kiegészül továbbá azzal a rendelkezéssel, hogy közterületen elhelyezett elosztóvezetékre és annak idegen ingatlant érintő biztonsági övezetére vezetékjogot vagy használati jogot alapítani nem lehet.

A 23. §-hoz

A Bt. 38/C. § (3) bekezdését módosítja a Bt. 38/A. § (5) bekezdésének módosítására tekintettel, ahol megállapításra kerül az a rendelkezés, hogy vezetékjog az engedélyesnek az ingatlan tulajdonosával kötött megállapodása alapján keletkezik.

A 24. §-hoz

A használati jogra vonatkozó szabályokat a vezetékjogi szabályokkal azonos módon kell - a sajátosságokból adódó eltérések figyelembevételével - meghatározni, mivel az elosztóvezeték tekintetében ezek a létesítmények jogi státusukat tekintve tartozéknak minősülnek. A használati jog terjedelmét a Bt. nem szabályozta, amely jogbizonytalanságot eredményezett, ezt pótolja a módosítás.

A 25. §-hoz

A bányászati hulladéktárolással kapcsolatos módosítását tartalmazza a Bt. 41. § (1a) bekezdéssel történő kiegészítése, mivel a Bt. 41. § (1) bekezdésében szereplő tényállás nem elégséges a szankcionálással elérni kívánt joghatáshoz. Emellett a hulladékkezelés nem szükségszerűen bányászati tevékenység és ez alapján az engedélytől eltérő hulladékkezelési tevékenység nem is szankcionálható.

A szabálytalan bányászati tevékenység tényállására vonatkozó hatályos szabályok jelenleg nem egyértelműek, mert a szabálytalan és engedélytől eltérő bányászati tevékenység nincs megfelelően elhatárolva (emellett a szabálytalan bányászati tevékenység meghatározásánál szerepel a műszaki üzemi tervtől eltérő tevékenység is, amely eleve engedélytől eltérőnek tekintendő, figyelemmel arra, hogy a műszaki üzemi terv jóváhagyása bányafelügyeleti engedélynek minősül). A szabálytalan bányászati tevékenység, hasonlóan a jogosulatlan bányászati tevékenységhez, mindig jogszerűtlen magatartás, azzal a különbséggel, hogy szabálytalan bányászati tevékenységet csak bányavállalkozó tud megvalósítani. Mivel az engedély nélküli tevékenység is „szabálytalan”, ezért egzaktabb szabályozást jelent az, ha a szabálytalan bányászati tevékenységnek mint átfogó kategóriának a meghatározása valósul meg. A szabálytalan bányászati tevékenység tartalmát meghatározó (3) bekezdésben, erre tekintettel szükséges elhelyezni a bányafelügyeleti engedély nélkül vagy attól eltérő tevékenység gyakorlást.

A módosítás emellett egyértelműen rendezi a koncesszió esetében alkalmazható jogkövetkezményt, figyelemmel a Bt. 12. §-ának módosítására.

A (3a) bekezdés azt a több esetben előforduló és nehezen feloldható helyzetet tisztázza, amikor szabálytalan bányászati tevékenység végzése során termelnek ki ásványi nyersanyagot. Általános jogelv, hogy jogszerűtlen magatartással jogot szerezni nem lehet. Erre tekintettel szükséges az új szabály, amely rendezi a kérdést. Amennyiben a bányafelügyelet nem rendeli el az eredeti állapot helyreállítását, akkor lényegében legalizálja a kialakult helyzetet, megnyitva az utat a bányajáradék megfizetésén keresztül a tulajdon megszerzésére.

A Bt. 41. § (5) bekezdésében a gázipari engedélyesek esetében az engedély tartalma nem egyértelmű. A bányakapitányság építési engedélyt ad ki, a Magyar Bányászati és Földtani Hivatal jóváhagyja a minőségirányítási rendszert, a bányakapitányság elfogadja az engedélyes gázipari tevékenység végzésére szerződtetett vállalkozóra vonatkozó bejelentését. Ezen eljárások közül kifejezett engedély az építési típusú engedély, ezért a módosításban határozat szerepel.

A Bt. 41. § (7) bekezdése szerint a biztosíték adásának kötelezettsége a bányavállalkozót terheli. Ez a kötelezettség nem várható el azokban az estekben, amikor az államot terheli a bányászati tevékenységből származó tájrendezési kötelezettség teljesítése. Ilyen eset az, amikor a bányavállalkozó jogutód nélkül megszűnik, a bányászati jog új jogosítottjának kijelölése sikertelen és a bányászati tevékenységből származó kötelezettség az államra hárul, vagy az állam és gazdasági társaság között létrejött szerződés (pl. privatizációs szerződés) alapján vállalt tájrendezési kötelezettségről van szó (pl. a bánya-erőmű integráció során). Ezekben a bányavállalkozóra át nem hárítható kötelezettségek esetében, ahol az állam a kötelezett, nem várható el és nem is indokolt a biztosítékadási kötelezettség fenntartása, mert az állam tulajdonképpen saját magának adna biztosítékot.

A Bt. 41. § (8) bekezdésének módosítása az adók módjára behajtandó tartozások körét egészíti ki a jogosulatlanul kitermelt ásványi nyersanyag értékével. Annak meg nem fizetése esetén jelenleg csak bírósági végrehajtó útján lehet a fizetési kötelezettségnek érvényt szerezni, amely hosszabb és bonyolultabb eljárás, valamint sok esetben nem vezet eredményre.

A 26. §-hoz

A bányavállalkozó a Bt. 36. §-a alapján azt a külszíni területet, amelynek használhatósága a bányászati tevékenység következtében megszűnt vagy lényegesen korlátozódott, a műszaki üzemi tervnek megfelelően, köteles fokozatosan helyreállítani és ezzel a területet újrahasznosításra alkalmas állapotba hozni, vagy a természeti környezetbe illően kialakítani. A tájrendezés azonban döntően a bányabezárással történik meg, amelynek megvalósítása mind környezetvédelmi, földvédelmi, mind a magántulajdon védelme érdekében szükséges. A bezárási tevékenység tekintetében azonban nem indokolt az igénybevételi jogosultság igazolásának megkövetelése, mert annak hiányában maga a tájrendezés elvégzése lehetetlenül el és a bányafelügyelet nem tudja kikényszeríteni a végrehajtást (már hatósági határozat sem születhet). A Bt. 42. § (5) bekezdéssel történő kiegészítése ingatlantulajdonosi érdeket sem sért, mivel a bezárási műszaki üzemi tervet a Bt. 2. § és 27. § (4) bekezdése alapján az ingatlantulajdonos érdekeinek szem előtt tartásával (tulajdonvédelem) lehet jóváhagyni, és egyebekben biztosított a határozattal szembeni jogorvoslat is.

A 27. §-hoz

A § egy új III/A. Részt iktat be a Bt.-be, amely az Irányelv megfelelő átültetését szolgálja. A szén-dioxid tárolására alkalmas földtani szerkezetek kutatásával, tárolásra történő kialakításával, hasznosításával és bezárásával, és a szén-dioxid geológiai tárolás céljából csővezetéken történő szállításával kapcsolatos szabályok sajátosak a Bt. hatálya alá tartozó bányászati tevékenységekhez képest, ezért célszerű egy helyen szerepeltetni őket a Bt.-ben, és csak azokat a rendelkezéseket szükséges a Bt. egyéb szabályai közé elhelyezni, amelyek nem indokolják az elkülönített rendelkezést.

A Bt. 42/A. §-a tartalmazza a kizárólag a III/A. Rész és a szén-dioxid geológiai tárolásáról szóló kormányrendelet (a továbbiakban: CCS Vhr.) mint végrehajtási jogszabály tekintetében alkalmazandó értelmező rendelkezéseket, amelyek az Irányelv definícióinak megfelelően kerültek átültetésre.

Az Irányelv előírja a tagállamoknak, hogy kötelesek felmérni az ország területén a szén-dioxid geológiai tárolására rendelkezésre álló kapacitást, amely kötelezettséget a Bt. 42/B. §-a fogalmazza meg. A kapacitás felmérés eljárási szabályait és határidejét CCS Vhr. tartalmazza.

A Bt. 42/C. §-a a földtani kutatási engedély szabályait határozza meg. Az Irányelv csak választható lehetőségként említi a földtani kutatás elvégzését. Egy terület szén-dioxid tárolásra alkalmasságának megállapításához és az Irányelv 1. mellékletében meghatározott adatgyűjtés elvégzéséhez szükséges a kutatási tevékenység elvégzése. A választott jogi megoldás szerint Magyarországon a kutatáshoz földtani kutatási engedély szükséges. Törvényi szinten csak a kutatási engedély, mint az üzemeltetés feltétele és az engedély hatálya került rögzítésre. A kérelem benyújtásának szabályai és az engedély tartalmi követelményei a CCS Vhr.-ben kerültek szabályozásra. A kutatási engedélyhez szükséges pénzügyi biztosíték minimum összegének megállapításakor a Bt. által, a szénhidrogénekre vonatkozó kutatási jogadomány iránti kérelemhez mellékelendő összeget szolgált alapul.

A Bt. 42/D. §-a a földtani kutatási engedély módosítására és átruházására vonatkozó szabályokat határozza meg A földtani kutatási engedély módosítása - akárcsak a tárolási engedélyé - kötelező, amennyiben az engedélyhez képest előre látható és jelentős változás következik be. A földtani kutatási engedély a bányászati joghoz hasonlóan átruházható.

Törvényi szinten a Bt. 42/E. §-ában kerül meghatározásra a tárolási engedély kiadásának alapvető feltételei. Az kérelem és az engedély tartalmi követelményeit a CCS Vhr.-ben tartalmazza. A szén-dioxid geológiai tárolása csak tárolási engedély alapján kezdhető meg.

A Bt. 42/F. §-a tartalmazza, hogy üzemeltetőnek az engedélyben foglalt követelmények, a bezárásra, a bezárást követő időszakra, valamint az üvegházhatású gázok kibocsátási egységeinek kereskedelméről szóló törvényben meghatározott kibocsátási egység visszaadási kötelezettségre vonatkozó követelmények teljesítésének biztosítása céljából a bányafelügyelet által meghatározott pénzügyi biztosítékot kell adnia, valamint meghatározza a pénzügyi biztosíték minimális összegét. Az Irányelvhez kiadott útmutató szerint a legmegfelelőbb módszer az anyagi garanciák összegének szabályozására, hogy azt az engedélyező hatóság az egyedi engedélyezési tervek elbírálásakor állapítja meg, ahelyett, hogy jogszabály rögzítené az anyagi garanciák összegét, ugyanis az összeg nagyban függ a tárolóhely műszaki adataitól, a tárolni kívánt szén-dioxid mennyiségétől és helyszínétől.

A Bt. 42/G. §-ában a felszíni ingatlantulajdon korlátozása, és a tárolóhely, a szállítóhálózat biztonsági övezete tekintetében a Bt. már meglévő szabályait rendeli alkalmazni.

A szén-dioxid szállítóhálózatra vonatkozó alapvető szabályokat tartalmazza a Bt. 42/H. §-a. A szén-dioxid szállítás és tárolás bányászati tevékenységtől való eltérő jellegéből adódóan a tárolóhely és a szállítóhálózat üzemeltetőjének személye elválhat egymástól.

A Bt. 42/I. §-a tartalmazza a szállítóhálózathoz és a tárolóhelyhez való hozzáférés szabályait. A hozzáférést az Irányelv rendelkezéseivel összhangban átláthatóan és megkülönböztetéstől mentesen kell biztosítani harmadik személy részére. A (4) és (5) bekezdés tartalmazza a hozzáférés megtagadásának esetén alkalmazandó vitarendezési eljárás szabályait.

A Bt. 42/J. §-a a szén-dioxid geológiai tárolásában résztvevő üzemeltető, szállítóhálózat üzemeltető és a szén-dioxid kibocsátója számára együttműködési megállapodás megkötésének kötelezettségét írja elő. A kár megelőzése és gyors elhárítása érdekében, illetve a későbbi jogviták megelőzése érdekében a geológiai tárolásban részt vevő mindhárom alanynak előzetesen meg kell állapodnia a kötelezettségekről és a felelősség megosztásáról. A CCS Vhr. állapítja meg az együttműködési megállapodás kötelező tartalmi elemeit és a megállapodás ellenőrzésének eljárási szabályait.

A Bt. 42/K. §-a az üzemeltető számára előírja a monitoringterv és a rendszeres jelentéstételre vonatkozó kötelezettséget. A monitoringterv tartalmi követelményeit és a rendszeres ellenőrzés részletes szabályait a CCS Vhr. tartalmazza.

A Bt. 42/L. §-a az Irányelvben előírt gyakorisággal kötelezővé teszi a bányafelügyelet számára rendszeres helyszíni ellenőrzések megtartását a bezárást megelőző és az azt követő időszakra egyaránt. Az ellenőrzésre vonatkozó részletes szabályokat a CCS Vhr. tartalmazza. A környezetvédelmi felügyelőség helyszíni ellenőrzésére a törvény nem tartalmaz rendelkezést tekintettel arra, hogy annak rendszerességét az egységes környezethasználati engedély határozza meg, de a környezeti hatásvizsgálati és az egységes környezethasználati engedélyezési eljárásról szóló 314/2005. (XII. 25.) Korm. rendelet alapján azt évente legalább egyszer meg kell tartani.

A Bt. 42/M. §-a a szivárgás vagy jelentős rendellenesség esetén szükséges intézkedéseket tartalmazza. A korrekciós intézkedések azonnali megtétele a környezet és az emberi egészség védelme érdekében rendkívül fontos, ezért a § tartalmazza azt a szabályt is, hogy az intézkedések elmulasztása esetén a bányafelügyelet kötelezést adhat ki, valamint azt maga is végrehajthatja.

Az Irányelv előírja, hogy mely esetekben kell, és mikor lehet a bányafelügyeletnek felülvizsgálni, módosítani és visszavonni a tárolási engedélyt. A Bt. 42/N-42/P. §-a tartalmazza az erre vonatkozó alapvető szabályokat.

Amennyiben a bányafelügyelet visszavonja a tárolási engedélyt és a tárolóhely bezárása nem indokolt, az Irányelv lehetőséget biztosít rá, hogy a bányafelügyelet a tárolóhelyre új tárolási engedélyt adjon ki. Az új kérelmezőt a bányafelügyelet pályáztatás útján választja ki. Az Irányelv lehetőséget biztosít arra, hogy az új engedélyes kijelöléséig a bányafelügyelet ideiglenesen továbbüzemeltethesse a tárolóhelyet. A bányafelügyelet azonban erre nem rendelkezik kapacitással, ezért a bányafelügyelet az új tárolási engedély kiadásáig csak az Irányelvben taxatíve felsorolt kötelezettségekért felelős.

Az új tárolási engedélyes kiválasztására vonatkozó pályáztatás eljárás részletes szabályait a CCS Vhr. tartalmazza. Annak érdekében azonban, hogy a pályáztatási eljárás és az ideiglenes továbbüzemeltetés nem húzódhasson évekig, tehát a tárolóhely ne működhessen tárolási engedély nélkül, szükséges időben maximalizálni ezt az „ex lege” állapotot. Ezt a Bt. 42/R. §-a hat hónapban állapítja meg, amely egy pályázati eljárás idejét foglalja magában.

A Bt. 42/S. §-a meghatározza, hogy milyen esetekben köteles a bányafelügyelet bezárni a tárolóhelyet. A rendelkezés átülteti az Irányelv előírásait és kiegészíti az új tárolási engedélyes kijelölésének sikertelensége esetén kötelező bezárással. A tárolóhely bezárására vonatkozó kérelem és a bezáráshoz szükséges követelmények szabályait a CCS Vhr. tartalmazza.

Az Irányelv a felelősség átvételének két esetét különbözteti meg: az üzemeltető általi bezárást követően, és a tárolási engedély visszavonását követően történő felelősség átvállalást. A Bt. 42/T. §-a átveszi az Irányelv szerinti feltételeket, amelyek teljesülése esetén veheti át a felelősséget a bányafelügyelet.

A Bt. 42/U. §-ában foglalt rendelkezés az Irányelv előírásának megfelelően rendezi a felelősség átvételt követően felmerülő, az üzemeltető felróható magatartásából adódó felelősség és a költségek viselésének kérdését. Ez a rendelkezés azért fontos, hogy az üzemeltetőnek felróható magatartás miatt felmerült költségeket a bányafelügyeletnek ne kelljen a 30 éves monitoringra befizetett pénzügyi hozzájárulásból finanszíroznia, mivel a pénzügyi hozzájárulás összegét a bányafelügyelet annak idején nem az ilyen jellegű kiadásokra figyelemmel állapítja meg. A pénzügyi hozzájárulás idő előtt történő felhasználása veszélyeztetné a további monitoring folytatását.

A Bt. 42/V. §-a a tagállamokkal történő együttműködésre vonatkozó kötelezettséget állapítja meg.

A Bt. 42/W. §-a az Irányelv átültetésével összhangban meg kell határozni a jogszabályellenes tevékenységgel kapcsolatos jogkövetkezményeket, amelyek mértékét a végrehajtási jogszabály tartalmazza. A törvényben rögzített összes kötelezettség megszegéséhez tartozik bírság, a környezetet és egészséget súlyosan veszélyeztető kötelezettségszegés esetén a bányafelügyelet az engedélyeket vissza is vonhatja. A mérlegelési lehetőség oka, hogy adódhatnak olyan helyzetek, amiben nem célszerű az engedély visszavonása, tekintettel arra, hogy a tárolási engedély visszavonásával nem csak a tárolóhely üzemeltetője, hanem a szén-dioxid leválasztó és a szállítóhálózat üzemeltetője is érdekelt, akik jogos érdekét az engedély visszavonása az adott helyzetben sértheti, nem is beszélve Magyarország szén-dioxid csökkentési vállalásairól.

A 28. §-hoz

A Bt. 43. § (9) bekezdésével kapcsolatos módosítás a felügyeleti díj fizetésére kötelezettek körét pontosítja. A módosítás értelmében felügyeleti díj fizetésére köteles a határon átnyúló szolgáltatásként PB-gáz forgalmazást végző szolgáltató is. Ezeknek a szolgáltatóknak a tevékenységét ugyanúgy kell felügyelni és ellenőrizni, mint a Magyarországon alapított vagy letelepedett szolgáltatók tevékenységét, ezért kötelezni szükséges a határon átnyúló szolgáltatókat a felügyeleti díj befizetésére, természetesen azzal, hogy a számítás alapjául a Magyarországon forgalmazott árbevételük szolgálhat. Továbbá a szén-dioxid szállítóvezeték és a szállítóhálózat üzemeltetője is, amelyek esetében felügyeleti díj éves mértéke az üzemeltető és a szállítóhálózat üzemeltető tevékenységéből származó, a tárgyévet megelőző évi árbevételének 0,4%-a. Emellett az új (9b) bekezdés beiktatása a jelenleg is hatályos szabályozásnak felel meg. A bekezdés törvényi szinten rögzíti, hogy a bányafelügyelet eljárásaiért igazgatási szolgáltatási díjat kell fizetni, ugyanakkor lehetővé teszi, hogy azoknak a bányavállalkozóknak, akik felügyeleti díjat fizetnek a befizetett felügyeleti díja - annak mértékéig - az igazgatási szolgáltatási díjak összegével csökkenhessen. A rendelkezés ugyanakkor lehetővé teszi a csekély mértékű felügyeleti díjat fizető bányavállalkozók a nagyobb mértéket fizetőkkel szemben ne részesüljenek a felügyeleti díj nagyságát meghaladó igazgatási-szolgáltatási díj kedvezményben.

A 29. §-hoz

A közigazgatási hatósági szolgáltatás és eljárás általános szabályairól szóló 2004. évi CXL. törvény (a továbbiakban: Ket.) módosításával összhangban, a bányafelügyelet akkor tart közmeghallgatást több mint ötven ügyfél vagy a Ket. szerint ügyfélnek minősülő szervezet részvétele esetén, ha azt a tényállás tisztázása érdekében indokoltnak tartja. A Ket. eltérést engedő rendelkezése alapján, a kérelmező jogszerzésre irányuló kérelme esetén - ellenérdekű ügyfél hiányában - ha a szakhatóság az előírt határidőn belül nem ad szakhatósági állásfoglalást, akkor a hozzájárulását megadottnak kell tekinteni, továbbá bírósági felülvizsgálat esetében a keresetindítás lehetősége bányafelügyeleti hatósági ügyekben 30 nap helyett 15 napra csökken. Ezek a rendelkezések az eljárások lefolytatásának gyorsítását eredményezik.

A 30. §-hoz

A Bt. 44. § (1) bekezdés e) pontjának módosítása a bányafelügyelet szén-dioxid szállítóvezetéken történő szállításával kapcsolatos hatósági felügyeleti jogkörét bővíti ki.

A Bt. 44. § (1) bekezdés g) pontjának módosítását a pb-gáz forgalmazásával kapcsolatos bányafelügyeleti hatáskör törvényi szintű rendezése indokolja, illetve a hatásköri szabály pontosítása, figyelemmel a Bt. 5. § (1) bekezdés f) pontjának módosítására is. Ugyanis a Bt. nem rendezte törvényi szinten a cseppfolyós propán-bután gázok és ezek elegyei tartályban vagy palackban történő forgalmazásának bányafelügyelet által történő engedélyezését. A Pb-gáz forgalmazás felügyeletét is törvényi szinten kell rendezni.

A 31. §-hoz

A Bt. ásványvagyon gazdálkodással kapcsolatos fogalma a bányafelügyelet Bt. 43. § (3) bekezdésében meghatározott hatásköréhez kapcsolódik. A jelenleg hatályos fogalom elavult, nem tartalmazza megfelelően azokat a szempontokat, amelyeket a bányafelügyeletnek eljárásai során szem előtt kell tartania. Ennek megfelelően került pontosításra a szöveg.

A Bt. 49. § 4. pont e) alpontjának, a Bt. 49. § 17. pont d) alpontjának és a Bt. 49. § 24. pontjának módosítása a szén-dioxid geológiai tárolásával kapcsolatos szabályok módosítása miatt szükséges.

A Bt. 28/B. §-a a földgázellátásról szóló törvénnyel összhangban megteremtette a gázüzemi tevékenység kiszervezésének lehetőségét. Ugyanakkor a Bt. 49. § 44. pontjában meghatározott fogalom ezzel összefüggésben jogbizonytalanságot eredményez abban a tekintetben, hogy a kiszervezett tevékenység gázüzemi tevékenységnek minősül-e. Ennek megfelelően szükséges a módosítás úgy, hogy a kiszervezett tevékenység is annak minősüljön, és ehhez kapcsolódóan a kiszervezett tevékenységet végzőre is ugyanazok a szabályok vonatkozzanak, mint az engedélyesre.

A Bt. 49. § 47. pontjának módosítása technikai jellegű módosításokat tartalmaz a jogszabály megfelelő számozása érdekében.

A Bt. 49. § 48-49. ponttal történő kiegészítése azért szükséges, mert a kizárólagos joggal (bányászati joggal) való visszaélés lehetőségét igyekszik kizárni. Sok esetben adott visszaélésre okot a bányavállalkozók körében ugyanis, hogy fogalom-meghatározás híján csekély mennyiségű ásványi nyersanyag kitermelésének bevallásával elérték, hogy ne kelljen a kitermelésre megállapított határidőt meghosszabbítani, de folyamatos és a jóváhagyott műszaki üzemi tervben meghatározottak szerinti bányászati tevékenységet nem folytattak. A szabály szerint akkor tekinthető üzemszerűnek a kitermelés, ha a tevékenységre vonatkozó műszaki üzemi tervben jóváhagyott legnagyobb kitermelési mennyiségnek legalább a negyedét a tényleges kitermelési mennyiség a bányatelek megállapításától számított 5 éven belül eléri. Mindezek alapján megfelelő biztosíték építhető be a Bt.-be annak érdekében, hogy megelőzzük a területfoglalás lehetőségét.

A 32. §-hoz

A § a jogszabály-szerkesztési követelményeknek megfelelő számozás érdekében tartalmaz rendelkezéseket, valamint újabb felhatalmazó rendelkezésekkel egészíti ki a Bt.-t.

Az állami ásványi nyersanyag és geotermikus energiavagyon nyilvántartásával kapcsolatban a Bt. 25. § (5) bekezdése rendelkezik. Emellett a Magyar Bányászati és Földtani Hivatalról szóló 267/2006. (XII. 20.) Korm. rendelet 3. § (5) bekezdése is utal a nyilvántartások vezetésére. Ugyanakkor a jogszabályok nem tartalmaznak rendelkezéseket a nyilvántartások tartalmára és vezetésére.

A Bt. 26/A. § (5) bekezdésében meghatározott kitermelési határidő meghosszabbítása esetén nem bányajáradékot, hanem térítést kell fizetnie a bányavállalkozónak. A Bt. 50/A. § (1) bekezdés y) pontja szerinti felhatalmazás a térítés mértékének kormányrendeleti szinten történő meghatározására vonatkozik.

Az európai kritikus infrastruktúrák azonosításáról és kijelöléséről, valamint védelmük javítása szükségességének értékeléséről szóló 2008/114/EK európai parlamenti és tanácsi irányelvnek való megfelelés érdekében felhatalmazó rendelkezést kell beiktatni a Bt.-be. Ennek megfelelően kormányrendeltben kell a jogalkotónak meghatározni a kőolaj- és földgázbányászati létesítmények, a szénhidrogén szállító-, elosztó-, célvezetékek és tároló létesítmények tekintetében az európai és a nemzeti kritikus infrastruktúrák azonosításának kritériumrendszerére, kijelölésére, az érzékeny információ védelmére, a kapcsolattartásra és a jelentéstételi kötelezettségekre, valamint az európai kritikus infrastruktúra kijelölése esetén annak védelmére, ellenőrzésének rendjére, az előírások megsértése esetén alkalmazható jogkövetkezményekre vonatkozó szabályokat.

Fentiek mellett az Irányelv maradéktalan átültetését szolgálja az eljárási szabályok kormányrendeleti szintű megfogalmazására vonatkozó felhatalmazások beiktatása a Bt.-be. Emellett szükséges az 50/A. § (2) bekezdésének kiegészítése egyrészt ugyanezen okból kifolyólag, másrészt a koncessziós pályázat kiírásával és értékelésével, a minősítő bizottság működési rendjével és a koncessziós pályázat lebonyolításával kapcsolatos részletes szabályok megállapítását miniszteri rendelet szintjén szükséges megállapítani a gyakorlatban tapasztalt hiányosságok miatt.

A 33. §-hoz

Az elmaradt szolgalmak rendezésére vonatkozó szabályok megalkotása során az elosztóvezetékekhez tartozó (tartozéknak minősülő) gázfogadó és nyomásszabályozó állomások tekintetében szabályozási hiány keletkezett. A Bt. 50/C. § (6) bekezdéssel történő kiegészítése ezt a problémát oldja fel az elosztóvezetékekre vonatkozó szabályozás alkalmazásával, a Bt. dogmatikai rendszerére figyelemmel használati jogként nevesítve a bányafelügyelet által utólagosan megállapítható idegen dologbeli jogot.

A 34. §-hoz

A § a Bt. 26/A. § (5) bekezdésének módosítása, valamint a bányászatról szóló 1993. évi XLVIII. törvény módosításáról szóló 2010. évi IV. törvény hatályon kívül helyezése miatt szükséges átmeneti rendelkezéseket tartalmazza.

A 35. §-hoz

Az Irányelv átültetésére vonatkozó jogharmonizációs záradékot tartalmazza a Bt. 51. § d) pontjának módosítása.

A 36. §-hoz

A § a szövegcserés módosító rendelkezéseket tartalmazza.

A Bt. 22. § (8) bekezdésének módosítás a koncessziós szerződés hatályba léptetésével kapcsolatos problémákat oldja fel. A jelenleg hatályos rendelkezés szerint ugyanis a koncessziós szerződés aláírásától kell számítani a kutatási műszaki üzemi terv benyújtására nyitva álló hat hónapos határidőt. Ez szükségszerűen azt is jelenti, hogy a koncessziós szerződésnek az aláírás napján kell hatályba lépnie, ahhoz, hogy az abban foglalt jogok érvényesíthetőek legyenek. Ez azonban számos gyakorlati problémát is jelent, tekintettel arra, hogy célszerűbbnek látszik a koncessziós szerződés hatálybalépését és az aláírás időpontját eltérő időpontban meghatározni.

A Bt. 27. § (1) bekezdésében a „bányászati” szövegrész helyébe a „feltárási, kitermelési és meddőhányó hasznosítási” szöveg lép. A csere a Bt. fogalomhasználatának koherenciája miatt szükséges, mert a bányászati tevékenységbe beletartozik például a kutatás is, azonban a 27. § egyértelműen a feltárási, kitermelési és meddőhányó hasznosítási tevékenységre vonatkozik, hasonlóan a Bt. 23. § (2) bekezdéséhez. Az értelmezési félreértések elkerülése érdekében szükséges a szövegcsere.

A Bt. 41. § (7) bekezdésében jogalkalmazási bizonytalanságot okoz a feltételes szóhasználat. A bányászati tevékenység, valamint a tájsebek helyreállítása tekintetében kiemelt jelentősége van a biztosíték meglétének, ezért annak hiányához a szövegcserés módosítás alapján kötelezően alkalmazandó jogkövetkezményt kell rendelni.

A Bt. 50/C. § (1) bekezdésében a szövegcserés módosítás kodifikációs probléma feloldását szolgálja, mivel a 2004. január 1-jét megelőzően létesített elosztóvezetékek tekintetében szolgalom jegyezhető be az ingatlan-nyilvántartásba, ezért a bekezdés második mondatában helytelenül szerepel vezetékjog.

Az Bt. 50/D. §-a szövegpontosító jellegű módosítás.

A 37. §-hoz

A § a hatályon kívül helyező rendelkezéseket tartalmazza.

A Bt. 8. § a) pont ac) alpontjának hatályon kívül helyezése a szén-dioxid geológiai tárolásáról szóló Irányelv megfelelő átültetését szolgálja.

A Bt. 10. § (2) bekezdés f) pontjában a „bányajáradék, egyéb koncesszióköteles tevékenység esetén fizetendő díj” szövegrész hatályon kívül helyezését az indokolja, hogy a Kt. a koncesszió elnyerése esetére teljesítendő fizetési kötelezettségeket már meghatározza, mint a pályázati kiírás tartalmát, ennek előírása a Bt.-ben párhuzamos szabályozás lenne.

A Bt. 13. § (1) bekezdésének hatályon kívül helyezése Kt.-vel való ellentmondását oldja fel. Ugyanis a Kt. 20. § (1) bekezdése kimondja, hogy a koncesszió-köteles tevékenység folytatására - ha ágazati törvény eltérően nem rendelkezik - a koncessziós szerződést aláírónak az aláírástól számított kilencven napon belül saját részvételével belföldi székhelyű gazdasági társaságot kell alapítania. Ehhez képest a Bt. a 13. § (1) bekezdésében a következőképpen fogalmaz: „Koncessziós társaság belföldi gazdálkodó szervezet vagy a külföldi székhelyű vállalkozások magyarországi fióktelepeiről és kereskedelmi képviseleteiről szóló törvényben meghatározott külföldi vállalkozás lehet.” A Kt. szóhasználatában gazdasági társaság szerepel. A gazdasági társaságokról szóló 2006. évi IV. törvény 2. §-a szerint gazdasági társaság a kkt., bt., rt., és a kft. lehet. A Ptk. 685. § c) pontja meghatározza a gazdálkodó szervezet fogalmát, amely szerint gazdálkodó szervezet: az állami vállalat, az egyéb állami gazdálkodó szerv, a szövetkezet, a lakásszövetkezet, az európai szövetkezet, a gazdasági társaság, az európai részvénytársaság, az egyesülés, az európai gazdasági egyesülés, az európai területi együttműködési csoportosulás, az egyes jogi személyek vállalata, a leányvállalat, a vízgazdálkodási társulat, az erdőbirtokossági társulat, a végrehajtói iroda, az egyéni cég, továbbá az egyéni vállalkozó. Az állam, a helyi önkormányzat, a költségvetési szerv, az egyesület, a köztestület, valamint az alapítvány gazdálkodó tevékenységével összefüggő polgári jogi kapcsolataira is a gazdálkodó szervezetre vonatkozó rendelkezéseket kell alkalmazni, kivéve, ha a törvény e jogi személyekre eltérő rendelkezést tartalmaz.

Ez alapján a gazdálkodó szervezet fogalom tágabb, mint a Kt.-ben meghatározott gazdasági társaság. A Kt. 20. §-ához írt indokolás az ágazati törvény eltérő rendelkezésével kapcsolatban úgy fogalmaz, hogy „a törvény alapján az ágazati törvény kivételesen, normatív módon meghatározott esetekben mentesítheti az állammal, illetőleg az önkormányzattal szerződő személyt (szervezetet) a gazdasági társaság alapításának kötelezettsége alól.” Vagyis az ágazati törvény eltérően nem a koncessziós társaság formájára, hanem a koncessziós társaság alapításának kötelezettségére vonatkozóan rendelkezhet. Ennek megfelelően a Bt. a Kt.-val jelenleg ellentétes szabályokat állapít meg a koncessziós társaságra vonatkozóan, amely alapján tehát szükséges a 13. § (1) bekezdésének hatályon kívül helyezése és ennek megfelelően a 13. § (2) bekezdésének pontosítása is.

A Bt. 13. § (3) bekezdése ugyancsak ellentmondást tartalmaz a Kt. 20. § (1) bekezdésével. Az ugyanis a koncessziós társaság koncessziós szerződés aláírásától számított 90 napon belül történő megalapításának elmulasztása esetén a szerződés megszűnésének szankcióját az állam részéről a koncessziós szerződés felmondásához köti, amely a megengedő szóhasználat alapján is csak egy lehetőség. Ehhez képest a Bt. 13. § (3) bekezdése úgy rendelkezik, hogy a 90 napos határidő be nem tartása esetén a koncesszió automatikusan megszűnik. Az ellentmondás a bekezdés hatályon kívül helyezésével oldható fel.

Az ellentmondásos szabályok közé tartozik a Bt. 14. § (2) bekezdésének és a 23. § (1) bekezdésének a rendelkezése. A Bt. 14. § (2) bekezdése szerint egy éven belül (jogvesztő határidő) kezdeményezheti a bányavállalkozó a bányatelek megállapítását, azonban a Bt. 23. § (1) bekezdés második mondata szerint a második évet követően már csak bányatelken folytatható a szénhidrogén-termelés. Ebből az következik, hogy a kutatás befejezését követő második év végéig jogszerűen termelhet bányatelek nélkül is a szénhidrogén vonatkozásában a bányavállalkozó, és csak ezután kérheti majd a bányatelek megállapítását. A hatályon kívül helyezés feloldja ezt az ellentmondást, és így egyértelművé tehető a bányatelek megállapítására nyitva álló határidő minden esetben.

A Bt. 22/C. §-ának és az azt megelőző alcímnek a hatályon kívül helyezése azért szükséges, mert a szén-dioxiddal kapcsolatos tevékenységek nem minősülnek koncessziós tevékenységnek.

A Bt. 25. § (3) bekezdésének módosítására tekintettel a (3a) bekezdés megtartása felesleges, ezért szükséges annak hatályon kívül helyezése.

A Bt. 38/C. § (4) bekezdése félreérthető szabályokat tartalmaz. A szabályozás célja annak kimondása, hogy a hatósági határozattal vagy ingatlantulajdonossal kötött megállapodás alapján létesített vezetékjog az ingatlan-nyilvántartási bejegyzés előtt is gyakorolható, mivel az ingatlan-nyilvántartási bejegyzés nem konstitutív jellegű (nem jogkeletkeztető). A tulajdonosi hozzájárulás visszavonásának kizárása nem értelmezhető e szabályhelyen. A megállapodás, mint két fél akarategyezőségével létrejött jogügylet egyoldalúan nem módosítható, ezért a tulajdonosi hozzájárulás visszavonásának tilalmát nem szükséges kimondani, és ezért a 38/C. § (4) bekezdésének második mondata hatályon kívül helyezhető.

A Bt. 38/E. §-a olyan rendelkezést tartalmaz, amelynek nincs normatív tartalma, ezért indokolt a hatályon kívül helyezése.

A Bt. 41. § (1) bekezdés d) pontjának hatályon kívül helyezése a Bt. 41. § (1a) bekezdéssel történő kiegészítése miatt szükséges, az e) pont hatályon kívül helyezése a szén-dioxid geológiai tárolásáról szóló Irányelv megfelelő átültetését szolgálja.

A Bt. 26/A. § (5) bekezdésének módosítása miatt (amely szerint a kitermelési határidő meghosszabbítása esetén nem kell a miniszterrel szerződést kötni a térítés mértékéről) hatályon kívül kell helyezni a Bt. 50/A. § (4) bekezdését is, tekintettel arra, hogy a rendelkezésnek a módosítással megszűnik a jogalapja.

A Bt. 50/A. § (6) bekezdése letelt határidőt állapít meg.

A 38. §-hoz

Az üvegházhatású gázok kibocsátási egységeinek kereskedelméről szóló törvény módosítása a szén-dioxid geológiai tárolásáról szóló Irányelvnek való megfelelést szolgálja. Szivárgás esetén az Irányelv az üzemeltetőnek előírja a távozó szén-dioxid mennyiségnek megfelelő szén-dioxid kvóta visszaadását. Ezt a kötelezést a Bt. is tartalmazza, ezért szükségessé vált az üvegházhatású gázok kibocsátási egységeinek kereskedelméről szóló törvény hatályát kiterjesztetni a szén-dioxid geológiai tárolására.

A 39. §-hoz

A módosítás a távhőszolgáltatásról szóló 2005. évi XVIII. törvény 60. § (2) bekezdés b) pontjának a módosításával a nemzeti fejlesztési miniszter árszabályozási feladatkörének pontosítását tartalmazza.

A 40-41. §-hoz

A módosítások a Magyar Energia Hivatalnak a lakossági fogyasztói panaszokkal kapcsolatos jogkörének és eljárási szabályainak pontosítását szolgálják a villamos energia szektor tekintettel arra, hogy a jogalkalmazás során számos esetben problémát okozott egyes lakossági fogyasztói panaszok kapcsán a Magyar Energia Hivatal és a Nemzeti Fogyasztóvédelmi Hatóság hatáskörének elhatárolása. A módosítások ennek megfelelően mindkét szektorban egyértelművé teszik, hogy a szerződés nélküli vételezéssel, a szabálytalan vételezéssel vagy ezek jogkövetkezményeivel összefüggő panaszokkal kapcsolatos hatósági eljárások lefolytatása a Magyar Energia Hivatal feladat- és hatáskörébe tartoznak. Ezen túlmenően pontosításra kerülnek az engedélyesekkel szemben felmerülő panaszok kivizsgálásának eredményeképpen alkalmazható jogkövetkezmények is.

A megfelelőségértékelő szervezetekről szóló törvény alapján 2010. január 1-jétől csak megfelelőségértékeléssel ellátott termékeket lehet forgalomba hozni, amelyeknél így bizonyítható, hogy a rájuk vonatkozó előírásoknak, jogszabályoknak megfelelnek. Az egyes szakminiszterek (így az energiapolitikáért felelős miniszter is) törvényi felhatalmazás alapján rendeletet alkotnak a szabályozási feladatkörükbe tartozó forgalmazási követelmények teljesítését ellenőrző és igazoló megfelelőségértékelő szervezetek kijelölésének szabályairól. Az energiapolitikáért felelős miniszter szabályozási feladatkörébe tartozó forgalmazási követelmények tekintetében eljáró megfelelőség-értékelő szervezetek kijelölésével kapcsolatos feladatokat a Magyar Energia Hivatal látja majd el, ennek megfelelően a Hivatal meghatározott feladatkörének 37. § (2) bekezdés szerinti kiegészítése szükséges.

A 40. § a földgázellátásról szóló 2008. évi XL. törvény (a továbbiakban: GET.) módosítását tartalmazza, a külön díj ellenében végezhető szolgáltatásokról szóló miniszteri rendelet megalkotásához szükséges felhatalmazást teremti meg.

-----STARTING---POINT---VEGE---

A 42. §-hoz

A § az új rendelkezések folyamatban lévő eljárásokban való alkalmazási kötelezettségét mondja ki.

A 43-45. §-hoz

A módosítások a Magyar Energia Hivatalnak a lakossági fogyasztói panaszokkal kapcsolatos jogkörének és eljárási szabályainak pontosítását szolgálják a gázenergia szektor tekintetében tekintettel arra, hogy a jogalkalmazás során számos esetben problémát okozott egyes lakossági fogyasztói panaszok kapcsán a Magyar Energia Hivatal és a Nemzeti Fogyasztóvédelmi Hatóság hatáskörének elhatárolása. A módosítások ennek megfelelően mindkét szektorban egyértelművé teszik, hogy a szerződés nélküli vételezéssel, a szabálytalan vételezéssel vagy ezek jogkövetkezményeivel összefüggő panaszokkal kapcsolatos hatósági eljárások lefolytatása a Magyar Energia Hivatal feladat- és hatáskörébe tartoznak. Ezen túlmenően pontosításra kerülnek az engedélyesekkel szemben felmerülő panaszok kivizsgálásának eredményeképpen alkalmazható jogkövetkezmények is.

A 46. §-hoz

A § az új rendelkezések folyamatban lévő eljárásokban való alkalmazási kötelezettségét mondja ki.

A 47. §-hoz

A § technikai jellegű módosítását tartalmazza a GET.-nek, a jogszabály megfelelő számozása érdekében.

A 48. §-hoz

A bányászatról szóló 1993. évi XLVIII. törvény módosításáról szóló 2010. évi IV. törvény hatályon kívül helyezéséről rendelkezik, mivel a jogszabály érdemi rendelkezést már nem tartalmaz, illetve végrehajtott rendelkezéseket tartalmaz. A jogszabály 20. § (4) bekezdésében foglalt rendelkezés a fenntartása érdekében a Bt. 50/F. §-aként beillesztésre került a Bt.-be.

A 49. §-hoz

A § a hatálybalépésről és az európai uniós jognak való megfelelésről rendelkezik. A 8 napos hatálybalépést az indokolja, hogy a koncessziós díjra és a koncessziós pályázatokra és elbírásukra vonatkozó szabályok miatt szükséges a bányászati koncessziós pályázatok május elején történő kiírását megelőzően a jogszabály hatálybalépése.