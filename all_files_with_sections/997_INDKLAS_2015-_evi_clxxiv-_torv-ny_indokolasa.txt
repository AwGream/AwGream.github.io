2015. évi CLXXIV. törvény indokolása

a Nemzeti Média és Hírközlési Hatóság 2016. évi egységes költségvetéséről

-----STARTING---POINT---ALTALANOS---

Általános indokolás

A Nemzeti Média- és Hírközlési Hatóságot (a továbbiakban: NMHH vagy Hatóság) a médiát és hírközlést szabályozó egyes törvények módosításáról szóló 2010. évi LXXXII. törvény (a továbbiakban: 2010. évi törvény) 1. § (2) bekezdésének megfelelően az elektronikus hírközlésről szóló 2003. évi C. törvény (a továbbiakban: Eht.) - azóta törölt - 9. §-a hozta létre autonóm államigazgatási szervként 2010. augusztus 11. hatállyal.

Az Eht. 9. § (7) bekezdésében foglaltak szerint a Hatóság a költségvetési szervek gazdálkodására vonatkozó jogszabályok értelemszerű alkalmazásával gazdálkodik, feladatai ellátásával összefüggő kiadásokat saját bevételéből és költségvetési hozzájárulásból fedezi. A Hatóság önálló szabályozó szerv.

A médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) 134. § (1) bekezdése pontosította a gazdálkodás kereteit. Kiemelendő a vonatkozó jogszabályok megfelelő alkalmazásának fordulata.

Az Mttv. 134. § (2) bekezdése alapján a Hatóság egységes költségvetését - mely tartalmazza az NMHH, az NMHH Médiatanácsa (a továbbiakban: Médiatanács) és a Médiaszolgáltatás-támogató és Vagyonkezelő Alap (a továbbiakban: Alap) költségvetését - az Országgyűlés önálló törvényben fogadja el. A törvényjavaslatot az Országgyűlés költségvetési ügyekben illetékes bizottsága - az NMHH Elnöke által a tárgyévet megelőző év szeptember 15-ig megküldött javaslata alapján - a tárgyévet megelőző év október 31-ig nyújtja be az Országgyűlésnek.

A Médiatanács az Mttv. alapján működő szervezet, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik.

A Médiatanács az Országgyűlés felügyelete alatt álló önálló jogi személy, költségvetését a Hatóság egységes költségvetésének részeként hagyja jóvá az Országgyűlés.

Az egységes költségvetés tartalmazza továbbá a média területét érintő Médiatanács kezelésében lévő bevételi és kiadási előirányzatokat.

Az Alap az Mttv. 136. § (6) bekezdése szerint önálló jogi személy, melynek kezelője a Médiatanács. Az Alap éves költségvetését a Hatóság egységes költségvetésének mellékleteként az Országgyűlés hagyja jóvá.

-----STARTING---POINT---RESZLETES---

Részletes indokolás

Az 1-3. §-hoz

Bevételi főösszeg

A törvény szerint a Médiatanács hivatali szervének költségfedezetére kapott működési célú támogatás összege változatlanul 2 224,4 M Ft.

Az NMHH közhatalmi bevételeit az igazgatási szolgáltatási díjak a frekvencia használatáért, az azonosítók lekötéséért és használatáért fizetett díjak, a felügyeleti díj valamint a beszedett bírságok és a késedelmi pótlék képezi.

A hírközlési terület tervezett közhatalmi bevételei nettó 23 889,2 M Ft összegűek, mintegy 1, 6%-kal nagyobb értékűek a 2015. évre vonatkozó költségvetési törvényben elfogadott előirányzatoknál, nagyságrendjében közel 0,8 Mrd Ft-tal nagyobb a folyó évi prognosztizált értéknél.

Az igazgatási szolgáltatási díjak 384,4 M Ft-os összegéből a legjelentősebbek a mozgókép-szakmai hatósági és eljárási díjak közel 200,5 M Ft-os tervezett értékei.

A közhatalmi bevételek 79,3%-át biztosító frekvenciadíjak 18 947,8 M Ft bevétellel kerültek tervezésre. Ezek mértéke 2,2%-kal haladja meg a 2014. évi törvényben tárgyévre elfogadott előirányzatot.

Az azonosítók használatáért a tervezett összeg 2 450,0 M Ft, hasonló nagyságrendű a 2015. évi törvényi és várható bevételekhez.

A tervezett felügyeleti díj 1 897,0 M Ft, mintegy 8,9%-kal alacsonyabb az előző évi tervnél, nagyságrendje a 2015. évi várható teljesítésnek megfelelő.

A bírságok a tudatos fogyasztói döntéshozatal kultúrájának fejlesztésére lesznek felhasználhatók az Mttv. 134. § (9) bekezdésében meghatározott célokra. Ezek tervezett összege 200,0 M Ft, a késedelmi pótlék előirányzati terve 10,0 M Ft.

A működési bevételek tervezett előirányzatának 6 159,2 M Ft-os összege magában foglalja a bevételekhez kapcsolódó 5 779,8 M Ft általános forgalmi adót és a tartalékok hatékony befektetésének eredményét is.

A felhalmozási bevételek, valamint a felhalmozási célú átvételre tervezett pénzeszközök összes előirányzata 24,8 M Ft.

Mindezekkel együtt a Hatóság 2016. évre tervezett bevételi főösszege 32 297,6 M Ft.

Kiadási főösszeg

A Hatóság költségvetésének kiadási főösszegén belül jelentős arányt képvisel a személyi juttatások és az ehhez fűződő munkaadókat terhelő járulékok és szociális hozzájárulási adó előirányzati összege. A személyi juttatások kiadása a közszolgálati tisztviselőkről szóló 2011. évi CXCIX. törvényben rögzített mértékű juttatásokat tartalmazza.

Az illetmények tervezésének kiindulási alapja a 2015. évi átsorolásokkal módosított illetmények 2016. január 1-i prognosztizált állapota.

A személyhez kapcsolódó térítések és egyéb juttatások, valamint az ezek vonzataként jelentkező járulékok az érvényes jogszabályoknak megfelelően kerültek a költségvetésbe. A személyi juttatások és járulékok 8 860,9 M Ft-os előirányzata - a Hatóság új és bővülő feladataira tekintettel, 30 fős létszámnövekedéssel számolva - 680 főre tervezve 5,6%-kal magasabb a 2015. évi elemi költségvetési tervnél.

A dologi kiadások - a 2015. évi működést biztosító törvényhez képest mintegy 3,8%-kal növelt - 10 000,0 M Ft-os előirányzata tartalmazza egyrészt a hivatali működés műszaki, infrastrukturális és ügyviteli jellegű kiadásainak, másrészt a konvergens hatósági feladatrendszer megvalósításához szükséges kiadásoknak a fedezetét.

Az előirányzat az általános forgalmi adó 5 656,9 M Ft-os költségvetési befizetési kötelezettségét az arányosított áfa számításokra alapozva tartalmazza.

Az egyéb működési célú kiadások között jelennek meg - 330,0 M Ft pénzeszköz átadás formájában - azok a támogatásra szánt összegek, melyek a működési kiadások fedezetén túl a tudatos fogyasztói döntéshozatal kultúrájának fejlesztésére szolgálnak.

A felhalmozási kiadások 4 000,0 M Ft-os tervezett összegében jelentős részt képviselnek a mérőszolgáltatás zökkenőmentes folyamatát biztosító, valamint az informatikai terület beruházásai, amelyek nagyságrendje mintegy harmadával meghaladja a 2015. évi előirányzat összegét.

A tartalékok között szerepel az Mttv. 134. § (1) bekezdése alapján képezhető következő évek működési tartalékának fedezete 5 919,7 M Ft-tal, valamint a takarékos gazdálkodás következményeként képződő tárgyévi működési tartalék 3 179,0 M Ft-os előirányzat összege.

A Médiatanács működési költségvetésének bevételi előirányzata az Mttv. 135. § (2) bekezdése alapján az Alap forrásai terhére kerülnek tervezésre. A Médiatanács működési költségeinek fedezetére fordítható tervezett összeg 173,9 M Ft.

A Médiatanács működési költségvetésének fő előirányzatai az öttagú Médiatanács személyi juttatásait, a járulékokat, a szakmai működésüket segítő szakértői kereteket, valamint a társhatósági működésre tervezett támogató összegek fedezetét tartalmazzák.

Az államháztartás számviteléről szóló 4/2013. (I. 11.) Korm. rendelet szerinti új számviteli rendnek megfelelően a médiaszolgáltatási díjak általános forgalmi adó összegeit a működési költségvetés tartalmazza.

2016. évre vonatkozóan a tervezett áfa 307,5 M Ft, így a költségvetés főösszege mind bevételi mind kiadási oldalon 481,4 M Ft.

A Médiatanács kezelésében lévő előirányzatként a Médiatanács által kiszámlázandó, de az Alapot illető médiaszolgáltatási- és pályázati díjak, a kötbér, bírság és késedelmi kamat, bankköltség összegei kerülnek tervezésre.

A médiaszolgáltatási díjak tervezett bevételi összege az országos kereskedelmi televíziók digitális átállást követő szerződéseiből eredő kötelezettségeket is feltételezve került megállapításra.

A kiadási főösszegek a médiaszolgáltatási- és pályázati (frekvencia, támogatási) díjakat, valamint a kötbér, bírság, késedelmi kamat és a bankköltség tervezett előirányzatait is tartalmazzák.

A költségvetés bevételi és kiadási főösszege 1 173,0 M Ft, ezen belül meghatározó a médiaszolgáltatási díjak közel 1,1 Mrd Ft-os terve.

A 4-5. §-hoz

Bevételek

Az Alap bevételeit az Mttv. 136. § (3) bekezdése határozza meg. Ennek megfelelően a bevételek a következők alapján kerültek tervezésre:

A közszolgálati hozzájárulás nem került indexálásra. Ennek mértéke a 2015. évi összeggel egyező, mivel 2015-re 0% inflációval tervez a költségvetés.

A médiaszolgáltatási díj a kereskedelmi médiaszolgáltatók által befizetett médiaszolgáltatási díjat tartalmazza.

A pályázati díjak a frekvencia pályázati díjak és a támogatási pályázati díjak Alapot illető bevételi hányadát tartalmazza.

A médiaszolgáltatási szerződésszegési kötbér, bírság, késedelmi kamat a médiaszolgáltatók által befizetett összegeket foglalja magába, amelyeket az Mttv., illetve a médiaszolgáltatási szerződés megsértése miatt szab ki a Médiatanács.

Az utóbbi három bevétel összege az NMHH tervei alapján került meghatározásra.

Az Mttv. alapján a kereskedelmi és vagyongazdálkodási bevételek az Alapot illetik. Ezen a jogcímen a reklám és az egyéb vállalkozási bevételek, valamint a pénzügyi bevételek szerepelnek. A tervezés alapja a reklámpiac helyzete és a kiemelt műsorok voltak.

Kiadások

Az Alap tevékenységét az Mttv. 136. § (1) bekezdése határozza meg. Feladatai, kiadásai is ennek megfelelően oszlanak meg.

Az Alap egyrészt finanszírozó a közszolgálati médiaszolgáltató, a Médiatanács, annak hivatala és a Közszolgálati Közalapítvány tekintetében, pályázatok útján támogatásokat nyújt, másrészt műsorokat gyárt és vásárol, valamint gazdálkodik a rábízott közszolgálati ingatlan és médiavagyonnal.

A költségvetés összeállítása során is e funkcióknak megfelelően kerültek meghatározásra a kiadási sorok.

A központi költségvetésből kapott közszolgálati hozzájárulás egy részét az Alap továbbutalja a Médiatanács, a Médiatanács hivatali szerve, valamint a Közszolgálati Közalapítvány részére, amelyek összege a 2015. évivel azonos.

A Médiatanács döntése alapján az Alap pályázatok útján támogatásokat folyósít a közszolgálati célú műsorszámok gyártására, az elsőként filmszínházba bemutatásra szánt filmalkotások és kortárs zeneművek bemutatására.

Az Alap feladata a közszolgálati médiaszolgáltató működésének finanszírozása. A Duna Médiaszolgáltató Nonprofit Zrt. működésére 1,7 milliárd forint kerül továbbutalásra.

Az Alap tevékenységének kiadásai tartalmazzák az Alap működésének, a műsorgyártásnak és a vagyongazdálkodásnak valamennyi személyi, járulék, dologi és felhalmozási kiadását.

A Közszolgálati Kulturális Nonprofit Kft. - korábban Magyar Rádió Zenei Együttesek - az Alap kezelésében lévő gazdasági társaság, amely működéséhez az Alap hozzájárul. Ennek összege nagyságrendileg megegyezik a korábban a központi költségvetésből erre a célra szánt kiadással.

Az Alap a digitalizációs feladatok elvégzésére létrehozta az MTVA Digitalizációs Kft.-t, amelynek működéséhez az Alap támogatást nyújt.

A szerzői jogi törvény alapján az Alapnak úgynevezett „must carry” jogdíjat kell fizetnie a jogkezelőnek, ennek összege a 2015. évivel megegyezik.

A kamatfizetési kötelezettség a rulírozó hitel kamatát, valamint az egyéb pénzügyi kiadásokat tartalmazza.

A 6. §-hoz

Hatályba léptető rendelkezés.