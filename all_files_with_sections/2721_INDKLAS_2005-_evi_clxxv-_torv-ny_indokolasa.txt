2005. évi CLXXV. törvény indokolása

a nemzeti földalapról szóló 2001. évi CXVI. törvény módosításáról

-----STARTING---POINT---ALTALANOS--- 

A Kormány „100 lépés” programjának az agráriumot érintő „7 lépés a mezőgazdaságból élők biztonságának javításáért” elnevezésű részében célkitűzésként szerepel az, hogy „tartós földhasználatot kell biztosítani az önkormányzatok számára közfeladataik ellátásához a Nemzeti Földalap vagyoni körébe tartozó állami földekből”, melynek „segítségével az önkormányzatok szociális földprogramot indíthatnak, sportpályákat építhetnek, közmű beruházásokat végezhetnek”.

A törvény hatályos rendelkezései nem biztosítanak megfelelő feltételeket ahhoz, hogy a települési önkormányzatok részére rendelkezésre álljon a közfeladataik ellátásához szükséges földkészlet. A törvény tartalmazza azt a lehetőséget, hogy az Nemzeti Földalapkezelő Szervezet (a továbbiakban: NFA) a Nemzeti Földalapba tartozó termőföldet az önkormányzatok részére ingyenesen vagyonkezelésbe vagy egyes esetekben tulajdonba adja.

Ezen kívül a törvény átfogó módosítása is indokolt. Ennek elsődleges oka az az igény, hogy a Nemzeti Földalapba tartozó földek meghatározása pontosabb, a Nemzeti Földalap, illetőleg a KVI vagyoni körének elhatárolása egyértelműbb legyen. Ezen kívül szükséges az NFA szerepének, tevékenységének, eljárásának átláthatóbbá tétele.

A törvény tartalmazza a Nemzeti Földalap vagyoni körébe tartozó földrészletek nyilvános pályáztatás mellőzésével történő átruházásának, illetőleg haszonbérbe adásának kivételes esetekben történő lehetőségét. A törvény szerint lehetővé válik az is, hogy az NFA a Nemzeti Földalapba tartozó termőföldvagyont nyilvános pályázaton kívül árverés útján is értékesíthesse. A törvény a Nemzeti Földalapra vonatkozó szabályokkal összhangban tartalmazza az államháztartásról szóló 1992. évi XXXVIII. törvény (a továbbiakban: Áht.) egyes rendelkezéseinek szükségszerű módosításait is.

A törvény - a Kormány programjával összhangban - lehetővé teszi a magántulajdonban álló védett és védelemre tervezett természeti területeknek a „Földért Életjáradékot” program keretében az NFA által történő megvásárlását is, s ezáltal ezek a területek is a Nemzeti Földalap vagyoni körébe kerülnek.

-----STARTING---POINT---RESZLETES---

Az 1. §-hoz

A törvény 1. § (1) bekezdése olyan nyelvtani szempontú változtatást tartalmaz, amely a szabályozás alapvető célját teszi egyértelműbbé a jogalkalmazó számára. A mondat két önálló mondattá alakításának eredményeként a hatályos szöveg nyelvtani értelmezésével fellelhető konjunktív feltétel - amely a termőföldek jellegére és azok hasznosítására egyaránt vonatkozott - megszűnik.

A (2) bekezdés szerinti módosítással egyértelművé válik, hogy a Kormány a Nemzeti Földalap tevékenységéről évente beszámol az Országgyűlésnek.

A 2. §-hoz

A Nemzeti Földalap felett a hatályos 2001. évi CXVI. törvény (a továbbiakban: Nfatv.) 3. § (1) bekezdése alapján az NFA látja el a tulajdonosi jogok gyakorlását, így a törvény 2. § (2) bekezdésében a „tulajdonosi jogok gyakorlása” kitételt indokolt alkalmazni a „vagyonkezelés” kifejezés helyett. Ezen kívül, a 48/2002. (VII. 19.) OGY határozatban foglaltaknak megfelelően egységesen indokolt a törvényben érvényesíteni a „földbirtok-politikai irányelvei” szóhasználatot.

A 3. §-hoz

Az NFA nem csak vagyonkezelő, hanem tulajdonosi jogokat gyakorló szervezet is, a hatályos Nfatv. 3. §-át megelőző alcímben a vagyonkezelő szűkítést indokolt megszüntetni. Ezzel összefüggésben módosítani kell mindazon jogszabályokat, melyekben az NFA mint vagyonkezelő szervezet szerepel. Így módosítani kell az Áht. 109/I. § (3) bekezdését.

A törvény módosítja a hatályos Nfatv. 3. § (3) bekezdését, mert a többi ágazati közigazgatási szervhez hasonlóan az NFA elnökhelyettesei kinevezésének és felmentésének jogát az elnök hatáskörébe indokolt utalni, kivéve a gazdasági elnökhelyettest, akit továbbra is az NFA elnökének javaslatára a miniszter nevez ki és ment fel.

A törvény az Nfatv. 3. § (4) bekezdését az NFA tényleges szervezeti felépítésével, valamint feladat- és hatáskörével összhangban, egységesebb formában, azonban lényeges tartalmi eltérés nélkül fogalmazza újra. Az NFA nem kizárólag egyes feladatait látja el szervezeti egységei által, valamint az egyes feladatok végrehajtásában nem csak a jelenleg hatályos szövegben megjelölt két szerv (a földhivatal és a megyei földművelésügyi hivatal) közreműködése szükséges.

A 4. §-hoz

A jogalkalmazás során komoly problémát jelent a kincstári vagyon részéként megjelenő, az NFA és a KVI vagyoni körébe tartozó földek elhatárolása. A jogalkalmazók között bizonytalanság van a tekintetben, hogy a törvény hatályba lépését követően keletkezett termőföldvagyon a Nemzeti Földalap vagyoni körébe tartozik-e. Ennek elsődleges oka, a hatályos Nfatv. 6. § (1) bekezdés a) pontjában szereplő „korábban” szó. Ezért a törvény egyértelműen meghatározza, hogy a Nemzeti Földalap vagyoni köre a termőföld és a kivett területek mellett magában foglalja a mező- és erdőgazdasági művelés alatt álló belterületi földrészleteket is. Ezen területek a Nemzeti Földalap vagyoni körébe tartoznak, ha vagyonkezelőként a KVI, más központi költségvetési szerv vagy az ÁPV Rt., illetve ezek jogelődjei vannak feltüntetve az ingatlan-nyilvántartásban.

A fentieken kívül szükséges a védett és védelemre tervezett természeti területek, továbbá a mezőgazdasági vízilétesítmények medrei és az azzal szerves egységet képező földterületek kivétele az NFA vagyoni köréből. A mezőgazdasági vízilétesítmények földterületei és e területeken álló vízilétesítmények használati, hasznosítási, üzemeltetési szempontból egységet képeznek, így indokolatlan ezen vagyontárgyak feletti kettős (KVI-NFA) vagyonkezelői jog fenntartása. A módosítás érinti az Áht. 109/F. § (1) bekezdését és a (2) bekezdés d) pontját is.

A törvény 4. §-a megszünteti a bizonytalanságot azzal, hogy az NFA vagyoni körébe tartozóként határoz meg minden olyan állami tulajdonú ingatlant, amely 2002. január 1. után (azaz a Nemzeti Földalapról szóló törvény hatályba lépése után) vált, illetve válik termőfölddé, ideértve azon termőföldeket is, amelyek védettsége ezen időpontot követően szűnt vagy szűnik meg.

Az 5. §-hoz

A törvény 5. §-a alapján lehetővé válik, hogy az NFA a Magyar Állam javára életjáradék fejében olyan termőföldet is megvásárolhasson, ami védett illetve védelemre tervezett természeti területnek minősül.

A (3) bekezdéssel megoldódik egy jogértelmezési probléma is, mert egyértelművé válik, hogy a Nemzeti Földalapba kerül az egyéb jogcímen az állam tulajdonába kerülő termőföld is, természetesen ha e törvény eltérően nem rendelkezik, illetve a védett és a védelemre tervezett természeti területek kivételével.

A (4) bekezdés rendelkezik arról, hogy a védett vagy a védelemre tervezett természeti területeket az NFA a környezetvédelmi és vízügyi miniszter egyetértése esetén a nemzeti park igazgatóságok vagyonkezelésébe adja.

A 6. §-hoz

A törvény 6. § (1) bekezdésében lévő szabályozás oka annak a pontatlanságnak az orvoslása, miszerint termőföldet a tulajdonszerzési képességgel rendelkező Magyar Állam javára, nem pedig a tulajdonosi jogokat gyakorló szervezet javára lehet felajánlani.

A (2) bekezdés szabályozása mind logikailag, mind nyelvtanilag pontosítja a hatályos Nfatv. 9. § (3) bekezdését, egyúttal elhagyja az önkormányzat által kiadott adó- és értékbizonyítványra vonatkozó rendelkezést. Így az NFA abban az esetben nem vásárolhatja meg az ajánlatban közölt áron a felajánlott termőföldet, ha az ajánlati ár a helyben kialakult piaci árat meghaladja.

A 7. §-hoz

A törvény 7. §-a módosítja a hatályos Nfatv. 10. § (2) bekezdését, ez a módosítás szintén pontosító jellegű. A hatályos szabályozás több helyen is pontatlanul fogalmazza meg a jogszabályhely alapvető célja érdekében történő nyilvántartási kötelezettség mibenlétét. Így különösen nehezen értelmezhető „az NFA tudomására jutott” kitétel, valamint az eddigi gyakorlat is azt mutatja, hogy az elkülönített nyilvántartás jelentősen túlmutat az NFA feladatkörén. Ezen bekezdésben is pontosításra szorul az a kitétel is, hogy nem a Nemzeti Földalap, hanem a Magyar Állam javára történik a vonatkozó földrészletek megvásárlása.

A 8. §-hoz

A törvény itt pontosító rendelkezést tartalmaz, a nemzeti termőföldvagyon helyett a szakaszban a Nemzeti Földalap szerepel.

A 9. §-hoz

A törvény 9. § (1) bekezdése tartalmazza azt a lehetőséget is, hogy az NFA a Nemzeti Földalapba tartozó termőföldvagyont ne csak nyilvános pályázat, hanem árverés útján is értékesíthesse. A hasznosítás másik módja a nyilvános pályázat útján a haszonbérbe adás vagy a vagyonkezelésbe adás.

Fontos érdek fűződik ahhoz, hogy egy adott cél megvalósítása érdekében - a nyilvános pályáztatás mellőzésével - meghatározott személlyel (szervezettel) jöjjön létre a jogügylet. Erre azonban csak kivételes esetekben kerülhet sor, mivel a nyilvánosság (a nyilvános pályáztatás) az NFA tevékenysége feletti demokratikus kontroll, továbbá az állami tulajdonnal való rendelkezés közvetve vagy közvetlenül érinti a társadalom valamennyi tagját. Ezért a nyilvános pályáztatás nélküli adás-vételi szerződés megkötésének egyedüli nyomos indokaként a vonalas infrastrukturális létesítmények megvalósításához fűződő érdeket, illetve közérdekű célt lehet elismerni.

A törvény 9. § (2) bekezdése meghatározza, hogy közérdekű célnak minősül különösen a hulladékgazdálkodási, a közszolgáltatási, a szociális és egészségügyi létesítmény létesítése. A közérdekű cél fennállásáról az NFA javaslata alapján a Kormány dönt.

A törvény 9. § (3) bekezdése a hatályos Nfatv. 13. § új számozás szerinti (6) bekezdését módosítja, amelynek értelmében az NFA a Nemzeti Földalapba tartozó termőföldet a települési önkormányzat részére ingyenesen adhatja vagyonkezelésbe vagy tulajdonba. Vagyonkezelésbe adásra szociális földprogram vagy önkormányzati feladatok ellátásának elősegítése céljából van lehetőség. A törvény felsorolja, hogy mi minősül önkormányzati feladatnak. Kivételesen arra is lehetőség van, hogy az NFA a termőföldet a települési önkormányzat tulajdonába adja temető létesítése céljára vagy hulladékgazdálkodási cél (pl. hulladéklerakó) megvalósítása érdekében. Ennek indoka, hogy a terület ilyen célra való hasznosítása nem átmeneti jellegű, hanem végleges. A törvény meghatározza azt is, hogy a vagyonkezelésbe illetve a tulajdonba adás feltétele a földhivatalnak a termőföld más célú hasznosítására adott engedélye. Ez alól természetesen kivételt képez a szociális földprogram céljára történő vagyonkezelésbe adás, mert ekkor a termőföldet továbbra is mezőgazdasági termelés céljára fogják hasznosítani. A vagyonkezelésbe, illetve a tulajdonba adásról az NFA javaslata alapján a Kormány dönt.

A 10. §-hoz

A hatályos Nfatv. 5. §-ának rendelkezéseit jogtechnikai és szerkesztési, valamint logikai szempontok alapján az Nfatv. 13/A. § rendelkezéseibe indokolt áthelyezni.

A (2) bekezdés a Nemzeti Földalap vagyoni körébe tarozó földrészletek tekintetében alapvető érdek érvényesítését célozza meg azzal, hogy ha a föld tényleges használója művelési ág megváltoztatását, más célú hasznosítást, vagy a rendes gazdálkodás körét meghaladó beruházást tervez végrehajtani, azt kizárólag az NFA hozzájárulásával tehesse meg.

Az Nfatv. 13/A. § (3) bekezdésében lévő rendelkezés azonos a 2005. évi CXXXVIII. törvényben kihirdetett szöveggel.

A (4) bekezdés szerint a Nemzeti Földalap vagyoni körébe tartozó földrészlet megosztásával, művelési ágának megváltozásával, illetőleg más célú hasznosításával a tulajdonosi joggyakorló nem változik.

Az (5) bekezdés a hatályos Nfatv. 5. § (3) bekezdése rendelkezésének átvételével pontosítást tartalmaz.

A 11. §-hoz

A közérdekből nyilvános adatok körének meghatározása során összhangban a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseivel, pontosítani kell a termőföld adásvételére és haszonbérletére vonatkozóan nyilvánosnak minősíthető adatok körét.

-----STARTING---POINT---VEGE---

A 12. §-hoz

A törvény 12. § (1) bekezdés a) pontja szerinti módosítással egyértelműbbé válik, hogy a Nemzeti Földalapba mint a kincstári vagyon egyfajta sajátos alvagyonába tartozó ingatlanok esetében az Áht. rendelkezéseit csak kiegészítő jelleggel kell alkalmazni, tehát akkor, ha az Nfatv. másként nem rendelkezik. Ez a törvény összhangban áll a hatályos Nfatv. 5. § (1) bekezdésével, amelynek rendelkezése az Nfatv. 13/A. § (1) bekezdésébe épül be.

A törvény 12. § (1) bekezdés d) pontja kiegészíti az Áht. 109/K. §-át új (17) és (18) bekezdéssel. A (17) bekezdéssel a Honvédelmi Minisztérium (a továbbiakban: HM) vagyonkezelésében lévő és honvédelmi célra feleslegesnek minősített, a Nemzeti Földalapról szóló törvény hatálya alá tartozó ingatlan átadására vonatkozó új rendelkezés kerül az Áht.-ba. Eszerint az ingatlan esetleges megosztásával, illetve a földterület tényleges művelési ágának megállapításával felmerülő költségeket a HM megelőlegezi, amit az NFA az átadott ingatlanra eső hányad arányában a HM részére megtérít. Ezzel elhárul az akadálya annak, hogy a honvédelmi célra feleslegessé vált területekről bizonytalan ideig a HM-nek kelljen gondoskodni.

A (18) bekezdés szerint a Áht. (9)-(10) bekezdésében foglaltakat megfelelően kell alkalmazni, ha az NFA ingyenesen ad helyi önkormányzati tulajdonba művelés alól kivett földrészletet. Ebben az esetben a tulajdonba-adásra az NFA tesz javaslatot a Kormánynak, és a szerződést is az NFA köti meg a kedvezményezettel.

A 12. § (3) bekezdése szerint a hatályos Nfatv. 8. §-ában, 10. § (1) bekezdésében, és a 12. §-ában a Magyar Nemzeti Földalap Kht. vagy MNFA Kht. helyett a Nemzeti Földalapkezelő Szervezetet kell érteni.

A (4) bekezdés felhatalmazást tartalmaz az önkormányzatok részére tulajdonba vagy ingyenes vagyonkezelésbe adás feltételeinek szabályozására.