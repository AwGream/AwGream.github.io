1994. évi LI. törvény indokolása

a Magyar Gyógyszerész Kamaráról

-----STARTING---POINT---ALTALANOS--- 

A törvényjavaslat célja, hogy a Magyar Gyógyszerész Kamarát, mint az autonóm szerveződésű társadalmi szervezetek rendszeréből kiváló, funkcióiban, szerveződésében azoktól alapvetően különböző köztestületet létrehozza, figyelemmel azonban a szakmai korporációk közfeladatokellátásán túli szakmai, érdekképviseleti tevékenységére is, amelyek nélkül szakmai kamarakénti működés nem képzelhető el.

A Magyar Gyógyszerész Kamara javaslatbeli feladatai a Kamara részére kettős jogi meghatározottságot biztosítanak. A társadalmi szervezetek rendszerétől alapvetően megkülönböztető sajátosság a közfeladatai ellátásán keresztül jelentkező közhatalmi jelleg. E minőségében a Kamara: általános érvényű gyógyszerész etikai normákat alkot, etikai illetve fegyelmi eljárásokat folytat le, és feladására kényszerítő - fegyelmi szankciókat, részt vesz a gyógyszerészek képzési, szakképzési követelményeinek kialakításában. Szakmai érdekérvényesítési feladatkörében eljárva a Kamara az etikai normaalkotáson, illetőleg az etikai-fegyelmi eljárások lefolytatásán keresztül folyamatos kontrollt gyakorol valamennyi, közvetlen gyógyszerellátást folytató gyógyszerész szakmai tevékenysége felett. E feladatkörében a Kamara: véleményezi a gyógyszerészek szakmai és anyagi helyzetét, illetve a gyógyszerészeti tevékenységet érintő jogi normák tervezeteit; munkáltatói felkérés alapján előzetesen állást foglal vezető, magasabb vezető beosztású gyógyszerészek megbízása, illetőleg gyógyszerészek vezető állásra történő alkalmazása kapcsán, részt vesz a gyógyszerészek strukturális kérdéseinek kialakításában. A Kamara intézményes kereteket biztosít tagjai részére az egyéni jogi, illetve szakmai érdekképviseletre is a közhatalmi, igazságszolgáltatási szervek előtt.

A kamarai tagság, összhangban a Kamara köztestületi jellegével, funkcióival, valamennyi közvetlen gyógyszerellátó tevékenységet végző gyógyszerész vonatkozásában kötelező. Az általánosan kötelező kamarai tagság elve alól a javaslat két körben tesz kivételt. Egyrészről a közszolgálati jogviszonyban álló és csak ezen jogviszony keretei között kamarai tagsághoz kötött tevékenységet végző gyógyszerészek vonatkozásában, másrészről a külföldi gyógyszerészek tekintetében a javaslat a kamarai tagságot lehetőségként fogalmazza meg. Az első kivételt a közszolgálati jogviszonyban gyakorolt közhatalmi jogosítványokból fakadó, a kamaraitól esetlegesen eltérő függőségi rendszerek indokolják.

A Kamara belső szervezetrendszerének kialakítása, a kamarai hatáskörök szétosztása demokratikus módon, a tagság minél szélesebb körének a kamarai tevékenységbe történő közvetlen bevonásával történt meg. Ennek érdekében a kamarai hatáskörök telepítése nem egy, egy és oszthatatlan Magyar Gyógyszerész Kamarához történt, hanem annak területi szervezeteihez, illetve országos szerveihez. A legfontosabb a Kamara működése szempontjából alakító jelentőségű döntéseket a képviseleti szervek hozzák. A decentralizált hatásköri rendszer jogi alapját a területi szervezetek, illetve országos szervek önálló jogi személyisége biztosítja.

A törvényjavaslat a törvény hatályba lépésekor működő Kamarának az e törvény szerint létrejövő Magyar Gyógyszerész Kamarává történő átalakításának megkönnyítése, fegyorsítása érdekében valamint - új kamarai Alapszabály hiányában - az első választások szabályozott kereteinek biztosítása érdekében "Átmeneti rendelkezés"-ként választójogi rendelkezéseket tartalmaz, amelyek kiegészülnek a zárórendelkezések közé foglalt, a választások időrendjét meghatározó szabályokkal.

-----STARTING---POINT---RESZLETES---

Az 1. §-hoz

A javaslat a Kamara jogi státuszát szakmai érdekképviseleti és önkormányzati köztestületként határozza meg, amely egyidejűleg juttatja kifejezésre a Kamara feladatainak fő irányát, illetőleg e feladatok ellátásának a módját. A javaslat a Kamara feladatait egy kétszintű kamarai szervezetrendszer területi szervezeteinek, illetőleg országos szerveinek a hatáskörébe utalja. E (szervezetek) szervek feladataik önálló ellátásához szükséges jogi autonómiát, jogi személyiséget kapnak.

A 2. §-hoz

A javaslat a Kamara feladatainak felsorolásával meghatározza azokat a jogi kereteket, amelyek között annak érdekképviseleti, illetőleg szakmai jellege elsődlegesen kifejezésre juthat és amelyek egyidejűleg behatárolják a Kamara önkormányzati igazgatásának, illetőleg közhatalmi tevékenységének lényegi elemeit is. E felsorolás nem kizárólagos jellegű, a Kamarai önigazgatás, illetőleg közhatalmi igazgatás törvényi szintű, illetőleg a törvény felhatalmazása alapján alacsonyabb szintű jogszabályba történő kibővítésére lehetőség nyílik, mint ahogyan az állami, illetve önkormányzati feladatok önkényes átvállalásával nem járó autonóm tipusú (alapszabályi szintű) feladatbővítésre is.

A 3. §-hoz

A javaslat a Kamara szervezeti felépítésének alapegységeként a területi szervezeteket határozza meg, amelyeken belül azonban mód van kisebb helyi csoportok megalakítására Alapszabály szerinti rendben és az ott meghatározott feladatok ellátására.

A 4-7. §-okhoz

A javaslat meghatározza a Kamara területi szervezeteinek működése szempontjából legfontosabb kamarai szerveket és tisztségviselőket, egyidejűleg - a közvetlen helyett az operatív működés szempontjából mellőzhetetlen közvetett demokrácia érvényesülésének jogi biztosítékaként - azok megválasztásának lényegesebb szabályait, illetőleg a testületi tipusú szerveknek az e törvényben meghatározott feladatok ellátásához is kapcsolódó határozathozatalának törvényi szintű szabályozást igénylő lényegi rendelkezéseit.

A javaslat a területi szervezetek szerveit képviseleti, illetőleg végrehajtási tipusú (ügyintéző) szervekként tipizálja.

A 8-11. §-okhoz

A javaslat a Kamara működése szempontjából meghatározónak a Kamara országos szervezetét alkotó országos szerveket tekinti. Ennek érdekében a Kamara részére jogszabályban, illetve Alapszabályban meghatározott feladatok ellátására hivatott képviseleti, illetve ügyintéző szervek hatáskörileg tagolt rendjét a javaslat alapjaiban meghatározza. A ténylegesen a tagság véleményén alapuló önkormányzati tipusú döntéshozatal szervezeti hátterének biztosítékaként a javaslat kiemelt hangsúlyt fektet mind a legmagasabb szintű képviseleti szervek, mind az ügyintéző szervek, illetőleg azok tisztségviselői megválasztásának szabályozására, valamint a többségi vélemény elsődlegességét biztosító testületi tipusú határozathozatal rendjének megállapítására.

a javaslat a hatásköri rend pontos meghatározásával racionális, több pólusú feladat-csoportosítás biztosításán túl garanciát kíván teremteni a döntési tartalomnak valóban megfelelő szintű és formájú hatáskörmegosztásra.

A javaslat a nem képviseleti elven működő szervek csoportján belül a kamarai önellenőrzés sajátos szervtipusaként külön nevesíti az etikai-fegyelmi, illetve a felügyelő bizottságot, amelyek az önkormányzati jellegű működésből fakadó autonómia csorbítása nélkül kívánnak önigazgatási tipusú etikai, törvényességi és gazdasági kontrollt biztosítani.

A 12-14. §-okban

A javaslat részletesen meghatározza a kamarai tisztségviselővé, illetőleg ügyintéző szerv nem tisztségviselő tagjává történő megválasztás feltételeit, valamint a választott tisztség, illetőleg testületi szervbeli egyéb tagság betöltésének időtartamát, illetőleg azok idő alatt történő megszünésének eseteit. Ezen esetek közül a javaslat az összeférhetetlenséget, illetőleg a visszahívást szabályozza részletesen, meghatározva érvényesítésük anyagi, illetve eljárási jogi feltételeit.

Az összeférhetetlenségre vonatkozó szabályozás célja egymással ütköző többszörös személyi függőségi rendszerek kialakulásának megakadályozása a hozzátartozói kapcsolatrendszer szerepének kiiktatásán, a többes tisztségviselés lehetőségének kizárásán keresztül, illetőleg a lehetséges szakmai érdekeltségi, munkaügyi valamint politikai érdekkolíziók kiküszöbölésével.

A választott tisztségviselő, illetőleg ügyintéző szerv nem tisztségviselő tagja jogi és szakmai felelősségének hatékonyabb érvényre juttatása érdekében szabályozza részletesen a javaslat visszahívásuk lehetőségének jogi feltételeit.

A 15. §-hoz

A javaslat felsorolja azokat a feltételeket, amelyek együttes fennállása esetén a gyógyszerész a kamara tagjává válhat. A feltételeknek megfelelő magyar állampolgárságú gyógyszerészt a kamarába fel kell venni.

Összhangban a külföldi munkavállalók hazai gazdasági letelepedésének biztosítására vonatkozó nemzetközi kötelezettségeinkkel a javaslat módon ad külföldi állampolgárságú, illetőleg hontalan személyek kamarába történő felvételére is, ha egyébként az általános feltételeknek megfelelnek.

A javaslat tételesen meghatározza azon személyek körét, akik a Kamarába még abban az esetben sem vehetők fel, ha annak jogi feltételei egyébként fentállnak. A felvétel lehetőségét kizáró okok mindegyike olyan, amely nem tesz lehetővé a felvételi eljárás során egyedi mérlegelést fennállásuk megítélése vonatkozásában. Az így jogilag kötötté váló eljárás alkalmas a tagfelvételt szubjektív módon befolyásoló körülmények kiiktatására.

A 16. §-hoz

A javaslat, összhangban a kamara köztestületi jellegével, funkcióival, valamennyi gyógyszerész tekintetében érvényesítendő etikai normaalkotási jogkörével a kötelező kamarai tagság elvét fogalmazza meg valamennyi közvetlen gyógyszerellátó tevékenységet folytató, illetőleg folytatni kívánó gyógyszerész vonatkozásában. Az általánosan kötelező kamarai tagság szabálya alól a javaslat csak két kivételt enged. Egyrészről a Kamara egyedi engedélyével kamarai tagság nélkül is végezhet közvetlen gyógyszerellátó tevékenységet az a külföldi gyógyszerész, aki a gyógyszerészeti tevékenység végzéséhez szükséges egyéb jogszabályi feltételeknek megfelel. Másrészről az a közszolgálati jogviszonyban álló személy, aki kizárólag ezen jogviszonya keretei között végez kamarai tagsághoz kötött tevékenységet, maga dönthet arról, hogy kíván-e a Kamara tagja lenni. Ez utóbbi kivételt a közszolgálati jogviszonyból, illetőleg a kamarai tagsági viszonyból eredő kötelezettségek, valamint érdekeltségi viszonyok esetenkénti eltérése teszi indokolttá.

A 17. §-hoz

A javaslat részletező rendelkezéseket tartalmaz a kamarai tagfelvételi eljárás szabályozására. A szabályozás célja az eljárás lefolytatására illetékes területi kamarai szervezetek meghatározásával valamennyi, felvételi kérelem benyújtására jogosult gyógyszerész felvételére illetékes kamarai területi szervezet kijelölése, de ezzel egyidejűleg a többes kamarai tagság lehetőségének kizárása, valamint a kamara és a tagjai közti kapcsolat racionális biztosítása a területi szervezeteken keresztül. Tekintettel a kamarai tagsághoz kötött tevékenység végzéséhez való jogosultságra kiható jogkövetkezményeire a javaslat biztosítja a kamarai tagság iránti kérelmet elutasító kamarai határozattal szemben a fellebbezés, valamint a bírósághoz való fordulás lehetőségét is.

A 18-19. §-okhoz

A javaslat megjelöli azokat az okokat, amelyek fennállta esetén a tag tagsági viszonya felfüggesztendő, megszüntetendő vagy erre irányuló külön kamarai határozat nélkül megszűnik.

A tagsági viszony felfüggesztését, illetőleg mszűnését eredményező okok egy része a Kamara megítélésétől független, a felfüggesztés, illetőleg megszüntetés tekintetében a Kamarát mérlegelési jog nem illeti meg. Ezen okok más része a Kamara számára mérlegelési jogot engedő, amely jog azonban kizárólag megfelelő eljárási garanciákkal körülvett fegyelmi eljárásban gyakorolható, a vele szembeni jogorvoslat lehetőségével. A tagsági viszony felfüggesztéséhez, megszűnéséhez vezető okok felsorolása teljeskörű, nincs tehát a Kamara autonóm döntésén alapuló egyéb lehetőség e rendkívüli joghátránnyal járó jogi eszközök esetlegesen önkényes alkalmazására.

A javaslat részletező rendelkezéseket tartalmaz a felfüggesztéssel, illetőleg megszűnéssel érintett kamarai tagsági viszony helyreállására, helyreállítására. E rendelkezések valamennyi esetre kiterjedő módon garanciális jogi eszközt kívánnak teremteni a tag akaratán kívüli okból felfüggesztett, illetőleg megszűnt tagsági viszony lehetőség szerinti mihamarabbi, de preventív hatását nem csökkentő helyreállításához, ezzel az esetlegesen indokolatlan mértékű joghátrány megelőzéséhez.

A javaslat biztosítja, hogy a kamarai tagság felfüggesztésének vagy megszűnésének tényéről az abban érintett hatóságok, valamint munkáltatók tudomást szerezzenek.

A 20-27. §-okhoz

A javaslat a vétkes szakmai szabályszegést minden esetben, az etikai szabályok vétkes megszegését meghatározott esetben fegyelmi vétségnek, egyébként etikai vétségnek minősíti. A javaslat a fegyelmi vétséget elkövető valamennyi kamarai tag gyógyszerésszel szemben, a területi kamarai szervezetek etikai-fegyelmi bizottságai által lefolytatott fegyelmi eljárást követően, taxatív módon meghatározott fegyelmi büntetések egyikét rendeli alkalmazni. A közalkalmazotti, illetőleg közszolgálati jogviszonyban álló kamarai tag gyógyszerészek esetén a munkáltatói fegyelmi jog csorbítatlansága érdekében a kamarai fegyelmi eljárást minden esetben megelőzi a munkáltató által lefolytatott, és elmarasztaló határozattal jogerősen lezárt fegyelmi eljárás. Ebben a körben a kamarai fegyelmi jog további korlátja, hogy a Kamara nem alkalmazhat felfüggesztés, illetőleg kizárás fegyelmi büntetést, amennyiben a munkáltató a munkáltatói fegyelmi eljárás eredményeképpen nem a közalkalmazotti, illetve közszolgálati jogviszony megszüntetését eredményező fegyelmi szankciót alkalmazott. E rendelkezés célja az egymásra épülő és nem egymást kizáró fegyelmi eljárási rend biztosítása.

A kamarai fegyelmi eljárás szabályai a közalkalmazottakkal szemben a munkáltató által lefolytatható fegyelmi eljárás rendjét követik, a javaslat csak a kiszabható fegyelmi büntetések, a határozathozatali, valamint a jogorvoslati rend tekintetében fogalmaz meg - értelemszerű, valamint célszerűségi alapokon nyugvó - eltéréseket.

Az etikai vétség elkövetése esetén alkalmazott etikai eljárás szabályai a fegyelmi eljárás kialakított rendjére figyelemmel kerültek megállapításra. Eltérést jelent viszont egyrészről az, hogy etikai vétség esetén - megelőző munkáltatói eljárás nélkül, és kamarai tagságtól függetlenül minden gyógyszerész esetében - közvetlenül a kamara szervei folytatják le az etikai eljárást, másrészről pedig az, hogy - az eljárás alapjául szolgáló cselekmény súlyára figyelemmel - szűkebb a kiszabható büntetések köre, valamint nincs mód a másodfokú kamarai határozattal szembeni bírósági jogorvoslatra.

A 28. §-hoz

A javaslat a Kamara állami felügyelete körében - összhangban a Kamara szakmai kamarakénti működésével - a népjóléti miniszter részére biztosít törvényességi felügyeleti jogot. A népjóléti minisztert e jogkörében megilletik mindazon, tételesen felsorolt jogok, amelyek a Kamara törvényes működésének felügyeletéhez, helyreállításához szükségesek. A javaslat egyidejűleg rögzíti a Kamara törvényes működésének biztosítására végső soron jogosult bíróság felügyeleti jogkörében hozott lehetséges határozatait.

A 29-36. §-okhoz

A javaslat - a Kamara új Alapszabályának megalkotásáig hatályban lévő - átmeneti rendelkezéseket határoz meg az egyes kamarai szintek képviseleti szerveibe történő küldöttválasztás, továbbá a kamarai tisztségviselők, valamint ügyintéző szervek nem tisztségviselő tagjainak megválasztása tekintetében.

A javaslat valamennyi képviseleti szerv tagjának a megválasztását a választások közvetlenségének hangsúlyozásával a területi kamarai szervezet tagjainak jogává teszi, előzetes, bármely területi szervezeti tag által az azonos területi szervezet bármely tagjára leadható jelölés alapján. A területi szervezet tagjai jelölt-állítási és választási jogukkal a területi alakuló taggyűlés által meghatározott időpontban élhetnek. A jelölés és a választás részletes rendjét részint a javaslat, részint az alakuló taggyűlés határozza meg. A jelölés és a választás törvényességének ellenőrzésére és eredményének megállapítására az alakuló taggyűlés jelölő bizottságot választ.

A javaslat megállapítja a választások eredményességéhez, illetőleg érvényességéhez szükséges feltételeket, továbbá az eredménytelenség, illetve érvénytelenség esetén követendő eljárást.

A Kamara tisztségviselőinek, valamint ügyintéző, illetve ellenőrző szervei nem tisztségviselő tagjainak a megválasztása is előzetes jelölés alapján történik, amelynek során jelölt állítására a választó képviseleti szerv tagjai jogosultak. A javaslat az alapszabály elfogadásáig terjedő időszakra ebben a körben is részletező módon rendezi a választások eredményességére vonatkozó szabályokat, illetőleg az eredménytelenség esetén követendő eljárást.

-----STARTING---POINT---VEGE---

A 37-40. §-okhoz

A javaslat a Kamara működéséhez, annak megkezdéséhez nélkülözhetetlen szabályokat magában foglaló zárórendelkezéseket tartalmaz.

A javaslat a Kamara önigazgatási jogának elismeréseképpen széleskörű felhatalmazást ad az alapszabályi szintű, a kamarai működés rendjét biztosító normaalkotásra.

A javaslat meghatározza azokat a forrásokat, amelyek a Kamara működéséhez szükséges pénzügyi alapokat jelentik, egyidejűleg, a kamarai feladatokkal harmonizáló módon, biztosítja a gazdasági tevékenység végzésébe történő bekapcsolódás általános jogi lehetőségét.

a javaslat, az elfogadásával értelemszerűen szükségessé váló körben, módosító rendelkezéseket tartalmaz az egészségügyről szóló 1972. évi II. törvény egyes szabályai vonatkozásában.

A javaslat a törvény hatályba lépésekor működő gyógyszerészi kamarának az e törvény szerinti Magyar Gyógyszerész Kamarává történő átalakulásának megkönnyítése, meggyorsítása érdekében rendezi az átalakulás időrendjét, valamint a szervezetek közötti jogutódlás kérdését.