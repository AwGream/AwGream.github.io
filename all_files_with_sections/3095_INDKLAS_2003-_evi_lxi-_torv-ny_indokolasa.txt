2003. évi LXI. törvény indokolása

a közoktatásról szóló 1993. évi LXXIX. törvény módosításáról

-----STARTING---POINT---ALTALANOS--- 

Az elmúlt évek nemzetközi és hazai méréseinek, kutatásainak legfontosabb tapasztalatai rávilágítottak a magyar közoktatás - számos értéke mellett - meglévő problémáira:

Magyarországon a tanulók jelentős részének nemzetközi viszonylatban sem megfelelő az olvasás-szövegértési képessége. A fejlettebb országok rangsorában e területen a mezőny utolsó harmadába kerültünk besorolásra. A matematikai és a természettudományos ismeretek gyakorlati alkalmazásában is gondok vannak.

A közoktatás jelenlegi működése nem csökkenti, hanem újratermeli a társadalmi esélykülönbségeket. Azok közé az országok közé tartozunk, amelyek közoktatási rendszere a legtöbbet növeli a gyerekek induló hátrányait. A magyar közoktatás szelektivitása jelentős mértékű. Közoktatásunk jelenleg számos lehetőséget biztosít a hátrányos helyzetű, köztük a roma tanulók elkülönítésére. Visszaélve a jog által nyújtott lehetőségekre például a „más fogyatékossá nyilvánítás” a roma tanulók szegregálásának egyik legfontosabb formájává vált. A hazai roma gyerekek egyötöde az enyhe értelmi fogyatékos tanulókat fogadó iskolákban folytatja a tanulmányait. A hátrányos helyzetű tanulók között nyolcadrésznyi arányban vannak - többi társukhoz viszonyítva - azok, akik sikeres nyelvvizsgát tudnak tenni.

A tanulók munkaterheinek vizsgálata kimutatta, hogy jelentős többségük túlterhelt. A középiskolákban többségben vannak azok a tanulók, akik hetente negyvenöt óránál több időt fordítanak az iskolai tanulmányokra, illetve a felkészülésre. A tanulók idejük nagy részét döntően lexikális jellegű tananyagok bemagolásával töltik, ahelyett, hogy megfelelő mennyiségű lexikális ismerettel együtt minél több, az életben is használható valódi tudást szereznének.

Az elmúlt években a szakiskolába járó tanulók fele félévkor megbukott a kilencedik évfolyamon.

A közoktatás rendszeréből kikerülő fiatalok az Európai Unióhoz való csatlakozás előestéjén nem beszélnek idegen nyelven. Míg az Európai Unió országaiban a felnőttek ötvenhárom százaléka tud valamilyen idegen nyelven, addig nálunk a felnőttek kevesebb, mint a húsz százaléka állítja magáról, hogy elboldogul legalább egy idegen nyelven. A felsőoktatásba bekerülő fiatalok mindössze egyharmad része rendelkezik középfokú nyelvvizsgával és még az államvizsga idejére is csak kilencven százaléka tesz sikeres nyelvvizsgát.

Az iskolába már nem járók többsége már nem tudja használni az informatikai eszközöket, nem rendelkezik az elméleti tudás gyakorlatban történő hasznosításának képességével.

A törvény a közoktatás iskolarendszerének megváltoztatása nélkül nyújt jogi megoldást a vázolt problémákhoz.

-----STARTING---POINT---RESZLETES---

Az 1. §-hoz

A Gyermekek jogairól szóló, New Yorkban 1989. november 20-án kelt Egyezménynek, melyet a Magyar Köztársaság az 1991. évi LXIV. törvénnyel hirdetett ki, a 3. Cikk 1. pontjában foglaltak szerint a „szociális védelem és magánintézményei, a bíróságok, a közigazgatási hatóságok és a törvényhozó szervek minden, a gyermeket érintő döntésükben a gyermek mindenek felett álló érdekét veszik figyelembe elsősorban”. A Magyar Köztársaság Alkotmánya alapján a nemzetközi szerződések a magyar jogrendszer részét alkotják. Ezért a jogbizonytalanság megszüntetése érdekében szükség van arra, hogy az 1993. évi LXXIX. törvény (a továbbiakban: Közokt. tv.) közoktatásról szóló törvény meghatározza, milyen módon kell a közoktatás terén értelmezni és alkalmazni az Egyezménynek e rendelkezését.

A módosítás a törvény korábban hatályos rendelkezéseiből indul ki, amelyeknek 121. §-a (1) bekezdésének 3. pontja meghatározza az aránytalan teher fogalmát, 22. pontja pedig a megfelelő színvonalon való gondoskodás fogalmát. E körülményekre tekintettel kell a Közokt. tv. 88. §-ának (4)-(8) bekezdése alapján megszervezni az önkormányzatok feladatait. A Közokt. tv. rendelkezéseiből megállapítható az is, hogy a nevelési, oktatási intézményeknek milyen szolgáltatást kell biztosítaniuk a gyermekek, tanulók részére [Kt. 19. § (7) bek. b) pontja; 30. §; 41. § (5) bek.; 52. § (7) bek.; 70. § (7) bek.], ezért ezek a rendelkezések nem jelentenek további feladatot, csupán a hatályos rendelkezések maradéktalan végrehajtását.

A Közokt. tv. rendelkezései megfogalmazzák a hátrányos megkülönböztetés tilalmát. Nem tartalmaznak azonban rendelkezést arra vonatkozóan, hogy mi tekinthető hátrányos megkülönböztetésnek a közoktatásban. A törvény ezt a hiányt pótolja. A törvény figyelembe veszi az oktatásban alkalmazott megkülönböztetés elleni küzdelemről szóló egyezményben foglaltakat, amely az 1964. évi 11. törvényerejű rendelettel került kihirdetésre. A törvény nem él a taxáció lehetőségével. A szabályozás célja, hogy kizárjon minden olyan intézkedést, magatartást, mulasztást, amely közvetve vagy közvetlenül az egyenlő elbánás elvét sérti.

A törvény továbbá figyelembe veszi az Európai Közösségek Tanácsa 2000/43. irányelvében foglaltakat, amely részletesen meghatározza a közvetlen és közvetett diszkrimináció fogalmát. Az irányelv tartalmazza e területen a bizonyítás megfordításának kötelezettségét és azt a kötelezettséget, hogy nemcsak az érintettnek van eljárásindítási joga, hanem az adott területen működő emberjogi és más szervezeteknek is. Az eljárási kérdések rendezésére azonban nem ebben a paragrafusban, hanem a törvény 84. §-a keretében kerül sor.

Az óvodák, iskolák, kollégiumok vezetői, pedagógusai számos ügyben döntenek a gyermekek óvodai nevelésével, iskolai, kollégiumi nevelésével és oktatásával összefüggésben. A Közokt. tv. nem szabályozza, nem is szabályozhatja minden esetben a döntések lehetséges megoldásait. A törvény alapelvei és az egyes intézmények feladatait meghatározó jogszabályok alapján kell minden esetben egyénileg mérlegelni, hogy melyek azok a döntések, intézkedések, amelyek leginkább megfelelnek a gyermek, illetve a tanuló érdekének. Így például a Közokt. tv. 19. §-a (7) bekezdésének rendelkezései alapján a pedagógus feladatai közé tartozik többek között az is, hogy gondoskodjon a tanuló személyiségének fejlődéséről, az ismeretek tárgyilagos és többoldalú közvetítéséről. Ugyancsak a pedagógus feladata, hogy figyelembe vegye a gyermek, tanuló egyéni képességét, tehetségét, fejlettségének ütemét, továbbá hogy segítséget nyújtson a gyermek, tanuló képességének, tehetségének kibontakoztatásához, a bármilyen oknál fogva hátrányos helyzetben lévő gyermek, tanuló felzárkóztatásához. E cél elérése olyan pedagógiai feladat, amelynek megvalósítása során a pedagógusnak a lehető legjobb megoldást kell választania azért, hogy érvényesüljön a „gyermek mindenek felett álló érdeke”.

A helyi önkormányzatok feladatellátási kötelezettsége számtalan döntési lehetőséget biztosít. A Közokt. tv. nem intézményfenntartásról, hanem feladatellátásról rendelkezik. Ennek az eldöntésénél a helyi önkormányzatoknak körültekintően eljárva a településeken élő gyermekek „mindenek felett álló érdekét” kell figyelembe venniük. A feladatellátás megszervezése nem járhat azzal a következménnyel, hogy a településen élő gyermekek, illetve szüleik az óvodát, iskolát, kollégiumot „aránytalan teherrel” vehetik igénybe. A Közokt. tv. 121. §-a (1) bekezdésének 3. pontja alapján aránytalan teher az, ha a gyermek, tanuló az óvodai nevelést, az iskolai nevelést és oktatást lényegesen nehezebb körülmények között vagy jelentős költségtérítés mellett tudja igénybe venni, figyelembe véve az érintett életkorát, sajátos nevelési igényét. A helyi önkormányzat például nem veszi figyelembe a „gyermek mindenek felett álló érdekét”, ha úgy szünteti meg az intézményét, hogy emiatt a gyermekeknek, szülőknek reggel és este hosszú ideig kell tömegközlekedési eszközzel utazniuk.

A 2. §-hoz

A korábbi rendelkezések nem adnak választ arra a kérdésre, hogy melyik az a legkésőbbi időpont, amikor a tankötelezettség beáll. Ez jogbizonytalanságot eredményez, mivel a Közokt. tv. rendelkezései nem szabályozzák egyértelműen, hogy a gyermek hány éves koráig járhat az óvodába. Külön jogszabály rendelkezései szerint ma akár a teljes tankötelezettség végéig „az óvodában tartható” valaki. A törvény ezért egyértelművé teszi, hogy abban a naptári évben, amelyben a gyermek a nyolcadik életévét betölti, meg kell hogy kezdje iskolai tanulmányait, kivéve, ha a Közokt. tv. 30. §-ának (6) bekezdése alapján képzési kötelezettséget kell teljesítenie.

A Közokt. tv. rendelkezései főszabályként a tizenhat éves életkorig tartó tankötelezettséget határozzák meg. Előírják azonban, hogy azok a tanulók, akik tanulmányaikat az 1998/99. tanévben, illetve ezt követően kezdik meg, a tankötelezettségük két évvel meghosszabbodik. Indokolt a rendelkezések megváltoztatása oly módon, hogy a törvény főszabályként határozza meg a tankötelezettség meghosszabbodását. Ezzel egyidejűleg a Közokt. tv. átmeneti szabályai rendelkeznek azokról a tanulókról, akiknek a tankötelezettsége még a tizenhatodik életévükig tart.

Új vonása a Közokt. tv.-nek, hogy a jövőben nem alkalmazza a „fogyatékos gyermek”, „fogyatékos tanuló” megnevezést. Az európai gyakorlatnak megfelelően más alkalmas kifejezéssel jelöli meg, hogy vannak olyan gyermekek, tanulók, akiknek fejlődésük érdekében az átlagostól eltérő szolgáltatásokra van szükségük.

A 3. §-hoz

A korábbi rendelkezések alapján az iskola igazgatója kezdeményezhet államigazgatási eljárást a szülővel szemben, ha megítélése szerint a szülő választása nincs összhangban gyermekének érdekeivel. A törvény figyelembe veszi, hogy számos esetben az iskola igazgatójának nehéz eldöntenie, melyik megoldás szolgálja legjobban a tanuló érdekét. A törvény lehetővé teszi, hogy a gyermekeket ismerő, gyermekekkel foglalkozó szervezetek is eljárjanak a tanuló érdekében.

A 4. §-hoz

A törvény az óvodai nevelés szakaszára vonatkozó rendelkezéseket összhangba hozza a tankötelezettség beálltára vonatkozó rendelkezésekkel.

A törvény lényegesen megváltoztatja az iskolai nevelés-oktatás szakaszaira vonatkozó rendelkezéseket. A változás legfontosabb része, hogy a nevelés és oktatás általános műveltséget megalapozó szakaszát - amely az első évfolyamon kezdődik és a középiskola tizenkettedik, illetve tizenharmadik évfolyamán fejeződik be - egységes pedagógiai szakaszként fogja fel. A hagyományos pedagógiai szakaszolás helyett ebből következően az ismeretátadás nem „fejeződik be” az általános iskola nyolcadik évfolyamának a végén, és nem kezdődik elölről meghatározott tantárgyakból a szakiskola, illetve a középiskola kilencedik évfolyamán. Ez a változás elősegíti a tanulói munkaterhek csökkenését, hiszen az ismeretanyag egy részének megismétlése jelentős időt köt le a középiskolai, illetve a szakiskolai oktatásban.

E változtatások teszik lehetővé a készségek, képességek kialakulását szolgáló oktatási idő meghosszabbítását a jelenlegi negyedik évfolyamtól a hatodik évfolyamig. Az iskolai oktatás első évfolyamon kezdődő és nyolcadik évfolyam végéig tartó szakaszának négy részre tagolása a jelenleginél pontosabban fogalmazza meg az általános iskola pedagógiai feladatait.

A negyedik évfolyamig folyó oktatás hagyományosan a tanító munkájára épül, a tanítási idő legnagyobb részében egy pedagógus foglalkozik a tanulóval. Az ötödik évfolyamtól kezdődően, az osztott rendszerű oktatásban több pedagógussal találkozik a tanuló. A törvény az ötödik és a hatodik évfolyamon a rendelkezésre álló időkeret meghatározott százalékában „továbbviszi” az egy tanítóra épülő nevelést és oktatást. Ez elősegíti a személyes kötődés fennmaradását, amely ebben a korban sokat javíthat a tanulói teljesítményen.

A törvényben megfogalmazottak megvalósítására csak akkor van lehetőség, ha megváltoznak a pedagógus alkalmazására vonatkozó rendelkezések is. A törvény az adott paragrafus módosításánál figyelembe veszi az oktatás folyamatának megváltoztatására vonatkozó rendelkezéseket.

A Nemzeti alaptanterv keretei között helyezi el a törvény azokat a szabályozási elemeket, amelyek garantálják az iskolai nevelés és oktatás tartalmi egységét, az iskolák közötti átjárhatóságot. A törvény a korábban hatályos rendelkezésekhez képest lényeges módosítást vezet be ezzel a megoldással, mivel az iskolák a jelenleginél lényegesen nagyobb mozgásteret kapnak saját pedagógiai programjuk és helyi tantervük elkészítéséhez. Az iskolák a Nemzeti alaptantervben meghatározottak alapján készítik el pedagógiai programjukat és annak részeként helyi tantervüket.

Az oktatási miniszter a helyi szabályozást kerettantervek kiadásával segíti. E kerettantervek azonban nem kötelező elemeket, hanem ajánlásokat fogalmaznak meg az iskolák részére. A paragrafus rendelkezéseinek a változása szorosan kapcsolódik a törvény 8/A. §-ával összefüggő módosításokhoz, illetőleg a törvény 45. §-ának módosításához. A változások együttesen biztosítanak választási lehetőséget az iskolának abban a kérdésben, hogy a Nemzeti alaptanterv alapján elkészíti saját helyi tantervét, vagy a miniszter által kiadott kerettantervet építi be pedagógiai programjába, illetve helyi tantervébe.

Az 5. §-hoz

A törvény a Nemzeti alaptantervre vonatkozó rendelkezések változásaival összhangban újrafogalmazza a kerettantervekre vonatkozó rendelkezéseket. A változások lényege, hogy a kerettantervek elveszítik kötelező jellegüket, és lehetőséget biztosítanak az iskolák részére arra, hogy saját hagyományaikhoz és az általuk fogadott tanulók igényeihez igazodva elkészítsék helyi tantervüket.

A tartalmi szabályozás bevezetése fokozatosan történik az iskolai oktatás első évfolyamán. Ez a fokozatosság nyújt lehetőséget az áttérés zavartalan megszervezéséhez. Az átmeneti rendelkezések lehetővé teszik, hogy a pedagógusok munkaköri feladatként a kötelező óraszámok terhére végezzék el a helyi tanterv felülvizsgálatával, átdolgozásával összefüggő feladatokat. E rendelkezések alkalmazására akkor van szükség, ha nem a kerettantervet alkalmazza az iskola helyi tantervként, hanem a Nemzeti alaptanterv alapján saját maga készít helyi tantervet.

A 6. §-hoz

A törvény új fogalmat vezet be a „fogyatékos gyermek, tanuló” megnevezés helyett: „sajátos nevelési igényű gyermek, tanuló”. E fogalmat alkalmazza minden olyan esetben, amikor az érintett körről beszél általában. Nem alkalmazza ezt a fogalmat, amikor az érintett körön belül elkülönül egy-egy csoport, mint például enyhe értelmi fogyatékos gyermek, tanuló. E változás alapján kellett átdolgozni az érintett paragrafust, továbbá új megnevezést adni azoknak az irányelveknek, amelyeknek a kiadása egyébként az elmúlt években már megtörtént.

A 7. §-hoz

A törvény alapvetően megváltoztatja a középiskolák és a felsőoktatási intézmények kapcsolatát. Megszünteti a felsőoktatási felvételi eljárást azáltal, hogy egyértelműen kimondja, a felsőoktatási intézményekbe történő felvételi alapja az érettségi vizsgán elért eredmény. A törvény nem határozza meg, hogy milyen érettségi vizsga letételére van szükség a felsőoktatási intézményi felvételhez. Ennek meghatározása a főiskolák és egyetemek jogkörébe tartozik. A főiskolák és egyetemek határozzák meg, hogy melyik tantárgyból milyen szintű érettségi vizsgát kívánnak meg a felvételi előfeltételeként. A felsőoktatásról szóló törvény a felvételi követelményeket kiegészíti megfelelő szintű eredmény elérésével, illetőleg megfelelő szintű középiskolai tanulmányi eredmény elérésével. Abban az esetben, ha a felsőfokú iskolai tanulmányokhoz különleges képességre, szakértelemre van szükség, amelyről az érettségi vizsga keretében nem vagy nem megfelelő módon lehet meggyőződni, a felsőoktatási intézmény jogosult felvételi vizsgát tartani. E körbe tartoznak a művészeti képzések.

A 8. §-hoz

A törvény a hatályos rendelkezésekhez képest szövegpontosítást tartalmaz, melynek lényege, hogy a tanuló a képességeihez mérten vehet részt az alapfokú művészetoktatásban.

A 9. §-hoz

A szakképzésben részt vevő tanulók helyzete a gyakorlati képzésben hasonló, mint a munkaviszonyban álló munkavállalók helyzete. A foglalkoztatásra vonatkozó rendelkezések azonban nem terjednek ki a tanulókra. A Közokt. tv. ezért sorolja föl, melyek azok a rendelkezések, amelyeket a gyakorlati képzésben részt vevő tanulók foglalkoztatása során is alkalmazni kell a munkavégzésre vonatkozó előírások közül. Ezek az előírások egészültek ki a tanulószerződésre vonatkozó szabályokkal. A szakképzésről szóló törvény rendelkezései alapján a gyakorlati képzésbe való bekapcsolódás egyik lehetséges formája, hogy a tanuló szerződést köt a gyakorlati képzés szervezőjével. Ez a megoldás a munkaviszony létesítéséhez hasonló, amelynek létrehozása ugyancsak a felek akaratán múlik.

A Közokt. tv. tiltja a hátrányos megkülönböztetés minden formáját. Ezt a tilalmat azonban indokolt kiegészíteni a tanulószerződés megkötésével kapcsolatos hátrányos megkülönböztetés tilalmával is. Ez a szerződéskötés ugyanis kívül esik a tanulói jogviszony keretein, és ily módon nem kap védelmet a Közokt. tv. előírásai alapján.

A Munka Törvénykönyvének 5. §-a alapján a munkaviszonnyal kapcsolatosan tilos hátrányos megkülönböztetést alkalmazni a munkavállalók között nemük, koruk, családi vagy fogyatékos állapotuk, nemzetiségük, fajuk, származásuk, vallásuk, politikai meggyőződésük, munkavállalói érdekképviselethez való tartozásuk vagy ezzel összefüggő tevékenységük, továbbá minden egyéb, a munkaviszonnyal össze nem függő körülmény miatt. E rendelkezéseknek a tanulószerződés megkötésével és az abból eredő jogok és kötelezettségek érvényesítésével összefüggő alkalmazása megfelelő védelmet nyújt ezen a területen is a tanulók részére.

A 10. §-hoz

A Közokt. tv. korábbi rendelkezései tartalmazzák a „különösen” kifejezést. Ez jogbizonytalanságot eredményez, mivel ily módon a tanulói kötelezettségek felsorolása nem tekinthető lezártnak. Miután a tanulói jogviszonyból, kollégiumi tagsági viszonyból származó kötelezettségek megszegése miatt tanulói fegyelmi eljárás indítható, amelynek eredményeképpen lehetőség van az iskolából, kollégiumból történő kizárásra is, indokolt, hogy a Közokt. tv. taxatíve sorolja fel, mi tekinthető a tanuló kötelességének.

Összefüggésben azzal a megoldással, hogy a Közokt. tv. - a törvény szerint - tételesen meghatározza a tanuló kötelezettségeit, szükségessé vált annak pontosítása, hogy mely feladatok járnak együtt a tanulói jogviszonnyal, illetve a kollégiumi tagsági viszonnyal.

Az iskolákban és kollégiumokban általános gyakorlat, hogy a tanulók közreműködnek a közösségi élet megszervezésében. Ilyen például a „hetesi” feladatok ellátása, közreműködés a tanítási órák eszközeinek előkészítésében, részvétel a szertárak rendezésében.

A szervezeti és működési szabályzat a Közokt. tv.-ben és végrehajtási rendeletében foglalt felhatalmazás alapján számos olyan rendelkezést tartalmaz, amely összefügg az iskola, a kollégium tevékenységének megszervezésével. Rendelkezései szabályozzák az iskolai, kollégiumi, pedagógiai működés rendjét, a tanulókkal szemben támasztható követelményeket. Előírásai nemcsak a tanulókra nézve kötelezőek, hanem az iskola, a kollégium alkalmazottjaira nézve is. Ha az iskola, illetve a kollégium a döntéseinek meghozatalakor, intézkedéseinek megtételekor a szervezeti és működési szabályzatban vagy a házirendben meghatározottakat megszegi, a Közokt. tv.-ben szabályozott eljárás szerint jogorvoslatnak van helye ugyanúgy, mintha az iskola, illetve a kollégium valamely jogszabályban meghatározott előírást szegett volna meg.

Az iskola és a tanuló, illetőleg a kollégium és a tanuló között sajátos kapcsolat, tanulói jogviszony, illetve kollégiumi tagsági viszony jön létre. Ezek a jogviszonyok nem értelmezhetők más jogág rendelkezései alapján. Jogviszonyból eredő kötelezettségek teljesítésekor keletkezhetnek olyan dolgok, amelyek vagyoni értékkel bírnak. A hatályos rendelkezések alapján nem állapítható meg, hogy ezek a dolgok kinek a tulajdonába kerülnek, ki jogosult rendelkezni felettük, mely jogok és kötelezettségek terhelik az iskolát, a kollégiumot, illetőleg a tanulót.

Az iskolai, kollégiumi tanulmányokkal összefüggő kötelezettségek eredményeképpen dolgozatok, versenyművek, „vizsgaremekek” készülnek. Ezek komoly értéket képviselnek. A törvény a szerzői jogról szóló 1999. évi LXXVI. törvény 30. §-ában, valamint a találmányok szabadalmi oltalmáról szóló 1995. évi XXXIII. törvény 9. §-ának (1) bekezdésében és 13. §-ának (1) bekezdésében leírtakhoz hasonló megoldást fogalmaz meg. A szerzői jogról szóló törvény rendelkezései szerint eltérő megállapodás hiányában a mű átadásával a vagyoni jogokat a szerző jogutódjaként a munkáltató szerzi meg, ha a mű elkészítése a szerző munkaviszonyából folyó kötelessége. A szerzőt azonban megfelelő díjazás illeti meg, ha a munkáltató a felhasználásra másnak engedélyt ad, vagy a művel kapcsolatos vagyoni jogokat másra átruházza. Hasonló szabályozás található a szolgálati találmányra is. A szolgálati találmányra a szabadalom a munkáltatót illeti meg, mint a feltaláló jogutódját. A szolgálati találmány értékesítése esetén azonban a feltalálót találmányi díj illeti meg.

A tanulói jogviszonyból és a kollégiumi tagsági viszonyból a munkaviszonyhoz hasonló együttműködési kötelezettség alakul ki a tanuló és az iskola, illetve kollégium között. Indokolt ezért, hogy a tanulói jogviszonyból, illetve a kollégiumi tagsági viszonyból eredő kötelezettségek teljesítéséből származó dolgok feletti vagyoni jogot az iskola és a kollégium megszerezze, mint a tanuló jogutódja. A vagyoni jogokra történő utalás a birtoklás és a használat jogát jelenti, anélkül azonban, hogy a dologhoz kapcsolódó személyhez fűződő jogokat az iskola, illetve a kollégium megszerezné. A vagyoni jogok megszerzése nem jelenti a dolgok korlátlan hasznosítási jogát. Abban az esetben ugyanis, ha az iskola, illetve kollégium a vagyoni jogot átruházza, köteles ellenszolgáltatást fizetni a tanuló részére. Ez a szabályozás régi problémára ad megoldást, nevezetesen arra, mi a helyzet abban az esetben, ha az iskola a gyakorlati képzés során előállított dolgokat értékesíti. E szabályozással egyértelművé válik, hogy ebben az esetben a tanuló részére megfelelő díjazást kell fizetni. A törvény egyértelművé teszi, hogy a díjazás megállapítására az elért nyereséggel arányosan kerülhet sor. A nyereség kiszámítására az általános rendelkezések az irányadóak, tehát figyelembe kell venni minden olyan kiadást, költséget, amely az adott dolog előállításával összefüggésben keletkezett.

A 11. §-hoz

A törvény a korábban hatályos rendelkezésekhez képest egyértelműbbé, pontosabbá teszi, milyen kötelezettségek terhelik a szülőt gyermeke fejlődésével összefüggésben. Az óvoda, az iskola nevelő munkája szülői közreműködés nélkül nehezen tud érvényesülni. Ezért van szükség arra, hogy a szülő teljesítse azokat a kötelezettségeket, amelyek gyermekével szemben „terhelik”. A házasságról, a családról és a gyámságról szóló 1952. évi IV. törvény 71. §-ának (2) bekezdése alapján a szülői felügyelet magában foglalja többek között a kiskorú gyermek gondozásának és nevelésének a kötelezettségét is. Ez a kötelezettség jelenik meg a törvényben.

A 12. §-hoz

A Közokt. tv. hatályos rendelkezései jelenleg is fokozott büntetőjogi védelmet biztosítanak az óvodában, iskolában és kollégiumban foglalkoztatott pedagógusok részére. A pedagógiai szakszolgálat feladatainak ellátásában is pedagógus-munkakörben foglalkoztatottak vesznek részt. A pedagógiai szakszolgálat keretében a pedagógus, hasonlóan, mint a nevelési-oktatási intézményben, közvetlenül a gyermekekkel és a tanulókkal foglalkozik, indokolt ezért, hogy ugyanolyan védelemben részesüljön a büntetőjog oldaláról, mint társai.

A 13. §-hoz

A törvény figyelembe veszi a nevelő-oktató munka pedagógiai szakaszainak módosítására vonatkozó javaslatokat. A törvény az ötödik és a hatodik évfolyamon is a tanulók készségének és képességének a fejlesztésére lesz lehetőség, amely a tanító foglalkoztatását igényli ezeken az évfolyamokon is. A törvény ennek megfelelően lehetővé teszi, hogy a tanító az ötödik-hatodik évfolyamon is nevelő és oktató munkát végezzen. Ez az általános felhatalmazás a nem szakrendszerű oktatásra vonatkozik. Nem változik az a szabály, hogy a szakrendszerű oktatásba azok a tanítók kapcsolódhatnak be, akik az adott területnek megfelelő további képesítést szereztek.

A törvény a hatályos rendelkezésekkel összhangban továbbra is lehetővé teszi, hogy az iskolai oktatás első-negyedik évfolyamán a tanár nevelő és oktató munkát végezzen azzal az új követelménnyel, hogy sajátítsa el a 6-12 éves korosztály felkészítéséhez szükséges módszereket pedagógus-továbbképzés, illetőleg szakirányú továbbképzés keretében. A törvény átmeneti rendelkezései nyújtanak lehetőséget ahhoz, hogy a szükséges ismereteket az érintettek elsajátítsák. Öt év gyakorlat birtokában ugyanis a pedagógusmunka tovább folytatható ezeken az évfolyamokon.

Az értelmező rendelkezések kiegészülnek a szakrendszerű oktatás meghatározásával. Ily módon a foglalkoztatásra vonatkozó rendelkezések egységes értelmezését is biztosítani lehet.

A törvény a középiskolai nevelő és oktató munkára vonatkozó hatályos rendelkezéseket pontosítja. Megszünteti a „készségtárgyak” kifejezést, amely már nem felel meg a jelenlegi pedagógiai gyakorlatnak, és tételesen felsorolja, melyek azok az ismeretek, tantárgyak, melyeknek oktatásakor el lehet tekinteni az egyetemi szintű tanári végzettségtől.

A művészetoktatás terén a törvény a hatályos rendelkezéseket egyértelműbbé, pontosabbá teszi azáltal, hogy részletesebben meghatározza, milyen felsőfokú iskolai végzettségre van szükség e területen.

A pedagógiai tevékenység, a nevelő és oktatómunka új és újabb ismeretek átadását kívánja meg az iskoláktól. Ezek az ismeretek sok esetben nem jelennek meg külön tantárgyként, „csak” modulként. A modulok oktatásához szükséges végzettség és szakképzettség ez idáig nem került meghatározásra a törvényben. A törvény figyelembe veszi, hogy a szakirányú továbbképzés keretében számos már meglévő modul oktatására felkészülhetnek a pedagógusok. Ilyen felkészítés esetén előírja a megszerezhető szakképzettség meglétét. Tekintettel a lehetséges új modulok kialakulására az átmeneti rendelkezések minden esetben lehetőséget nyújtanak arra, hogy a megszerezhető szakképzettség nélkül is oktassák az ismereteket azok a pedagógusok, akiknek „rokon” területen megfelelő szakképzettségük van. Önmagában a szakirányú továbbképzésben szerzett szakképzettség nem nyújt megfelelő végzettséget a modulok oktatásához. A szakirányú továbbképzésben szerzett szakképzettség mellett szükség van olyan pedagógus végzettségre és szakképzettségre is, amellyel az adott pedagógus-munkakör betölthető.

A 14. §-hoz

A törvény szövegpontosítást tartalmaz. Az általános szabályok szerint középiskolában a vezetői megbízáshoz egyetemi szintű tanári végzettségre van szükség. A rendelkezések jelenlegi megfogalmazása félreértelmezhető, nem teszi világossá, hogy egyetemi szintű tanárképzés hiányában alkalmazási követelmény a képzés szakirányának megfelelő egyetemi szintű végzettség és szakképzettség megléte.

A törvény a pedagógus-szakvizsgával első alkalommal teszi lehetővé az intézményvezetői megbízást. Második alkalommal már olyan pedagógus-szakvizsga meglétét kívánja meg, amelyik intézményvezetői szakképzettséget is tanúsít. A pedagógus-szakvizsgára történő felkészítés szakirányú továbbképzés keretében folyik. Ezek közül nem mindegyik tanúsít intézményvezetői szakképzettséget. Intézményvezetői szakképzettséget tanúsít például a közoktatási vezető szakirányú továbbképzési szak.

A törvény az intézményvezetői megbízásnál elfogadható szakmai gyakorlat körét is kiegészíti. Elfogadja a tanügy-irányítási munkakörben szerzett gyakorlatot is, figyelembe véve, hogy a tanügyirányításban szerzett tapasztalatok jól hasznosíthatók az intézményvezetői feladatok ellátása során is. Az intézmény irányításához szükséges felkészültség biztosítható azáltal, hogy a tanügy-irányítási munkakörben szerzett tapasztalat mellett intézményi, szakmai gyakorlatot is szerezni kell.

A 15. §-hoz

A Közokt. tv. hatályos rendelkezései szerint a pedagógust megilleti az a jog, hogy megválassza az alkalmazott tankönyveket, tanulmányi segédleteket és taneszközöket. Nem tartalmaz viszont felhatalmazást arra vonatkozóan, hogy az általa tanított tantárgyakhoz szükséges ruházati, illetve más felszereléseket megválassza. A gyakorlat alapján azonban indokolt megadni ezt a felhatalmazást is, hiszen pl. a testnevelés tantárgyhoz, a technika-gyakorlati foglalkozás tantárgyhoz szükség lehet olyan ruházati felszerelésre, amelyet a szülőnek kell megvásárolnia.

A hatályos rendelkezések nem adnak eligazítást arra vonatkozóan, hogy a pedagógus e választási jogosultsága során milyen módon kell hogy figyelembe vegye a család anyagi teherbíró képességét. A pedagógus szakmai önállósága körébe tartozó választási szabadság azzal a helyzettel jár együtt, hogy a döntés nyomán a tanuló családja kerülhet nehéz helyzetbe. Erre figyelemmel egészíti ki a törvény a rendelkezéseket olyan garanciális elemekkel, amelyek azt hivatottak biztosítani, hogy a nevelési-oktatási intézmények csak a legszükségesebb körben igényeljenek anyagi ráfordítást a család részéről. A pedagógus nem határozhatja meg, hogy a szülő milyen minőségű, típusú, korú, állapotú eszközt, felszerelést, tanulmányi segédletet köteles választani, vásárolni. A szakmai szempontok mérlegelésével kérheti a szülőtől ezeknek a dolgoknak a beszerzését, de el kell fogadnia minden olyan rendelkezésre álló taneszközt és felszerelést, amely alkalmas arra, hogy az előírt tananyag megtanulását elősegítse, biztosítsa. A beszerzés módjáról a szülő jogosult dönteni.

A tankönyvpiac rendjéről szóló 2001. évi XXXVII. törvény 6-8. §-a határozza meg, hogy az iskola milyen lehetőségeket választhat a tankönyvellátás megszervezéséhez. Előírja, hogy az iskola által alkalmazott tankönyveknek az iskolai könyvtárszobában, napközis foglalkozáson, illetve a tanulószobán a tanulók rendelkezésére kell állniuk. Ezeknek az előírásoknak az a célja, hogy egyetlen tanuló se legyen kénytelen tankönyv hiánya miatt felkészületlenül járni az iskolába. A pedagógus tankönyvválasztási joga nem alakíthat ki ellenkező helyzetet, mint amilyent a törvényhozói szándék kívánt kialakítani minden iskolában. A pedagógus ezért a tankönyv megválasztásánál nem hagyhatja figyelmen kívül azt, hogy milyen tankönyvek állnak rendelkezésre az adott iskolában. A pedagógusnak figyelembe kell vennie azokat a rendelkezéseket is, amelyek biztosítják a tanuló részére a tankönyvekhez való ingyenes hozzájutást. Ezért a tankönyvcsomag együttes értéke nem lehet nagyobb annál az összegnél, amit az iskola a rendelkezésére bocsátott összegből - tankönyvrendelés szabályai szerint - ellenszolgáltatás nélkül az érintett tanulók rendelkezésére tud bocsátani.

A gyakorlatban előfordulhat, hogy a tanítási év közben megváltozik annak a pedagógusnak a személye, aki az adott osztályban az adott tantárgyat tanítja. Nem fordulhat elő azonban, hogy e változás miatt feleslegessé váljanak azok a könyvek, taneszközök, felszerelések, amelyeket a szülők megvásároltak. Tanítási év közben bekövetkező változás esetén ezért a pedagógus választási joga korlátozott. Csak akkor élhet e választási jogával, ha az ebből eredő terheket az iskola magára tudja vállalni.

A 16. §-hoz

A Közokt. tv. hatályos rendelkezései különbséget tesznek szakmunkásképző iskola és szakiskola között. A gyakorlatban azonban ezek az iskolatípusok megszűntek, és felváltotta őket a szakiskola.

A 17. §-hoz

A törvény egyértelművé teszi, hogy a Közokt. tv.-ben meghatározott szolgáltatások speciális, az e célra létrehozott szervezet, a közoktatási intézmény létesítését igénylik. A rendelkezések 20-23. §-ai állapítják meg azokat az intézménytípusokat, amelyek az egyes feladatok megvalósítására létrehozhatók.

Kivétel ez alól a szabály alól a közös igazgatású gyermekjóléti vagy gyermekvédelmi intézmény, amelyben a gyermekek védelméről és a gyámügyi igazgatásról szóló 1997. évi XXXI. törvény 96. §-ának (5) bekezdése alapján óvodai nevelés, illetve iskolai nevelés és oktatás is folyhat. A közoktatás és a gyermek- és ifjúságvédelem egymással olyan szoros kapcsolatban álló szolgáltató tevékenységeket jelent, amelyek lehetővé teszik az egy intézményi keretben történő feladatellátás megszervezését.

A Közokt. tv. 30. §-a alapján a korai fejlesztés és gondozás, valamint a fejlesztő felkészítés feladataiban közreműködhetnek a bölcsődék, a fogyatékosok ápoló, gondozó otthonai, a gyermekotthonok, a fogyatékosok rehabilitációs intézményei is. Ezért indokolt, hogy a törvény egyértelművé tegye közreműködésüket az e törvényben meghatározott feladatok ellátásában.

A sportról szóló 2000. évi CXLV. törvény 88. §-ának 17. a) pontja szerint sportiskola utánpótlást, nevelést végző alsó-, középfokú nevelési-oktatási intézmény, amelyben a képzés korcsoportos rendszerben történik, és amelyben a tankötelezettség teljesíthető. A rendelkezéseket ezért e feladatokkal ki kell egészíteni. A sportiskolai tevékenységnek igazodnia kell az iskolai tevékenységhez, kiegészítve a nevelő és oktató munkát.

A 18. §-hoz

A törvény összhangba hozza az óvodai nevelés időtartamára vonatkozó rendelkezéseket az óvodai nevelés szakaszaira [8. § (2) bekezdés] és a tankötelezettség beálltára [6. § (2) bekezdés] vonatkozó rendelkezésekkel. Egyértelművé teszi, hogy a gyermek abban az évben, amelyben nyolcadik életévét betölti, köteles megkezdeni iskolai tanulmányait. A gyermek hétéves korában az óvoda falai között maradhat, amennyiben az iskolába lépéshez szükséges fejlettség elérése azt megkívánja, és újabb nevelési évet kezdhet. Ez a jog megilleti függetlenül attól, hogy a hetedik életévét januárban, illetve decemberben éri el. Ezért előfordulhat, hogy az a gyermek, aki az év első felében, például januárban született, legkésőbb nyolcéves korában kezdheti meg az iskolai tanulmányait.

Az óvoda a gyermekek védelméről és a gyámügyi igazgatásról szóló 1997. évi XXXI. törvény 41. §-ának (3) bekezdése alapján részt vesz a gyermek napközbeni ellátásával összefüggő feladatok megvalósításában is. A törvény egyértelművé teszi ezt a kötelezettségét. Ebből következik, hogy a helyi önkormányzat nem csak a gyermek ötéves korától köteles gondoskodni arról, hogy óvodai nevelésben tudjon részt venni. Ha a gyermek a napközbeni ellátását a helyi önkormányzat más módon, pl. családi napközi működtetésével nem oldja meg, az óvodai nevelést az érintett gyermekek részére köteles biztosítani.

A törvény megszünteti az „iskolai életmódra felkészítő foglalkozás” fogalmat, jelezve ezzel, hogy az óvodai nevelés egységes folyamat. Megtartja azonban a rendelkezések szerint azt a kötelezettséget, hogy a gyermeknek ötéves korától óvodába kell járnia.

A 19. §-hoz

A törvény figyelembe veszi a tankötelezettség meghosszabbítására vonatkozó rendelkezések változását. A tizennyolc éves korig tartó tankötelezettség mellett változtatni kellett azokon a rendelkezéseken, amelyek az iskolai rendszerű szakképzésbe történő bekapcsolódást a tankötelezettség megszűnése után teszik csak lehetővé. A törvény által meghatározott időpont egybeesik a tankötelezettség jelenlegi időpontjával, nevezetesen a tizenhat éves életkorral. Ez a változás tehát nem jelenti azt, hogy a tanuló a ma hatályos rendelkezéseknél korábbi időpontban lenne jogosult, illetve köteles a szakképzésbe bekapcsolódni.

A Közokt. tv. hatályos rendelkezései alapján az általános iskolai feladatok ellátása a községi, városi, fővárosi kerületi önkormányzatok kötelező feladata. Az általános iskola a Közokt. tv. 26. §-a alapján általában nyolc évfolyammal működik. Abban az esetben azonban, ha a középtávú beiskolázási terv előrejelzése alapján a tanulólétszám nem teszi lehetővé valamennyi évfolyam indítását, lehetőség van arra, hogy az általános iskola nyolc évfolyamnál kevesebb évfolyammal működjön. További feltétel azonban, hogy a helyi önkormányzat a feladatellátási kötelezettségét teljesítse. E kötelezettségének akkor tesz eleget a helyi önkormányzat, ha gondoskodik arról, hogy az illetékességi területén lakó tanulók az általa fenntartott iskola utolsó évfolyamának befejezése után folytatni tudják tanulmányaikat. Ehhez azonban arra van szükség, hogy az érintett intézményfenntartók - helyi önkormányzatok vagy nem önkormányzati intézményfenntartók - egymással megállapodjanak. A megállapodásra építve kell elkészítenie a helyi önkormányzatnak az önkormányzati intézkedési tervét, amelynek tartalmaznia kell, hogy a helyi önkormányzat milyen módon tesz eleget az előírt kötelezettségeinek. A törvény az iskolákat kötelezi arra, hogy az intézkedési terv alapján alakítsanak ki együttműködést annak érdekében, hogy a tanulók zavartalanul be tudják fejezni általános iskolai tanulmányaikat.

A 20. §-hoz

A rendelkezések nem teszik egyértelművé, hogy a szakiskolának milyen évfolyamokkal kell működniük. Előírják a legalább két szakképzési évfolyam meglétét, azonban lehetővé teszik, hogy ettől a rendelkezéstől az Országos Képzési Jegyzék alapján el lehessen térni. Nem világos azonban, hogy ez az eltérés „felfelé” vagy „lefelé” történhet. A törvény e kérdés szabályozását rábízza az Országos Képzési Jegyzékre, amelyből egyértelműen kiderül, hogy a szakiskolának hány évfolyamot kell működtetnie ahhoz, hogy a tanulót fel tudja készíteni a szakmai vizsgára.

A törvény megszünteti azt a bizonytalanságot, amely abból adódik, hogy a Közokt. tv. nem tesz különbséget a szakiskola és a szakközépiskola felkészítési lehetőségei között. Miután az egyes iskolatípusokra eltérő személyi és eszközkövetelményeket határoznak meg a jogszabályok, szükség van e bizonytalanság megszüntetésére és annak egyértelművé tételére, hogy melyik iskolatípus milyen körben folytathat felkészítést. Különösen indokolt ez a változtatás azért is, mert kizárólag szakképzési évfolyammal is működhet szakiskola.

A felzárkóztató oktatásra vonatkozó új rendelkezések figyelembe veszik, hogy ebbe az ellátási formába különböző előképzettséggel rendelkező tanulók kapcsolódhatnak be. Ezért a hatályos rendelkezéseknél jobban differenciálja az oktatás tervezésére vonatkozó lehetőségeket. Lehetővé teszi azt is, hogy a felzárkóztató oktatás során a tanuló megszerezze az alapfokú iskolai végzettséget, bővítve ezzel a szakképzésbe való bekapcsolódás lehetőségét. A törvényben megfogalmazott felzárkóztató oktatás széles körű lehetőséget biztosít ahhoz, hogy a tanulók igényéhez, lehetőségéhez, életkorához, előképzettségéhez igazodva szervezzék meg a felzárkóztató oktatást. Új fogalomként jelenik meg a „kompetencia”, amelynek megszerzése azoknak a tanulóknak is a jelenleginél nagyobb körben biztosít belépési lehetőséget a szakképzésbe, akik nem rendelkeznek alapfokú iskolai végzettséggel. Ezek a tanulók tíz hónapon keresztül sajátítják el mindazokat az ismereteket, amelyek ahhoz szükségesek, hogy az Országos Képzési Jegyzékben meghatározott körben szakmai vizsgára készüljenek fel.

A törvény arra tekintettel szabályozza újra a szakiskolai évfolyamokra vonatkozó rendelkezéseket, hogy a Közokt. tv. 25. §-ának (4) bekezdése szerint a 10. évfolyam sikeres elvégzéséről kiállított bizonyítvány, iskolatípustól függetlenül, alapműveltségi vizsgára történő jelentkezésre jogosít. A szakiskola számos esetben készít fel azonban olyan tanulókat, akik nem teljesítették az általános iskolai követelményeket, tehát nem szereztek alapfokú iskolai végzettséget. Ebben az esetben a szakiskolai tanulmányok nem jelentik a tizedik évfolyam befejezését még akkor sem, ha azok két tanítási évig tartanak. A felzárkóztató oktatásban, a speciális szakiskolai, a készségfejlesztő, speciális szakiskolai oktatásban részt vevők ezért a kilencedik évfolyamon folytatják a tanulmányaikat akkor is, ha annak időtartama az általános szabályoktól eltérően nem egy tanévig, hanem két tanévig, azaz húsz hónapig tart. Ez a megoldás kizárja annak lehetőségét, hogy például a kilencedik évfolyamon évismétlésre utasítsák a tanulót. A tizedik hónapot követően a tanuló a kilencedik évfolyam első félévét fejezi be.

A hatályos rendelkezések alapján kizárólag szakképzési évfolyammal akkor működhet a szakiskola, ha olyan tanulókat készít fel szakmai vizsgára, akik eredményesen befejezték a tizedik évfolyamot. Ezek a rendelkezések egészülnek ki oly módon, hogy azok is járhatnak ilyen típusú szakiskolába, akik teljesítették a tankötelezettségüket. Ez a szabályozás azonban arra épül, hogy a tankötelezettség a tizennyolcadik életévig tart. Ezért az átmeneti szabályokban meg kell jeleníteni ezt az időpontot addig, ameddig a tankötelezettségre vonatkozó új rendelkezések hatályba nem lépnek.

A 21. §-hoz

A törvény e módosítása lehetővé teszi, hogy a gimnáziumok minden tanulót felkészítsenek az állami nyelvvizsga-bizonyítvánnyal egyenértékű emelt szintű érettségi vizsga letételére, továbbá időkeretet biztosít az informatikai ismeretek elsajátítására.

A 22. §-hoz

A törvény e módosítása lehetővé teszi, hogy a szakközépiskolák minden tanulót felkészítsenek az állami nyelvvizsga-bizonyítvánnyal egyenértékű emelt szintű érettségi vizsga letételére, továbbá időkeretet biztosít az informatikai ismeretek elsajátítására. Megteremti továbbá a lehetőséget ahhoz, hogy a szakképzési évfolyamokon a tanulók elsajátítsák a szakma gyakorlásához szükséges idegen nyelvi ismereteket. A törvény ahhoz is megteremti a feltételeket, hogy az Alkotmányban biztosított nemzetiségi jogok a szakképzésben is érvényesülni tudjanak.

A 23. §-hoz

A törvény a sajátos nevelési igényhez való jog kérdéseit szabályozó rendelkezésekben szövegpontosítást hajt végre, melynek lényege, hogy a „fogyatékos gyermek, tanuló” megnevezés helyébe a „sajátos nevelési igényű gyermek, tanuló” szöveget építi be.

A törvény rendelkezései alapján nem lehet egyértelműen megállapítani, hogy a gyógypedagógiai nevelési-oktatási intézményben intézményvezetői megbízás adható-e a gyógypedagógusnak, konduktornak, konduktor-tanítónak, terapeutának. Az általános szabályok kiegészítésére azért van szükség, mert számos olyan nevelési-oktatási intézmény van, amely részt vesz a sajátos nevelési igényű gyermekek, tanulók ellátásában, azonban emellett más feladatot is ellát.

A 24. §-hoz

A törvény új feladatszervezési megoldást tesz lehetővé a többcélú intézmények között. Az egységes gyógypedagógiai módszertani intézményben egy szervezet keretei között látják el a sajátos nevelési igényű gyermekek, tanulók felkészítéséhez szükséges pedagógiai szak- és szakmai szolgáltatásokat. A módszertani intézmény segítséget nyújt az óvodáknak és iskoláknak ahhoz, hogy meg tudják szervezni az érintett gyermekek, tanulók integrált nevelését.

A Közokt. tv. 121. §-a (1) bekezdésének 25. pontja alapján a többcélú közoktatási intézményekben, többek között gyermekotthoni nevelés, bölcsődei ellátás, családsegítő szolgálat feladatait ellátó szakmai és szervezeti tekintetben önálló intézményegység működhet. Ezeknek az intézményegységeknek az engedélyezésére azonban nem a Közokt. tv. rendelkezéseit, hanem az adott feladat ellátására vonatkozó ágazati törvények és végrehajtási rendeleteinek előírásait kell alkalmazni.

A 25. §-hoz

A Közokt. tv. 30. §-ának (6) bekezdése határozza meg az állam feladatát azokkal a gyermekekkel szemben, akik tankötelezettségüket fogyatékosságuk miatt nem tudják teljesíteni. A fejlesztő felkészítésben való részvétel azonban a hatályos rendelkezések alapján nem került elhelyezésre a közoktatás-szolgáltatások rendszerében. A törvény ezt a hiányosságot pótolja. A fejlesztő felkészítés szorosan kapcsolódik a korai fejlesztéshez és gondozáshoz mind a feladatellátás, mind a szolgáltatás jellegét tekintve. Ezért indokolt, hogy a pedagógiai szakszolgálatok között legyen elhelyezve.

A 26. §-hoz

A fejlesztő felkészítés feladata és célja, hogy a gyermek állapotához igazodva a szakértői és rehabilitációs bizottság szakvéleményében foglaltaknak megfelelően minden olyan pedagógiai, továbbá pedagógiai célú habilitációs és rehabilitációs ellátást biztosítson, amely a gyermek képességeinek lehetőség szerinti legteljesebb kifejlesztéséhez szükséges.

A 27. §-hoz

A törvény pontosítja a közoktatási intézmény alapító okiratának a tartalmát. Erre azért van szükség, mivel a hatályos rendelkezések csak az alapító adatainak a beépítését rendelik el az alapító okiratba. A törvény kiegészíti ezeket az adatokat a fenntartó adataival is, figyelembe véve, hogy az alapító és a fenntartó nem szükségszerűen esik egybe. Az alapító okirat tartalmára vonatkozó előírásokat három csoportba osztja a törvény, különválasztva azokat az adatokat, amelyek változása egyidejűleg az intézmény működését is befolyásolja. Erre azért van szükség, mert az értelmező rendelkezések kiegészülnek az intézményátszervezés fogalmával. Az intézményátszervezéssel kapcsolatos döntések kapcsolódnak az alapító okirat módosításához. Az értelmező rendelkezések egyértelművé teszik, hogy mely adatok módosulása az, amelyik intézményátszervezéssel jár együtt. Ez a megoldás segíti annak a törvényi korlátozásnak az értelmezését, amelyben foglaltak szerint óvodát, iskolát és kollégiumot a szorgalmi időben nem lehet átszervezni.

A Közokt. tv. rendelkezései nem tartalmaznak előírást arra vonatkozóan, hogy a közoktatási intézményt milyen okból lehet törölni a nyilvántartásból. Ma alacsonyabb szintű jogszabály, miniszteri rendelet határozza meg, hogy mely esetben lehet, illetve kell a közoktatási intézményt törölni a nyilvántartásból. Figyelembe véve azonban, hogy a közoktatási intézmény megszűnése állampolgári jogokat érint, indokolt, hogy e kérdések szabályozása is törvényi szinten történjen.

A 28. §-hoz

A Közokt. tv. rendelkezései is tiltják, hogy a nevelési-oktatási intézményben párt vagy párthoz kötődő szervezet működjön. Nem található azonban korlátozás arra vonatkozóan, hogy pártok a gyermekek, illetve tanulók részére szervezett foglalkozásokon a politikai céljaikhoz kötődő tevékenységet ne folytathassanak. A törvény által megfogalmazott rendelkezések nem általában tiltják a pártpolitikai célokhoz kötődő tevékenységet, hanem csak abban az időszakban, amelyben a gyermekek, tanulók az óvodában, az iskolában, kollégiumban tartózkodnak, a pedagógus felügyelete alatt.

A 29. §-hoz

A közoktatás információs rendszere tartalmazza azokat az adatokat, amelyek nyilvántartására, kezelésére a statisztikai adatgyűjtési programban nincs szükség, illetve lehetőség. A közoktatási intézmények hivatalos jegyzékének összeállítása és elkészítése a közoktatási információs rendszer része. A Közokt. tv.-nek e rendelkezéssel módosított 2. számú melléklete határozza meg részletesen a közoktatás információs rendszerének tartalmát. A közoktatási információs rendszer alkalmassá tehető arra, hogy megfelelő információkat szolgáltasson a nemzetgazdasági tervezés részére.

A törvény kiegészíti azokat a szabályozási köröket, amelyeket az iskolák és a kollégiumok házirendjében kell rendezni. A szabályozás során figyelembe kell venni mindazokat a korlátozásokat, amelyek általános alapelvként kerültek megfogalmazásra a törvény 2. és 4. §-ában. Nem sértheti továbbá ez a szabályozás a gyermekek, tanulók jogaira és kötelezettségeire vonatkozó rendelkezéseket sem.

A törvény a házirend szabályozási körét kibővíti, miután előírja, hogy határozza meg az iskolán, kollégiumon kívüli tartózkodás során tiltott tanulói magatartást. A szabályozás azonban egyértelművé teszi, hogy ezek a tiltások kizárólagosan arra az időszakra vonatkoznak, amikor a tanuló az iskola, illetve a kollégium felügyelete alatt áll. Hogy ezen mit kell érteni, azt egyértelműen meghatározza a Közokt. tv. 121. §-ának (11) bekezdése. Felügyeleten a gyermek, tanuló testi épségének megóvásáról és erkölcsi védelméről történő gondoskodást kell érteni, a nevelési-oktatási intézménybe történő belépéstől annak jogszerű elhagyásáig terjedő időben, továbbá a nevelési program, illetve a pedagógiai program részeként tartott kötelező, a nevelési-oktatási intézményen kívüli foglalkozások, programok ideje alatt. A felügyelet időtartama eltérő az iskolában és a kollégiumban. A kollégiumi felügyelet ugyanis nemcsak a kollégiumban történő benntartózkodás idejére, hanem a kollégiumon kívüli tartózkodás időszakára is kiterjed. Ha a szülő rábízza a gyermekét a kollégiumra, akkor azt annak tudatában teszi, hogy gyermekére a kollégium felügyel, függetlenül attól, hogy a kollégium épületében tartózkodik-e vagy azon kívül. Így a kollégium szabályozási jogköre szélesebb, mint az iskoláé. Semmiképpen nem szabályozható azonban olyan időszak, amikor az iskola, illetve a kollégium nem lát el felügyeletet. Így például nem szabályozható az iskolában, hogy a tanuló a szabadidejében, szombaton, vasárnap vagy az esti órákban, illetőleg ha a kollégiumból hazautazik, mit tehet vagy mit nem tehet.

Az óvodákat, iskolákat, kollégiumokat a nyitottság kell, hogy jellemezze. A belső szabályzatok meghatározzák az óvodákba járó gyermekek és szüleik, illetve a tanulók magatartását. A szabályzatban foglaltak számon kérhetők. Ezért indokolt és szükséges, hogy azt az érintettek megismerhessék. A törvény nem fogalmazza meg, hogy mit kell érteni a nyilvánosságra hozatalon. Ebben a kérdésben a nevelési-oktatási intézményeknek kell dönteniük. A nyilvánosságra hozatal történhet iskolai, kollégiumi könyvtárban, könyvtárszobában vagy bármilyen más olyan módon, amely biztosítja a hozzáférés lehetőségét.

A törvény beépíti a közoktatási intézmények működését meghatározó szabályzatok közé a minőségirányítási programot. A minőségbiztosítással kapcsolatos tevékenység 1998-ban jelent meg a Közokt. tv.-ben. Az akkori szabályozás azonban csak az értelmező rendelkezések körében, a 121. § (1) bekezdésének 23. alpontjában foglalkozik érdemben ezzel a kérdéssel. A minőségfejlesztéssel összefüggő feladatok végrehajtása megkezdődött a közoktatási intézményekben, azonban a jelenlegi szabályozás alacsonyabb szintű jogszabályban, miniszteri rendeletben található. Indokolt, hogy e kérdés alapelveinek rendezése megjelenjen a Közokt. tv.-ben. Az intézményi minőségirányítási programjának szoros kapcsolatban kell állnia az önkormányzati minőségirányítási programjával. Az önkormányzat ugyanis az általa fenntartott intézményrendszerre nézve készíti el minőségirányítási programját, amelyben meghatározza, hogy mit vár el az egyes intézményétől. Ezeket az elvárásokat pedig a közoktatási intézményeknek saját munkájuk tervezésénél, illetve a helyi szabályozáskor figyelembe kell venniük.

A 30. §-hoz

A Közokt. tv. rendelkezései nem következetesek a világnézeti, lelkiismereti meggyőződés védelmében, továbbá nem tartalmazzák a politikai meggyőződésre való utalást. Indokolt ezért, hogy a törvény egységesen megfogalmazza, melyek azok az alapvető szabadságjogok, amelyek nem sérülhetnek az óvodákban, iskolákban és kollégiumokban.

A „késztethető” kifejezés arra utal, hogy e védelem a gyermeket, a tanulót, a szülőt, az alkalmazottat nemcsak az erőszakos befolyásolástól, hanem a legfinomabb, indirekt módon történő befolyásolástól is óvja, védi. Minden közvetlen vagy közvetett, nyílt vagy burkolt ráhatás tilossá válik.

A törvény nem fogalmazza meg, hogy milyen hátrány az, amely „nem érheti” a gyermeket, tanulót, a szülőt vagy az alkalmazottat. Bármilyen megfogalmazás ugyanis szűkítést jelentene e körben. Ezért minden olyan intézkedést vagy annak elmaradását, cselekvést vagy cselekvéstől való tartózkodást hátránynak kell tekinteni, amely az érintettre nézve nemkívánatos helyzetet idéz elő, és e helyzet kialakulása visszavezethető a törvényben meghatározott okokra.

A 31. §-hoz

A hatályos rendelkezések szerint a nevelési program és a pedagógiai program jóváhagyása előtt a fenntartónak az Országos szakértői névjegyzékben szereplő szakértő véleményét kell beszereznie. A törvény ezeket a rendelkezéseket azzal egészíti ki, hogy olyan szakértő készítsen szakvéleményt, akit az adott intézménytípusnak megfelelő szakterületen vettek nyilvántartásba. Az Országos szakértői névjegyzékben nem minden szakterület tagolódik intézménytípusonként. Ezért írja elő a törvény, hogy megfelelő szakterület hiányában a véleményt készítő szakértőnek megfelelő szakmai gyakorlattal kell rendelkeznie.

A § módosítása figyelembe veszi, hogy a szülőknek nem csak tankönyveket és taneszközöket - amelyről a hatályos rendelkezések rendelkeznek - kell megvásárolniuk ahhoz, hogy gyermekük iskolába tudjon járni. Indokolt, hogy a szülők kellő időben, június végéig tudomást szerezzenek arról, milyen kiadások várhatók a következő tanév megkezdésekor. Ez lehetővé teszi ugyanis a szülői terhek megosztását, a szükséges felszerelések fokozatos beszerzését.

Az iskolai tankönyvellátás rendje számos olyan megoldást tartalmaz, amely módot nyújt a szülői terhek átvállalására, csökkentésére. Az iskolai könyvtárakban kell elhelyezni azokat az atlaszokat, szótárakat, térképeket, szöveggyűjteményeket, amelyeket az adott iskolában alkalmazni kell. Az iskoláknak lehetővé kell tenni ezeknek az ingyenes kölcsönzését is, csökkentve ezzel a szülők kiadásait.

Az iskolák rendelkeznek olyan anyagi eszközökkel is, amelyekkel segítséget nyújthatnak a szociálisan rászoruló tanulók szüleinek anyagi terheik csökkentéséhez. A költségvetés például évek óta tartalmaz támogatást a tankönyvek megvásárlásához.

A 32. §-hoz

A törvény e paragrafusnál is figyelembe veszi az iskolai követelmények kialakítására vonatkozó új szabályozást. A kerettantervek kötelezőségének megszüntetéséről rendelkező 8/A. § együtt jár azzal a kötelezettséggel, hogy az iskoláknak a Nemzeti alaptanterv előírásai alapján kell elkészíteniük helyi tantervüket. A hatályos rendelkezésekhez hasonlóan azonban a törvény sem teszi kötelezővé, hogy az iskola saját maga készítse el a helyi tantervét. Lehetőséget biztosít arra, hogy az iskola másik iskola helyi tantervét ültesse át a saját pedagógiai programjába. Természetszerűen az „átvett” helyi tantervnek is illeszkednie kell a pedagógiai program előírásaihoz, azokhoz a speciális igényekhez, amelyek egy adott iskolát minden esetben jellemeznek. Új vonása a szabályozásnak, hogy az oktatási miniszter köteles kerettanterveket készíteni, amelyeknek a pedagógiai programba történő beépítésével is elkészítheti az iskola a saját helyi tantervét.

A helyi tanterv elkészítése és bevezetése fokozatosan történik. A törvény átmeneti rendelkezései meghatározzák az elkészítés időpontját, a jóváhagyás ütemezését és a bevezetés rendjét. Lehetőséget nyújtanak továbbá ahhoz is, hogy a pedagógusok munkaköri feladataik keretei között vegyenek részt a helyi szabályozásban. Módot nyújt ahhoz ugyanis, hogy ezt a feladatot az iskola beszámítsa a kötelező tanórai foglalkozások teljesítésébe.

A törvény a korábbinál rugalmasabb oktatásszervezési lehetőséghez nyújt jogi kereteket. Az iskolák olyan módon is feldolgozhatják a tananyagot, amikor kötetlen formában a tanulók és a pedagógusok közös együttműködésével oldanak meg problémákat. Ez az oktatási szervezés eltér a hagyományos tanórai oktatási szervezéstől, ily módon nehezen fér bele azokba a korlátokba, amelyeket a Közokt. tv. 52. §-a határoz meg. A projektoktatás lényege, hogy az oktatás menetét gyakorlati problémák megoldása köré csoportosítja. A projektoktatás nem a feladat egyszerű megoldását, hanem a lehető legtöbb vonatkozásának és összefüggésének a feltárását jelenti.

A 33. §-hoz

A Közokt. tv. 26. §-ának (3) bekezdése szerint abban az esetben működhet nyolc évfolyamnál kevesebb évfolyammal az általános iskola, ha a helyi önkormányzat a feladatellátási kötelezettségének más módon tesz eleget. A szülőre, tanulóra nem hárítható át az iskolakeresés feladata amiatt, hogy a helyi önkormányzat nyolc évfolyamnál kevesebb évfolyammal működteti az általános iskolát. Ebben az esetben is gondoskodni kell a helyi önkormányzatnak arról, hogy legyen olyan iskola, amelyik a Közokt. tv. 66. §-ának (2) bekezdése alapján nem tagadhatja meg a tanuló felvételét.

A 34. §-hoz

A törvény a hatályos rendelkezésekhez képest pontosítást tartalmaz az óvodai nevelési program egyértelműbb elkészítéséhez. A rendelkezések nem tartalmazzák a nevelési tevékenységekre történő utalást, illetőleg a gyermek fejlődésére vonatkozó rendelkezések közül hiányzik a személyiségre történő utalás.

A 35. §-hoz

Az iskolai pedagógiai programok nem adnak választ számos, a tanulói jogviszonyból eredő kötelezettségek teljesítésével összefüggő kérdésre. Így például a hatályos rendelkezések szerint meg kell határozni a beszámoltatás és a számonkérés követelményeit, valamint formáit. A törvény lehetővé teszi, hogy amennyiben ez helyben szükségessé válik, az írásbeli beszámoltatás részletes szabályait beépítsék a pedagógiai programba. Hasonló módon helyi kezdeményezésre szabályozni kell az írásbeli beszámoltatás korlátozásának az elveit, amelynek során például szabályozni lehet, hogy meghatározott időszakban hány írásbeli beszámoltatást várhatnak el az adott iskolában a tanulóktól.

A tanulók munkaterheinek csökkentéséhez nyújt segítséget a törvénynek az a megoldása, amelyik lehetővé teszi, hogy a pedagógiai programban korlátozzák az iskolán kívüli felkészülési kötelezettséget. E szabályozás során lehetőség van arra is, hogy kizárják vagy korlátozzák a heti pihenőnapokon, a tanítási szüneteken a tanulók megterhelését házi feladatokkal.

Az állami vizsgákra történő felkészítés, felkészülés az iskolai helyi tantervek, szakmai programok alapján történik. A vizsgáztatásra történő előkészítéshez az iskolák a tananyagot témakörökre osztják, amelyekre épülve készülnek el a vizsgatételek. Indokolt ezért, hogy e témaköröket az állami vizsgákra felkészülő tanulók megismerjék, megkönnyítve ezzel a felkészülést a vizsgára. Más a helyzet az emelt szintű érettségi vizsgák esetében, mivel annak keretei között a vizsgáztatás központilag meghatározott követelmények szerint folyik.

Az alapfokú művészetoktatási intézmények helyi tantervének elkészítésére vonatkozó rendelkezéseket felül kell vizsgálni, figyelembe véve, hogy elkészültek azok a központi követelmények, amelyek alapján az iskolák megtervezhetik saját nevelő és oktató munkájukat.

A 36. §-hoz

A Közokt. tv. 52. §-ának (1) bekezdése egyértelműen meghatározza, hogy mely időpontban kezdődik az iskolában a tanítási év, és mely időpontban fejeződik be. A kialakult gyakorlat azonban eltér a szakképzésben, amelyben ugyanis a felkészítés úgynevezett keresztféléves oktatásban is indulhatott. A keresztféléves oktatás időtartama eltérő, hiszen az egyes szakképesítések időtartama rövidebb és hosszabb is lehet. Az Országos Képzési Jegyzékben található olyan szakképesítés, amelynek megszerzéséhez egy, másokhoz kettő, míg egyesekhez három vagy ennél több évfolyamot is tanulni kell. Ezért ezekben az esetekben nem lehetséges egyértelműen meghatározni az évfolyam indulásának kezdő és befejező napját. Ennek a szervezésnek a megengedése azért is indokolt, mert ily módon lehetőség nyílik arra, hogy a középiskolai tanulmányokat befejező, de a felsőfokú oktatásba bekapcsolódni nem tudó tanulók is megkezdhessék tanulmányaikat az általános szabályoktól eltérően.

A hatályos rendelkezések ma is lehetővé teszik, hogy az alapfokú művészetoktatás zeneművészeti ágában a tanulók részére egyéni foglalkozást szervezzenek. Az általános szabályok szerint azonban az egyéni foglalkozást egy-három tanuló részére szervezik. Zeneoktatásban azonban nem lehet a tanítási órát egynél több tanuló részére megszervezni, mivel egy pedagógus csak egy tanulóval tud foglalkozni hangszeres tanulás esetén.

A hatályos rendelkezések szerint a kötelező tanórai foglalkozások megtartásához a kerettantervben rendelkezésre álló időkereten felül az elsőtől a negyedik évfolyamig további heti két és fél testnevelési órát kell az iskola helyi tantervébe beépíteni. Ezen testnevelésórák megszervezéséhez a kötelező és nem kötelező tanórai foglalkozások megtartására rendelkezésre álló időkeret terhére, a kerettantervben meghatározott időkereten túl egy tanítási óra vehető figyelembe. E rendelkezésektől az iskola azonban eltérhet abban az esetben, ha megszervezi a mindennapi testedzést.

A kerettantervre vonatkozó rendelkezések megváltozásával a hatályos rendelkezések értelmezése nehezen oldható meg. A rendelkezések végrehajtása egyébként azért is okoz nehézséget, mert a szükséges időkeret nem áll rendelkezésre. Problémát jelent az is, hogy az első-negyedik évfolyamon a nevelő és oktató munkát tanítók látják el, akiknek a kötelező óraszáma nem elégséges e többletfeladatok végrehajtásához. A törvény nem igényel többletidőt, hanem a feladatot beilleszti a meglévő időkeretekbe.

A 37. §-hoz

A törvény figyelembe veszi, hogy a kialakult gyakorlat szerint a kollégiumban nem csak kollégiumi foglalkozást szerveznek, hanem gondoskodnak az ott tartózkodó tanulók pedagógiai felügyeletéről is. A pedagógiai felügyeletet minden olyan esetben és tanulóra nézve meg kell szervezni, aki bármilyen oknál fogva nem tartózkodik az iskolában, illetve nem vesz részt a kollégiumban szervezett foglalkozáson. A törvény egyértelművé teszi, hogy a kollégium feladata, tevékenysége és működése nem korlátozódik a kollégiumi foglalkozások megszervezésére. A tanulói felügyelet hozzátartozik a kollégiumi munkarendhez, ezért az annak ellátásához szükséges feltételeket is meg kell teremteni.

A Közokt. tv. 10. §-ának (1) bekezdése szerint a gyermeknek, a tanulónak joga, hogy nevelési, illetőleg nevelési-oktatási intézményben biztonságban és egészséges környezetben neveljék és oktassák, iskolai tanulmányi rendjét pihenőidő, szabadidő, testmozgás beépítésével, sportolási, étkezési lehetőség biztosításával életkorának és fejlettségének megfelelően alakítsák ki. A törvény e tanulói jog érvényesüléséhez határozza meg a feltételeket.

A testmozgás új kötelező formájaként határozza meg a törvény, hogy a napköziben, a tanulószobán és a kollégiumban biztosítsanak naponta legalább negyvenöt percet a tanulók részére, amennyiben a foglalkozások száma meghaladja a három órát.

A 38. §-hoz

A Közokt. tv. különválasztja az intézmények döntési jogosítványait a fenntartó döntési jogosítványaitól. A fenntartói irányítás fontos eleme az ellenőrzés. Indokolt ezért egyértelművé tenni, hogy a döntéshozók köre nem eshet egybe. Nem lehet intézményvezető például az iskolafenntartó egyéni vállalkozó. Ebben az esetben ugyanis a saját döntéseit kellene ellenőrizni, illetve jogorvoslati eljárás keretében megvizsgálni. Ez a szabályozás egyébként nem teremt új helyzetet, mert a hatályos rendelkezések értelmezéséből is erre a megoldásra lehet jutni. A jogbiztonságot növeli a törvény.

A 39. §-hoz

A törvény erősíti a szülői szervezet szerepét a nevelési-oktatási intézményben. Olyan kérdésekben biztosít tájékozódási, javaslattételi jogosítványokat, amelyek módot nyújtanak arra, hogy mind szakmai, mind törvényességi szempontból befolyásolni tudja az intézmény működését. A Közokt. tv. 83. §-ának (9) bekezdése alapján ugyanis a közoktatásban intézkedésre jogosult személy vagy szervezet a diákönkormányzat, a nevelőtestület, az iskolaszék, szülői szervezet (közösség) javaslatára harminc napon belül, a helyi önkormányzat képviselő-testülete (közgyűlése) legkésőbb a harmincadik napot követő első ülésen érdemi választ köteles adni.

A 40. §-hoz

A Közokt. tv. 24. §-a alapján a gyermek annak a nevelési évnek az első napjától köteles óvodába járni, amelyben az ötödik életévét betölti. Ezért a gyakorlatban a gyermek lakóhelye, ennek hiányában tartózkodási helye szerinti illetékes óvodák csak ettől az időponttól kezdődően fogadják el az illetékességi területükön élő gyermekek jelentkezési kérelmét minden esetben. Nem alakult ki egységes gyakorlat a gyermekek védelméről szóló törvényben meghatározottak végrehajtására. A gyermekek védelméről szóló törvény pedig világosan meghatározza, melyek azok az esetek, amikor a helyi önkormányzatnak gondoskodni kell a gyermek napközbeni ellátásáról. A gyermekek védelméről és a gyámügyi igazgatásról szóló1997. évi XXXI. törvény 41. § (1) bekezdése alapján a családban élő gyermekek életkorának megfelelő nappali felügyeletét, gondozását, nevelését, foglalkoztatását és étkeztetését kell megszervezni azon gyermekek számára, akiknek szülei, nevelői, gondozói munkavégzésük, betegségük vagy egyéb ok miatt napközbeni ellátásukról nem tudnak gondoskodni. A gyermekek napközbeni ellátását különösen az olyan gyermekek számára kell biztosítani,

a) akiknek a testi, illetve szellemi fejlődése érdekében állandó napközbeni ellátásra van szükségük,

b) akiket egyedülálló vagy időskorú személy nevel, vagy akikkel együtt a családban három vagy több gyermeket nevelnek, kivéve azokat, akikre nézve eltartójuk gyermekgondozási segélyben, gyermekgondozási díjban vagy ápolási díjban részesül,

c) akiknek a szülője, gondozója szociális helyzete miatt az ellátásról nem tud gondoskodni.

A gyermekek napközbeni ellátása megszervezhető napközbeni vagy hetes időszakra, különösen bölcsődében, családi napköziben, óvodában, iskolai napközis foglalkozás vagy házi gyermekfelügyelet keretében.

A gyermekek védelméről és a gyámügyi igazgatásról szóló törvény 68. §-ának (1) bekezdése szerint, ha a szülő a gyermek veszélyeztetettségét az alapellátások önkéntes igénybevételével megszüntetni nem tudja vagy nem akarja, de alaposan feltételezhető, hogy segítséggel a gyermek fejlődése a családi környezetben mégis biztosítható, a települési önkormányzat jegyzője a gyermeket védelembe veszi. A védelembevétellel egyidejűleg a gyermek gondozásának folyamatos segítése és ellátásának megszervezése, a szülői nevelés támogatása érdekében a települési önkormányzat jegyzője a gyermek részére a gyermekjóléti szolgálat családgondozóját rendeli ki, és szükség esetén kötelezi a szülőt, hogy folyamatosan vegye igénybe a gyermekek napközbeni ellátását. Az óvoda ezt az intézkedést sem jogosult megtagadni.

A 41. §-hoz

A gyermekek védelméről és a gyámügyi igazgatásról szóló törvény 68. §-ának (1) bekezdése szerint, ha a szülő a gyermek veszélyeztetettségét az alapellátások önkéntes igénybevételével megszüntetni nem tudja vagy nem akarja, de alaposan feltételezhető, hogy segítséggel a gyermek fejlődése a családi környezetben mégis biztosítható, a települési önkormányzat jegyzője a gyermeket védelembe veszi. A védelembevétellel egyidejűleg a gyermek gondozásának folyamatos segítése és ellátásának megszervezése, a szülői nevelés támogatása érdekében a települési önkormányzat jegyzője a gyermek részére a gyermekjóléti szolgálat családgondozóját rendeli ki, és szükség esetén kötelezi a szülőt, hogy gyermekét írassa be napközis foglalkozásra, illetve iskolaotthonos osztályba. A védelembevétel célja ugyanis az, hogy a gyermeket családban tartsák, ugyanakkor elősegítsék helyes irányú fejlődését. A napközis foglalkozás, illetőleg az iskolaotthonos osztályban szervezett nevelés és oktatás kellő segítséget nyújthat a tanuló helyes irányú fejlődéséhez. Ezért a Közokt. tv. rendelkezéseit a módosítás kiegészíti, hogy összhangba kerüljön a gyermekek védelméről szóló törvénnyel.

A 42. §-hoz

A gyermekek védelméről és a gyámügyi igazgatásról szóló törvény 68. §-ának (1) bekezdése szerint, ha a szülő a gyermek veszélyeztetettségét az alapellátások önkéntes igénybevételével megszüntetni nem tudja vagy nem akarja, de alaposan feltételezhető, hogy segítséggel a gyermek fejlődése a családi környezetben mégis biztosítható, a települési önkormányzat jegyzője a gyermeket védelembe veszi. A védelembevétellel egyidejűleg a gyermek gondozásának folyamatos segítése és ellátásának megszervezése, a szülői nevelés támogatása érdekében a települési önkormányzat jegyzője a gyermek részére a gyermekjóléti szolgálat családgondozóját rendeli ki, és szükség esetén kötelezi a szülőt, hogy gyermekét írassa be a kollégiumba. Ez a megoldás ugyanis elősegítheti a gyermek családban tartása mellett helyes irányú fejlődését. A módosítás a két törvény rendelkezéseit hozza összhangba.

A 43. §-hoz

A törvény szövegpontosítást tartalmaz, figyelembe véve, hogy a törvény nem „alkalmazza tovább” az óvodai nevelés keretében folyó iskolai életmódra történő felkészítés feladatát.

A 44. §-hoz

A Közokt. tv. rendelkezései a tanuló teljesítményértékelését szigorúan, mereven szabályozzák. Nem teszik lehetővé, hogy a pedagógiai program valamennyi évfolyam tekintetében oldja ezt a merevséget. Számos olyan pedagógiai módszer szerint folyik azonban oktatás az országban, amelyben már nem a hagyományos, 1-5-ig tartó számskálán fejezik ki a tanulók teljesítményét. Ugyanakkor a helyi pedagógiai programok alapján számos olyan ismeretanyag átadására sor kerül, amelynek hagyományos értelemben vett értékelésére nincs szükség. A törvény lehetővé teszi, hogy a pedagógiai program eltérő szabályokat állapítson meg, mint amilyeneket a Közokt. tv. előír a tanulói teljesítmény és előmenetel értékelésére. Garantálja azonban az iskolaváltást azáltal, hogy minden olyan tantárgynál, amelynek követelményeiből állami vizsgát kell vagy lehet szervezni, a tanuló teljesítményét, előmenetelét az iskolának értékelnie kell. Miután az alapműveltségi vizsga vizsgaszabályzata, valamint az érettségi vizsga vizsgaszabályzata felsorolja azokat a vizsgatantárgyakat, amelyekből kötelező vizsgázni, illetve amelyekből lehet vizsgázni, az iskolák pedagógiai programjuk elkészítésénél mérlegelni tudják, hogy mely esetben lehet eltekinteni a tanulói teljesítmény, előmenetel értékelésétől, minősítésétől.

A törvény az első három évfolyamon és a negyedik évfolyam félévekor kötelezővé teszi a tanuló szöveges minősítését. A szöveges minősítés formáját az iskolák maguk határozzák meg, a törvény azt határozza meg, hogy a szöveges minősítésnek mit kell kifejeznie. Az iskola nem nézheti tétlenül, hogy a tanuló nem megfelelő módon sajátítja el az ismereteket. Annak érdekében, hogy a negyedik évfolyam végére valamennyi tanuló megfelelő felkészültséggel jusson el, a törvény kötelezővé teszi, hogy a „legalacsonyabb” minősítést elért tanulót a szülő bevonásával értékelje az iskola. Ennek az értékelésnek a célja, hogy megtalálják a sikeres tanulmányokat akadályozó tényezőket, és meghatározzák azokat az intézkedéseket, amelyek a sikeres továbbhaladáshoz szükségesek.

A rendelkezések nem korlátozzák az előkészítő évfolyamok számát, továbbá azt az életkort, amelyen belül a tanuló előkészítő évfolyamra járhat. Miután az a gyermek, aki az iskolába lépéshez szükséges fejlettséget nem éri el, további egy évig, tehát nyolcadik életévéig igénybe veheti az óvodai nevelést, indokolatlan, hogy ezt követően még egy évig előkészítő évfolyamra járjon az iskolába. Az óvodai nevelés meghosszabbítása, illetőleg az általános iskolai tanulmányok előkészítő évfolyamon történő megkezdése a tanuló kilencedik életévére tolhatja ki az első évfolyam megkezdését. Ez már a kezdeti időszakban azzal a következménnyel járhat, hogy az érintett tanuló nehezen illeszkedik be a nála jóval fiatalabb tanulótársai közé. Miután a rendelkezések lehetővé teszik az egyéni továbbhaladás szerinti felkészítést, lehetőség van arra, hogy az óvodai nevelés meghosszabbítása vagy az előkészítő évfolyam befejezése után a tanuló fejlettségéhez igazodóan sajátítsa el az iskolai követelményeket.

A 45. §-hoz

A rendelkezések a gyakorlatban számos esetben okoztak problémát, amikor a szakképzési évfolyamba lépés azért nem történhetett meg, mert a tanuló nem tudta sikeresen befejezni az érettségi vizsgát. Miután a javítóvizsgák ideje szeptember hónapra esik, a sikertelen érettségi vizsga miatt további egy éven át a tanuló nem folytathatja tanulmányait. Ezt az ellentmondást oldja fel a törvény.

A törvény az iskolai oktatás egyes területein szakít a hagyományos iskolai továbbhaladás rendszerével. Az általános gyakorlat szerint a tanuló évfolyamismétlésre kényszerül, ha a tanulmányi követelményeket nem teljesítette. A tanulmányi követelmények számonkérése, teljesítésének megkövetelése azonban jelentős mértékben függ az iskola pedagógiai programjától, az egyes pedagógusok teljesítményétől, elvárásától. Az iskolai oktatás korai bevezető és kezdő szakaszában a tanulók eltérő fejlettségi, érettségi szinten állnak. A hátrányok és előnyök a szakmai tapasztalat szerint az iskolai oktatás negyedik évfolyamának végére kiegyenlítődhetnek. Az iskolai oktatás egyik legfontosabb célja, hogy elősegítse a meglévő hátrányok kiegyenlítődését függetlenül attól, hogy az a tanuló személyiségéből vagy családi helyzetéből, szülei iskolázottságából adódik-e. Ezért a törvény szerint a jövőben csak akkor lehet a tanulót évfolyamismétlésre utasítani, ha a jogszabályban meghatározott időnél többet mulaszt az iskolából.

A törvény megfogalmazza azokat a feladatokat is, amelyekkel az iskolának hozzá kell járulnia ahhoz, hogy a tanuló eredményesen fel tudjon készülni az ötödik évfolyam megkezdésére. Az eszközök a hatályos törvényben is „benne vannak”. Az 52. § biztosítja az egyéni felkészülés megszervezéséhez szükséges időkeretet, míg az 53. § garantálja a napközis foglalkozások megszervezésének időkeretét. A hatályos rendelkezések lehetővé teszik, hogy a tanuló megismételje azt az iskolai évfolyamot, amelyet sikeresen befejezett. Az évfolyam megismétlésére kérelem és igazgatói döntés alapján kerülhet sor. A törvény nem teszi lehetővé az igazgatói mérlegelést abban az esetben, ha az évfolyamismétlést a szülő kéri az első-negyedik évfolyamon. Ez a megoldás a szülők részére nyújt lehetőséget annak mérlegeléséhez, hogy szükség van-e az évfolyam megismétlésére gyermeküknek.

A 46. §-hoz

A § szövegpontosítást tartalmaz, figyelembe véve, hogy a rendelkezések még a Munkaügyi Minisztériumra utalnak a szakképzésben alkalmazott bizonyítványok tekintetében.

A 47. §-hoz

A törvény a § rendelkezéseit összhangba hozza a tankötelezettség kezdetére vonatkozó új előírásokkal, illetőleg az óvodai nevelésben való részvételre megállapított új rendelkezésekkel.

A törvény nem teszi lehetővé az óvodai nevelés megszűnését a szülő bejelentése alapján vagy fizetési kötelezettség elmulasztása esetén, továbbá igazolatlan mulasztásra tekintettel akkor sem, ha a gyermeket a gyámhatóság védelembe vette. A gyámhatóság ebben az esetben köteles a szülővel szemben fellépni, és államigazgatási úton megtenni a szükséges intézkedéseket annak érdekében, hogy a gyermek óvodába járjon. Nem szűnhet meg a gyermek óvodai elhelyezése akkor sem, ha a gyermek az értelmező rendelkezések szerint hátrányos helyzetű.

A 48. §-hoz

A hatályos rendelkezések nem teszik egyértelművé, hogy - a tanköteles tanulókon kívül - fizetési hátralék miatt mely esetben nem lehet megszüntetni a tanulói jogviszonyt. A törvény világossá teszi, hogy a hátrányos helyzetű tanulók esetében fizetési hátralék miatt nem szüntethető meg a tanulói jogviszony. E fogalom magyarázata megtalálható az értelmező rendelkezések között.

A Közokt. tv. új 68. §-nak (4) bekezdése meghatározza, hogy mely esetben szól a tanulói jogviszony fennállásáig a kollégiumi tagsági viszony, ezért annak megszűnésére vonatkozó rendelkezéseket összhangba kell hozni ezekkel a rendelkezésekkel.

Ha a tanulót a gyámhatóság védelembe vette, és kötelezte a szülőt arra, hogy vegye igénybe a kollégiumi nevelést, nem szüntethető meg a kollégiumi tagság fegyelmi határozattal, illetőleg fizetési hátralék miatt. Ezekben az esetekben a gyámhatóság intézkedését kell kezdeményezni a tanulóval szemben, ha a kollégiumi elhelyezésével kapcsolatos problémákat pedagógiai eszközökkel nem lehetséges megoldani. A védelembevétellel kapcsolatos intézkedés végrehajtása ugyanis a jegyző feladata, államigazgatási eljárás keretében.

A 49. §-hoz

A hatályos rendelkezések nem tartalmaznak előírást arra vonatkozóan, hogy mi a teendő abban az esetben, ha a tanuló olyan kötelezettségszegést követ el, amely miatt szabálysértési eljárás, illetőleg büntetőeljárás megindítására került sor. A törvény egyértelművé teszi, hogy ilyen esetben az iskolának, illetve a kollégiumnak az eljáró szabálysértési hatóság, illetőleg büntető bíróság jogerős döntését meg kell várnia. A fegyelmi eljárásnak igazodnia kell ahhoz, hogy a szabálysértési hatóság, illetőleg a büntető bíróság megállapította-e a szabálysértés elkövetésének a tényét, illetőleg azt, hogy a tanuló bűncselekményt követett-e el.

Az 50. §-hoz

A törvény a felnőttoktatásra vonatkozó rendelkezéseket összhangba hozza a tankötelezettség megkezdésére és befejezésére vonatkozó új rendelkezésekkel. A tizenhatodik életév megjelölése egybeesik a ma hatályos tankötelezettségre vonatkozó rendelkezésekkel, tehát a módosítás nem teszi lehetővé továbbra sem, hogy a tizenhatodik életév előtt felnőttoktatásban vegyen részt a tanuló. Ez a rendelkezés a tanulók érdekeit védi, hiszen e korlátozás arra is vonatkozik, hogy az iskola sem veheti át a felnőttoktatásba a tanulót.

A pedagógiai szakszolgáltatások igénybevételének határideje nincs rögzítve a Közokt. tv. rendelkezéseiben. A szakszolgálat intézményei nem minden esetben rendelkeznek olyan szakemberekkel, akik a felnőttek vizsgálatához szükséges felkészültséggel rendelkeznek. Indokolt ezért egyértelműen meghatározni, hogy melyik az az életkor, ameddig ez a szolgáltatás igénybe vehető.

Az 51. §-hoz

A rendelkezések nem adnak egyértelmű választ arra a kérdésre, hogy melyik az a legkisebb nevelési-oktatási intézmény, amely még létrehozható, fenntartható és működtethető. Ugyancsak nem ad egyértelmű eligazítást a tekintetben, hogy mely feltételek megléte az, amely elengedhetetlen az óvoda és iskola, illetve a kollégium létesítéséhez. A törvény világossá teszi, hogy csak akkor adható ki a működés megkezdéséhez szükséges engedély, ha a fenntartó olyan óvodát alapít, amely képes legalább egy óvodai csoportot fogadni, illetve olyan kollégiumot hoz létre, amely alkalmas egy kollégiumi csoport ellátására. Hasonló módon az iskolának - az alapító okiratában meghatározott évfolyamok szerint - legalább egy-egy osztály tanulóját be kell tudni fogadnia.

A nevelési-oktatási intézmények működéséről szóló 11/1994. (VI. 8.) MKM rendelet 7. számú mellékletében határozza meg, hogy milyen helyiségekkel és felszerelésekkel kell, hogy rendelkezzen az óvoda, iskola és kollégium. Ezeket kell teljesíteni ahhoz, hogy az engedély kiadható legyen. Ugyancsak jogbizonytalanság származik abból, hogy a jogszabályok nem határozzák meg, milyen időtartamot kell vizsgálni a jegyzőnek, főjegyzőnek a helyiségek rendelkezésre állása tekintetében. E kérdés vizsgálata azért nehéz, mert hiszen a legkülönbözőbb időtartamig folyhat egy-egy iskolai nevelés, illetve oktatás. Más az időtartama továbbá az óvodai nevelésnek, illetve a kollégiumi nevelésnek. A nevelési-oktatási intézmények működésével szemben a legfontosabb követelmény a stabilitás. Ehhez arra van szükség, hogy az iskola, óvoda és kollégium működését az állandóság jellemezze. Nem tekinthető a pedagógiai szempontoknak megfelelő nevelési-oktatási intézménynek az, amelyik gyakran változtatja a feladatellátás helyszínét. Ezért a törvény most a minimális időtartam meghatározására vállalkozott.

Az 52. §-hoz

A törvény az elmúlt években bekövetkezett változásokhoz, illetőleg a jelenlegi módosításokhoz igazítja hozzá azokat a rendelkezéseket, amelyeket a nem állami, nem helyi önkormányzati fenntartású nevelési-oktatási intézményekben nem kell alkalmazni. A rendelkezések kibővülnek a napközbeni ellátás megszervezésének kötelezettségeivel, figyelembe véve, hogy ezt a feladatot csak a helyi önkormányzatoknak kell megszervezniük. Így ez nem lehet kötelező feladata a nem állami, nem önkormányzati intézményfenntartónak. Ez a korlátozás nem vonatkozik arra az esetre, ha közoktatási megállapodás alapján vagy egyéni nyilatkozat alapján vesz részt a nevelési-oktatási intézmény az önkormányzati feladatok ellátásában.

A rendelkezések kötelezővé teszik, hogy az oktatási miniszter közoktatási megállapodást kössön az egyházi jogi személlyel, a pedagógiai-szakmai szolgáltatás, illetve a pedagógiai szakszolgálat ellátására. E kötelezettség fenntartása nem indokolt azonban abban az esetben, ha normatív hozzájárulás keretei között támogatja az állam e feladat ellátását. A normatív hozzájárulás ugyanis a költségvetésről szóló törvény és a Közokt. tv. rendelkezései alapján megilleti az egyházi jogi személyeket is. Ebben az esetben a feladatellátás finanszírozása megoldódik. A hatályos rendelkezések biztosítják a szükséges átmenetet. Abban az esetben ugyanis, ha a törvény hatálybalépése előtt az Oktatási Minisztérium már közoktatási megállapodást kötött, azok továbbra is érvényesek maradnak a megállapodásban meghatározott időpontig.

Az 53. §-hoz

A hatályos rendelkezések alapján csak az óvodák, iskolák és kollégiumok működéséhez kell az illetékes jegyzőtől, főjegyzőtől működési engedélyt kérni. Az elmúlt időszakban kialakultak a korai fejlesztés és gondozás, valamint a fejlesztő felkészítés intézményei. Indokolt, hogy ezekben az intézményekben hasonló eljárást folytassanak le, mint a nevelési-oktatási intézményekben. Szükség van ugyanis annak megvizsgálására, hogy a gyermekeket fogadó intézmények rendelkeznek-e az előírt személyi és tárgyi feltételekkel. A jövőben ezért az ilyen feladatellátásban közreműködő közoktatási és nem közoktatási intézményeknek szintén be kell szerezniük a működés megkezdéséhez szükséges engedélyt. A korai fejlesztés és gondozás megszervezhető a bölcsődei gondozás, a fogyatékosok ápoló-gondozó otthonában nyújtott gondozás, gyermekotthonban nyújtott gondozás, gyógypedagógiai tanácsadás, korai fejlesztés és gondozás keretében biztosított fejlesztés és gondozás, konduktív pedagógiai ellátás keretében. A fejlesztő felkészítés megvalósítható fogyatékosok ápoló-gondozó otthonában nyújtott gondozás, fogyatékosok rehabilitációs intézményében, fogyatékosok nappali intézményében nyújtott gondozás, gyógypedagógiai tanácsadás, korai fejlesztés és gondozás keretében biztosított fejlesztés és gondozás, konduktív pedagógiai ellátás, továbbá a gyermek hatéves koráig bölcsődei gondozás keretében. Az e feladatokat ellátó intézményeknek kell tehát beszerezniük a szükséges engedélyt. Az átmeneti rendelkezések a törvény hatálybalépésekor már működő intézményeknek egy évet biztosítanak a szükséges engedély beszerzéséhez. Továbbra sem kell a működés megkezdéséhez engedély az olyan intézményekben, amelyekben nem kell gondoskodni a gyermekek huzamos felügyeletéről.

Az 54. §-hoz

A fenntartó képviselője által lefolytatott eljárás során gyakorolható másodfokú döntési jogköröket a Közokt. tv. rendelkezése, a 104. § (3) bekezdése tartalmazza. A jogalkalmazás megkönnyítésének elősegítése érdekében indokolt e kérdéseket egy §-ban rendezni.

Az 55. §-hoz

A törvény bevezeti a semmisség fogalmát. Az általános gyakorlat szerint, ha egy döntés vagy intézkedés semmis, abból jogkövetkezmény nem származhat, illetőleg a semmis intézkedést fel kell számolni, és esetleges jogkövetkezményeit orvosolni kell. A semmis intézkedések, döntések megtámadására eltérő lehetőségek állnak rendelkezésre. Ha a semmis döntés meghatározott személyhez kötődik, orvoslásához rendelkezésre áll a Közokt. tv.-ben szabályozott eljárási rend. A Közokt. tv. 84. §-a alapján a jogszabálysértő intézményi döntéseket másodfokon a fenntartó, ezt követően a bíróság bírálja el.

A fenntartói irányítás kérdéseit meghatározó rendelkezések számos garanciális elemet tartalmaznak abból a célból, hogy a döntéshozatalra jogosult valamennyi érdekelt véleményét megismerje, és ennek birtokában hozzon döntést. A véleménybeszerzés elmaradása a fenntartói döntés megalapozatlanságához vezet. A véleménykikérés hiánya ugyanakkor sérti azoknak a törvényben biztosított jogosítványait, akik véleménynyilvánításra lennének jogosultak. A törvény mindezek figyelembevételével lehetővé teszi a fenntartói döntés érvénytelenség jogcímén történő megtámadását. E joggyakorlást azonban rövid határidőhöz köti annak érdekében, hogy ne alakuljon ki hosszabb ideig tartó jogbizonytalanság.

A törvényben található rendelkezések kizárólagosan azoknak a döntéseknek a megtámadásához szolgálhatnak alapul, amelyek a közoktatás működésével kapcsolatosan keletkeznek, s amelyek csak és kizárólagosan a Közokt. tv.-ben található eljárási szabályok szerinti jogorvoslattal támadhatók meg. A törvény figyelembe veszi a helyi önkormányzatok működését meghatározó rendelkezéseket, s nem biztosítja a közvetlen bírói úton történő megtámadást azokban az esetekben, amikor a helyi önkormányzatokról szóló törvény alapján a közigazgatási hivatal vezetője gyakorolja a törvényességi ellenőrzés jogkörét.

A törvény valamennyi fenntartóra vonatkozóan állapítja meg a megtámadás lehetőségét, amennyiben döntéseinek meghozatala során elmulasztja az előírt eljárási rendelkezések megtartását. A fenntartói döntést megalapozó vélemények, egyetértő nyilatkozatok, szakvélemények beszerzése nélkülözhetetlen a jogszerű döntéshez. Minden olyan esetben, amikor a fenntartói döntés meghozatala előtt elmulasztják ezeket az intézkedéseket, sérülnek a tanulók és a szülők részére biztosított jogosítványok.

A rendelkezés tételesen felsorolja, hogy a semmisség vagy érvénytelenség megállapítása esetén a bíróság milyen intézkedéseket tehet.

Az 56. §-hoz

A hatályos rendelkezések nem teszik kötelezővé az önkormányzati intézkedési terv elkészítését, csak abban az esetben, ha a helyi önkormányzat legalább két közoktatási intézményt tart fenn. Miután a Közokt. tv. rendelkezései alapján minden önkormányzatnak legalább az óvodai nevelésről és az általános iskolai oktatásról gondoskodnia kell, e szolgáltatás igénybevételének lehetőségére akkor is megoldást kell találnia a helyi önkormányzatnak, ha nem tart fenn intézményt. Éppen ezért meg kell terveznie, hogy a településen élők hol, milyen formában jutnak hozzá az előírt szolgáltatásokhoz. A helyi önkormányzat ugyanis feladatellátási kötelezettsége alól nem mentesül akkor sem, ha nem tart fönn óvodát vagy iskolát. Ilyenkor az önkormányzati intézkedési tervnek azt kell tartalmaznia, hol, kitől, milyen módon rendeli meg a helyi önkormányzat a szolgáltatás biztosítását, és milyen módon járul hozzá e szolgáltatásokhoz.

A Közokt. tv. a helyi önkormányzatok részére feladatellátási és nem intézményfenntartási kötelezettséget ír elő. A községi, városi, fővárosi kerületi önkormányzat köteles gondoskodni az óvodai nevelésről és az általános iskolai oktatásról. Azt azonban, hogy e kötelezettségének milyen módon tesz eleget, a helyi önkormányzat határozza meg. Önkormányzati intézmény hiányában is biztosítani kell azonban, hogy legyen olyan óvoda, illetve legyen olyan általános iskola, amelyik nem tagadhatja meg az adott településen élő gyermekek, tanulók felvételét. Erről a feladatellátásra kötelezett helyi önkormányzatnak megállapodás, intézménytársulásban való részvétel útján kell gondoskodnia. E megoldásnak pedig meg kell jelennie az önkormányzati intézkedési tervben. A törvény azokat az eljárási szabályokat határozza meg, amelyek garantálják az érintett helyi önkormányzatok együttműködését, a helyi önkormányzati intézkedési tervek, valamint a fővárosi, megyei önkormányzatok fejlesztési terveinek az összehangolását.

A minőségpolitikával kapcsolatos feladatokat minden irányítási, vezetési szinten meg kell tervezni, és végre kell hajtani. A közoktatás intézményrendszere akkor tud a jelenleginél hatékonyabban, szakszerűbben, gazdaságosabban működni, ha a minőségpolitika megjelenik az intézményvezetés feladatai között a fenntartói irányításban és az ágazati irányításban. A fenntartói irányítás során a helyi önkormányzatoknak figyelembe kell venniük a települési igazgatás feladatait is. A helyi önkormányzati közoktatás rendszere szorosan együtt kell hogy működjön a helyi önkormányzat által működtetett más rendszerekkel. A közoktatás szoros kapcsolatot kell hogy kiépítsen a gyermek- és ifjúságvédelemmel, a közművelődéssel, az iskola-egészségügyi ellátó rendszerrel. Ezt az együttműködést azonban a fenntartónak kell elősegítenie és irányítania.

Az 57. §-hoz

A törvény szövegpontosítást tartalmaz, figyelembe véve, hogy a Közokt. tv.-ben mindenütt, ahol korábban a gyermekek, tanulók fogyatékosságáról rendelkezett, a „sajátos nevelési igényű” szöveg került beépítésre.

Az 58. §-hoz

A törvény szövegpontosítást tartalmaz, figyelembe véve, hogy a Közokt. tv.-ben mindenütt, ahol korábban a gyermekek, tanulók fogyatékosságáról rendelkezett, a „sajátos nevelési igényű gyermek, tanuló” szöveg került beépítésre.

Az 59. §-hoz

A törvény a hatályos rendelkezéseket egészíti ki abból a célból, hogy egyértelművé váljon, mely esetben kell a helyi önkormányzatnak lefolytatni az egyeztetési eljárást, amennyiben a közoktatással összefüggő feladatainak ellátásában változtatást kíván végrehajtani. A hatályos rendelkezések is előírják az egyeztetési kötelezettséget valamely szolgáltatás megszüntetésénél, azonban indokolt pontossá tenni, hogy nemcsak a teljes, hanem a szolgáltatás egy részénél is szükség van a törvényben található eljárás lefolytatására. Ugyancsak a módosítás alapján kerül be a törvénybe az is, hogy az egyeztetési kötelezettség az átszervezéskor is feladata az önkormányzatnak.

A törvény további rendelkezéseket épít be a Közokt. tv. hatályos rendelkezései közé annak érdekében, hogy a közoktatási intézmények átszervezése, megszüntetése során hozott döntések körültekintőek, megalapozottak legyenek. A hatályos rendelkezések alapján a helyi önkormányzatnak be kell szereznie a fővárosi, megyei önkormányzat fejlesztési tervre épített szakvéleményét. A szakvélemény elkészítéséhez azonban szükség van olyan ismeretekre is, amelyekre önmagában a fővárosi, megyei fejlesztési terv nem adhat választ. Abban a kérdésben kell ugyanis további információkat szerezni, hogy a helyi önkormányzat tervezett intézkedése mennyiben biztosítja az adott tevékenység, szolgáltatás megfelelő színvonalon történő további ellátását. Ehhez pedig felkészült szakértő véleményére van szükség. Az Országos szakértői névjegyzékben található szakértők igénybevételével lehetőség van arra, hogy megfelelő színvonalú szakvélemény készüljön. A pártatlanságot biztosítja, hogy a szakértőt az Országos Közoktatási Értékelési és Vizsgaközpont javasolja.

A 60. §-hoz

A törvény szövegpontosítást tartalmaz, amikor a „fogyatékosságra” történő utalás helyett bevezeti a „sajátos nevelési igényűre” való utalást. Ugyanakkor az önkormányzati döntéshozatalnál előírja a fővárosi, megyei fejlesztési tervre vonatkozó szakvélemény beszerzésének kötelezettségét. Ennek indoka, hogy a fővárosi, megyei fejlesztési tervek az érdekelt helyi önkormányzatok közreműködésével készülnek. A Közokt. tv. 88. §-a alapján a fejlesztési tervet oly módon kell elkészíteni, hogy abból meg lehessen állapítani, az egyes településen élő gyermekek, tanulók hol vehetik igénybe a törvényben meghatározott szolgáltatásokat. A két § közötti összhang megteremtését szolgálja a törvény.

A 61. §-hoz

A törvény a hatályos rendelkezéseket kiigazítja, pontosabbá teszi. Az intézményfenntartói tevékenység számos olyan feladatot tartalmaz, amelynek előkészítése igényli a jegyző, főjegyző közreműködését. Indokolt ezért, hogy a törvény e feladatellátási kötelezettségre utaljon.

A nevelési tanácsadó fontos szerepet játszik annak eldöntésében, hogy a gyermek elérte-e az iskolába lépéshez szükséges fejlettséget. A hatályos rendelkezések azonban csak a szakértői és rehabilitációs bizottság esetében teszik lehetővé, hogy a jegyző elrendelje a vizsgálaton való részvételre történő kötelezést. Indokolt azonban lehetővé tenni, hogy a szülőt államigazgatási eljárás keretében kötelezzék a nevelési tanácsadó által lefolytatott vizsgálaton való megjelenésre, hiszen csak ily módon nyílik lehetőség arra, hogy az óvodába nem járó gyermek esetében megállapításra kerüljön, beállt-e a tankötelezettség, elérte-e a gyermek a szükséges fejlettséget vagy sem.

A törvény az oktatási miniszter hatásköréből a főjegyző, illetve a jegyző hatáskörébe „adja át” a rendkívüli szünet elrendelését. A hatályos rendelkezések szerint rendkívüli szünetet az oktatási miniszter rendelhet el az egyes megyékre, illetve a fővárosra nézve a főjegyző, egyes településekre tekintettel pedig a jegyző kezdeményezésére. A gyakorlat bebizonyította, hogy indokolatlan, és nehezíti a hatékony fellépést az oktatási miniszter döntési jogosultsága. Az érintett főjegyző, illetve jegyző van azoknak az adatoknak a birtokában, amelyek alapján dönteni tud arról, hogy szükség van-e rendkívüli szünet elrendelésére vagy sem.

A 62. §-hoz

A rendelkezések között található, a 92. §-t megelőző alcím csak a „miniszterre” utal, annak ellenére, hogy a törvény érintett része tartalmazza a Kormány rendeletalkotási felhatalmazását is. Az e felhatalmazásokat megállapító 94. § (3) bekezdése az 1996. évi LXII. törvénnyel épült be a Közokt. tv.-be. A módosítás során azonban elmaradt az alcím szükségszerű pontosítása.

A 63. §-hoz

Az oktatási miniszter irányítási jogosítványainak felülvizsgálatát a szakképzésre vonatkozó hatáskörök megváltozása indokolja. A szakképzésről szóló törvény egyes jogosítványok gyakorlására a szakképesítésért felelős minisztereket hatalmazza fel. Az oktatási miniszter az ágazati irányítás feladatai mellett ellátja a szakképesítésért felelős miniszterek feladatait is. E tekintetben gyakorolja a §-ban meghatározott jogosítványait a szakképzésre vonatkozóan is. A szakképesítésért felelős más miniszterek tekintetében azonban nem illeti meg például a tankönyv jóváhagyásának a joga.

A miniszteri jogosítványok kiegészülnek a közoktatás információs rendszerének működtetésével kapcsolatos feladatokkal. E tevékenység részletes eljárási szabályait a Kormány határozza meg rendeletben. Az információs rendszerre vonatkozó előírások pedig a Közokt. tv. 2. számú mellékletében találhatók.

A 64. §-hoz

A törvény az oktatási miniszternek a szakképzésre vonatkozó szabályozási jogosítványait a szakképzésre vonatkozó hatáskörök változása miatt szabályozza újra.

A törvény figyelembe veszi azokat a módosulásokat, amelyek a törvény szóhasználatában következnek be. Így a felhatalmazáson is keresztül kell vezetni, hogy a „fogyatékos” kifejezést felváltja a „sajátos nevelési igényű gyermek, tanuló” elnevezés, illetőleg hogy a törvény a jövőben nem alkalmazza az „óvodai nevelés keretében folyó iskolai életmódra történő felkészítés”-t. Miután a törvény lehetővé teszi kerettanterv elkészítését és elfogadását fenntartói, illetve intézményi kezdeményezésre, szabályozni kell a jóváhagyás rendjét.

A Kormány a 20/1997. (II. 13.) Korm. rendeletében a Közokt. tv. végrehajtásával összefüggésben számos olyan kérdést szabályoz, amelyre nincs egyértelmű törvényi felhatalmazása. Annak ellenére, hogy a Kormány szabályozási jogköre a Magyar Köztársaság Alkotmányából levezethető, indokolt, hogy a Közokt. tv. pontosan meghatározza, hogy milyen kérdésekben van szabályozási felhatalmazása a közoktatás terén a Kormánynak.

A törvény alapján új eszközzel bővül a közoktatás irányítási rendszere, ez a Közoktatási Fejlesztési Célelőirányzat. E célprogram nyújtana támogatást a különböző közoktatási feladatok ellátásához, támogatásához.

A törvény a pedagógusok foglalkoztatásában változtatni kíván a kötelező óra feletti tanítás rendszerén. A hatályos rendelkezések szerint a kötelező óra feletti tanítás rendkívüli munkaidőben végzett munkának minősül. A rendkívüli munkaidőben végzett munka „a teljesítés időtartamát nézve” beleesik a heti teljes munkaidő idejébe. A rendkívüli munkaidőben végzett munka korlátozás alá esik, amelynek teljesítése problémát jelent az intézményvezetők részére. A törvény nem kíván változtatni azon az elven, hogy a Közokt. tv.-ben szabályozott kötelező órán felül végzett tanításért külön díjazás illeti meg a pedagógust. A díjazás megállapítására és kifizetésére azonban akkor is sor kerülhet, ha a Közokt. tv. nem „minősíti” ezt a munkát rendkívüli munkaidőben végzett munkának. A törvényben található kötelező óra felett végzett tanításra kétféle módon, formában kerülhet sor a törvény elfogadásával. Az előre nem tervezhető, viszonylag rövid ideig tartó foglalkoztatásra a munkáltató egyoldalú intézkedése alapján kerülne sor. Ebben az esetben óradíjra válik jogosulttá a pedagógus a jelenlegi gyakorlat szerint. E rendelkezések meghatározásához azonban a Kormány felhatalmazása szükséges, mivel a jövőben a szabályozásra nem a közalkalmazottak jogállásáról szóló törvény előírása alapján kerülne sor. Az előírt kötelező óra feletti tanítás másik formája a megállapodásra épülő, hosszabb időre szóló foglalkoztatás, amelynek szabályait a törvény építi be a Közokt. tv.-be.

A 65. §-hoz

Az oktatási miniszternek a közoktatás-fejlesztéssel kapcsolatos feladatai a törvény alapján megváltoznak. Kikerülnek a tankönyvvé nyilvánítással kapcsolatos szakértői tevékenység feltételeinek biztosítására vonatkozó kötelezettségek. Ennek indoka, hogy helyébe kerül a szakértői és a vizsgaelnöki tevékenységgel összefüggő feladatellátási kötelezettség. Nem indokolt külön szakértői rendszert működtetni a tankönyvvé nyilvánítással összefüggésben.

Bővül az oktatási miniszter feladata a minőségfejlesztéssel, minőségpolitikával összefüggő országos szolgáltató rendszer létrehozásával és működtetésével. E feladat arra épül, hogy a minőségpolitika része az intézményvezetésnek és intézményirányításnak, amelyhez az oktatási miniszternek segítséget kell nyújtania.

Új feladat a hátrányos helyzetű gyermekek, tanulók nevelésével, oktatásával összefüggő országos szolgáltató rendszer létrehozása és működtetése is. E szolgáltató rendszer az intézményvezetők és az intézményfenntartók munkájához nyújt segítséget.

A pedagógiai-szakmai szolgáltatások keretei között a fővárosi és a megyei pedagógiai intézetek, a fővárosi pedagógiai kabinetek széles körű szaktanácsadói hálózatot építettek ki. E szaktanácsadói hálózat kialakítása, felépítése és működtetése jelenleg minden országos szakmai segítség, támogatás nélkül folyik. Indokolt, hogy az ágazati irányítás segítséget nyújtson e tevékenység megszervezéséhez és működtetéséhez.

Az elmúlt időszakban számos pedagógiai módszer került kidolgozásra és bevezetésre a közoktatás területén. Ezek a pedagógiai módszerek széles körben még nem váltak ismertté, ezért szükséges elősegíteni elterjedésüket. Így például a tanoda-módszer a hátrányos helyzetű tanulók, elsősorban a roma származású tanulók iskolán kívüli felkészítéséhez nyújt segítséget.

Indokolt, hogy a nemzeti, etnikai kisebbségi oktatást segítő pedagógiai-szakmai szolgáltatás rendszerének kiépítése és működtetése külön feladatként jelenjen meg a törvényben. Az érintett gyermekek, tanulók megfelelő színvonalú ellátása igényli a külön szolgáltató rendszer létrehozását és működtetését.

A közoktatás-fejlesztéssel kapcsolatos miniszteri feladatok között megjelent az új pedagógiai módszerek, megoldások, szervezeti formák kidolgoztatására, elterjesztésére vonatkozó kötelezettség. A Közokt. tv. mindig egy adott állapotot, fejlődési szakaszt tükröz. Ezért van szükség arra, hogy lehetőség legyen az új megoldások kidolgozására, megkeresésére és bevezetésére.

A közoktatás működtetésében, feladatellátásának megszervezésében az oktatási miniszteren kívül több miniszter is érdekelt. A törvény ezért építi be a törvény rendelkezései közé az együttműködési kötelezettséget a legfontosabb területeken.

A 66. §-hoz

A törvény újrafogalmazza és lényegesen megváltoztatja az Országos Közoktatási Értékelési és Vizsgaközpont feladatait. A Vizsgaközpont központi hivatalként működik, és a törvény ennek megfelelően erősíti hatósági jogosítványait. Új jogosítványa a hatósági ellenőrzési feladat, amelynek keretei között külső ellenőrzést gyakorol a közoktatási intézmények tevékenysége felett. Ezt a hatósági tevékenységet az államigazgatási eljárás általános szabályai szerint látja el. A hatósági tevékenységhez megfelelő szankciók párosulnak: a helyszíni bírság és a szabálysértési eljárás lefolytatása.

A Közokt. tv. 3. számú melléklete határozza meg azokat a létszámkereteket, amelyek megtartásával óvodák, iskolák és kollégiumok működhetnek. E rendelkezések számos esetben nehezen tarthatók, mivel a helyi igények „kezelésére” nem nyújt lehetőséget. A rendelkezésektől való korlátlan eltérés lehetőségének megteremtése azonban nem indokolt, mivel az osztály- és csoportlétszámok hivatottak garantálni a pedagógiai szempontból még elfogadható létszámokat. A törvény azonban lehetővé teszi, hogy az Országos Közoktatási Értékelési és Vizsgaközpont hatósági eljárás keretében eltérést engedélyezzen. Ez a döntés mérlegelési jogkörön alapul. Az engedélyezés során azt kell vizsgálni, hogy fennáll-e olyan oktatásszervezési indok, amely miatt indokolt és szükséges lehet a törvényben előírt létszámok túllépése.

A Közokt. tv. rendelkezései közül a legtöbb problémát azoknak a szervezési rendelkezéseknek a megtartása okozza, amelyek összefüggnek a gyermekek, tanulók jogainak a védelmével. Ezen a területen ugyanis nincs olyan hatóság, amely ellenőrizné az előírásokat. Az óvodák és iskolák működésével kapcsolatos törvényességi ellenőrzést a fenntartó gyakorolja, indokolt azonban, hogy a fenntartói ellenőrzés mellett, azt kiegészítve külső, hatósági ellenőrzésre is lehetőség legyen. Az egyes szabálysértésekről szóló 218/1999. (XII. 28.) Korm. rendelet (a továbbiakban: Korm. rend.) 142. §-ának (4) bekezdése alapján szabálysértést követ el, és ötvenezer forintig terjedő pénzbírsággal sújtható az, aki az osztály, csoport szervezésére, létszámának meghatározására vonatkozó előírásokat megszegi. A Korm. rend. 142. §-ának (5) bekezdése alapján szabálysértést követ el, és százezer forintig terjedő pénzbírsággal sújtható az, aki a gyermeket, tanulót a közoktatásra vonatkozó rendelkezések szándékos megszegésével hátrányosan megkülönbözteti.

A 67. §-hoz

A Közokt. tv. korábban hatályos rendelkezései alapján a miniszteri döntések előkészítéséhez több szakmai bizottságot kell működtetni. Így például a tanulói jogokkal összefüggő döntések előkészítésében az Országos Diákjogi Tanács működik közre. A törvény megteremti annak lehetőségét, hogy a szülők, illetve képviselőik a jövőben hatékonyabban tudjanak közreműködni a döntés-előkészítés folyamatában.

A 68. §-hoz

A törvény figyelembe veszi, hogy a korábban hatályos rendelkezések nem teszik lehetővé az Országos Közoktatási Értékelési és Vizsgaközpont közreműködését az országos mérési, értékelési, ellenőrzési feladatokban. Ily módon ez a rendelkezés nincs összhangban a Közokt. tv. 95/A. §-ával, amelynek (2) bekezdése viszont előírja, hogy e feladatok végrehajtásában működjön közre az Országos Közoktatási Értékelési és Vizsgaközpont.

A 69. §-hoz

Az Országos szakértői névjegyzék és az Országos vizsgáztatási névjegyzék - a szakképzés kivételével - összeállítása és gondozása továbbra is az Országos Közoktatási Értékelési és Vizsgaközpont feladata marad, meg kell teremteni annak a lehetőségét, hogy bejelentés alapján államigazgatási eljárás keretében hozott határozattal az Országos Közoktatási Értékelési és Vizsgaközpont elrendelje a vizsgaelnök, illetve a szakértő névjegyzékből való törlését.

A 70. §-hoz

A hatályos rendelkezésekből nem állapítható meg egyértelműen, hogy az óvodai csoportok, iskolai osztályok, kollégiumi csoportok indítása az intézmény vagy a fenntartó hatáskörébe tartozik. E jogbizonytalanságból az elmúlt időszakban nem egy esetben keletkezett vita a fenntartók és az intézmények között. Figyelembe véve, hogy egyébként minden olyan kérdés rendezése és szabályozása, amely befolyásolja a csoport, osztály indítását, a fenntartó jogosult rendezni. Indokolt, hogy a törvény egyértelművé tegye azt is, hogy ezekben a kérdésekben is a fenntartó az illetékes.

A fenntartói irányítás egyik legfontosabb feladata a közoktatási intézmény tevékenységének ellenőrzése. A törvény e fenntartói feladatot egészíti ki és teszi egyértelművé. Egyrészről utal arra, hogy minden fenntartónak kötelezettsége kialakítani azt a minőségpolitikai rendszert, amelynek keretei között gondoskodik a fenntartói irányítás megszervezéséről, másrészről meghatározza az ellenőrzési feladatok legfontosabb időbeli kereteit. Az ellenőrzésnek nemcsak a gazdálkodást kell átfognia, hanem az intézmény egész működését.

A fenntartói jog átadására vonatkozó korlátozások nem tarthatók meg abban az esetben, ha a fenntartó megszűnik. A fenntartó megszűnése együtt jár ugyanis az intézmény megszűnésével is. Fenntartó nélkül a közoktatási intézmény nem működhet. Lehetővé kell ezért tenni, hogy amennyiben a fenntartói jog jogutódlással másik fenntartóra száll át, abban az esetben ez a változás a szorgalmi időben, illetve a nevelési évben is bekövetkezzen. Ily módon például megoldható az a probléma, amikor az önkormányzatok „különválnak”. A különváláskor rendezni kell a jogokat és kötelezettségeket, a vagyoni kérdéseket. Ez a rendezés ki kell hogy terjedjen az intézményfenntartói jogok rendezésére is.

A Közokt. tv. rendelkezései tiltják az intézmény átszervezését tanítási évben, illetőleg nevelési évben. Az intézmény átszervezésének minősül székhelyének, telephelyének megváltoztatása is. Előfordulhatnak azonban olyan helyzetek amikor szükségszerűen változtatni kell a székhelyen, telephelyen. Ilyen lehet például, ha az iskola épülete nem készül el a szorgalmi idő kezdetéig, vagy a szorgalmi időben baleset, elemi kár, tűzvész vagy bármely más oknál fogva rendeltetésszerű használatra alkalmatlanná válik. A törvény figyelembe veszi, hogy az életben előfordulhatnak olyan események, amelyek miatt szükségessé válhat a székhely, telephely megváltoztatása. Ezért lehetővé teszi ennek engedélyezését. Székhely-, telephelyváltozásra a nem állami, nem helyi önkormányzati intézményfenntartói körben kerülhet sor más rendkívüli okokból is, mint például a bérleti jogviszony vagy a használati jogviszony váratlan felmondása. A törvény abból a célból, hogy megakadályozza az e lehetőséggel való visszaélést, előírja, hogy amennyiben három éven belül több alkalommal kérnek előre nem látható okból székhely-, telephelyváltozást, a jegyző, főjegyző folytassa le a törvényességi ellenőrzést.

A Közokt. tv. számos kérdésben biztosít egyetértési jogot a kisebbségi önkormányzat részére. Indokolt azonban egyértelművé tenni, hogy e jogának gyakorlásával milyen időszakon belül élhet a jogosult. Ez a szabályozás a hatályos rendelkezéseknél nagyobb garanciát biztosít ahhoz, hogy időben megszülessenek a közoktatást érintő helyi önkormányzati döntések. A gyermekek, tanulók érdekében ugyanis biztosítani kell, hogy az óvodák, iskolák, kollégiumok és más közoktatási intézmények működését meghatározó fenntartói döntések időben megszülethessenek. Abban az esetben, ha a kisebbségi önkormányzat nem adta egyetértését, és az érdekeltek közötti egyeztetés nem vezetett eredményre, akkor egy kilenc tagból álló ügydöntő jogkörű bizottságot kell létrehozni. Három főt a kisebbségi önkormányzat, három főt az akinek az egyetértés megadásához érdeke fűződik, továbbá három főt az Országos Kisebbségi Bizottság delegál. Ez a szabályozás összhangban van a kisebbségek jogairól szóló törvény módosítására készülő tervezet rendelkezéseivel.

A 71. §-hoz

A törvény kiegészíti a fenntartó jóváhagyási kötelezettségét az óvodák, iskolák és kollégiumok házirendjére, valamint az intézményi minőségirányítási programra. A házirend fenntartói jóváhagyására azért van szükség, mert számos olyan kérdést szabályoz, amely összefügg a tanulók alapvető állampolgári jogaival. A házirendben foglaltak megtartása kötelező nemcsak a tanulókra és szüleikre, hanem az intézményben foglalkoztatottakra is. Megszegésük esetén mind a pedagógus, mind a fenntartó fegyelmi felelősséggel tartozik. A házirendbe ütköző intézményi döntés bíróság előtt megtámadható. A fenntartó törvényességi szempontból vizsgálhatja a házirendet. Ez az eljárás hozzájárul a jogszerű helyi szabályozáshoz. A minőségirányítási program új eszköz az intézmény és a fenntartó kapcsolatában. Az intézményi minőségirányítási programnak és az önkormányzati minőségirányítási programnak szoros kapcsolatban kell állnia egymással. Ezért a törvény lehetővé teszi a minőségirányítási program jóváhagyásának megtagadását abban az esetben is, ha az nincs összhangban az önkormányzati minőségirányítási programmal. Ennek a szabályozásnak az a célja, hogy a jövőben jobban biztosítsa az intézmények egységes oktatáspolitikai elvek szerinti működtetését egy adott településen belül.

Továbbra is fenntartja a törvény azt a rendszert, hogy az intézményi szabályzatokat a fenntartónak záros határidőn belül jóvá kell hagynia. Rövid határidő fenntartása azért indokolt, mert az intézmények működésében okozhat zavart, ha a tevékenységüket meghatározó szabályzatok jóváhagyása elhúzódik. Előfordulhat azonban, hogy jogszabályváltozás, fenntartói intézkedés vagy bármilyen más oknál fogva egyidejűleg, egy időpontban valamennyi óvodának, iskolának és kollégiumnak felül kell vizsgálnia a szervezeti és működési szabályzatát, illetve a nevelési vagy pedagógiai programját. Ebben az esetben, ha a fenntartónak nagyobb számú intézmény tekintetében kell ellátnia a feladatokat, a törvényben szereplő harmincnapos határidő csak akkor tartható meg, ha az intézményfenntartó meg tudja határozni a feladat végrehajtásának ütemét. Erre ad felhatalmazást a törvény.

A kisebbségi önkormányzat egyetértési jogát sérti, sértheti az a megoldás, hogy fenntartói nyilatkozat hiányában a közoktatási intézmény szabályzatát jóváhagyottnak kell tekinteni. Ezért a törvény a fenntartói hallgatáshoz fűződő jogkövetkezményeket a kisebbségi feladatok ellátásában közreműködő közoktatási intézménynél csak abban az esetben engedi meg érvényesülni, ha ez nem sérti az egyetértési jog gyakorlóját.

A 72. §-hoz

A hatályos rendelkezések alapján a törvényességi ellenőrzéshez nem kell az Országos szakértői névjegyzékben szereplő szakértőt igénybe venni. A törvény változtat ezen a gyakorlaton, és előírja, hogy a törvényességi ellenőrzés megszervezésénél, lebonyolításánál is az Országos szakértői névjegyzékben szereplő szakértő működhet közre.

A 73. §-hoz

A Magyar Köztársaság területén számos külföldi iskola működik. A külföldi iskolák jellemzője, hogy tevékenységükre nem a magyar jogszabályokat kell alkalmazni. A szakmai ellenőrzésre, a tanulókkal való kapcsolattartásra, felvételre és vizsgáztatásra annak az államnak a joga az irányadó, amelyik az adott iskolát és a kiállított bizonyítványt magáénak elismeri. Indokolt azonban megteremteni annak jogi feltételeit, hogy a fenntartói irányítással összefüggő törvényességi, ellenőrzési feladatokat el lehessen látni ezeknél az iskoláknál is. A rendelkezések ma erre nem nyújtanak lehetőséget.

A törvény egyértelművé teszi, hogy a nemzetközi szerződés alapján létrejövő nevelési-oktatási intézmények nem a nyilvántartásba vétellel jönnek létre és kezdik meg működésüket, továbbá, hogy tevékenységük megkezdéséhez nincs szükség a működés megkezdéséhez szükséges engedély kiadására. A nyilvántartásba vételük csupán azt a célt szolgálja, hogy kellő rátekintés legyen a Magyar Köztársaság területén működő valamennyi nevelési-oktatási intézményre.

A törvény lehetővé teszi - de nem kötelezővé -, hogy a külföldi és a nemzetközi nevelési-oktatási intézmények fenntartójával az oktatási miniszter közoktatási megállapodást kössön. Ez a lehetőség a hatályos rendelkezésekben nem található meg a nemzetközi iskolák vonatkozásában.

Indokolt, hogy a közoktatás információs rendszere valamennyi, a Magyar Köztársaság területén működő nevelési-oktatási intézményt regisztrálja. Ezért a bejelentési kötelezettség és az adatszolgáltatási kötelezettség ki kell, hogy terjedjen a külföldi és a nemzetközi nevelési-oktatási intézményekre is.

A 74. §-hoz

A Közokt. tv. rendelkezései nem adnak egyértelmű eligazítást arra, hogy a nem magyar állampolgárok milyen szolgáltatást, milyen feltétellel és mikor vehetik igénybe a magyar állampolgárokkal azonos feltételek szerint. A törvény egyértelművé teszi, hogy nemcsak a tankötelezettség teljesítéséhez szükséges szolgáltatások igénybevételére van lehetőség, például akkor, ha a nem magyar állampolgár menekült vagy a szülőjével tartózkodik a Magyar Köztársaság területén, hanem az óvodai nevelésre és a tankötelezettséget meghaladó iskolai oktatásra, valamint az ehhez kapcsolódó pedagógiai szakmai szolgáltatásokra is.

A 75. §-hoz

Az óvodák, iskolák és kollégiumok gyakran szerveznek olyan, egyébként a nevelési programjukat, pedagógiai programjukat szolgáló intézményen kívüli foglalkozásokat, amelyeknek a költségeit nem tervezik meg. Ezért azokat áthárítják a gyermekek, tanulók szüleire. Sok esetben a múzeumlátogatás, könyvtárlátogatás, erdei iskola vagy más intézményen kívüli foglalkozás igénybevétele egyes tanulók részére azért nem biztosított, mert a szülők nem képesek hozzájárulni a kiadásokhoz. A törvény egyértelművé teszi, hogy az ingyenes ellátás körében ezek a kiadások is a nevelési-oktatási intézményeket terhelik.

A 76. §-hoz

Az éves költségvetésről szóló törvény normatív hozzájárulással támogatja a tanulói tankönyvvásárlást és az iskolai étkezést. A tankönyvpiac rendjéről szóló 2001. évi XXXVII. törvény 6-8. §-a egyértelműen meghatározza, hogy az iskolai tankönyvellátást milyen módon kell megszervezni. Az iskolai tankönyvellátás megszervezésének része a tankönyvek, atlaszok, szótárak, szöveggyűjtemények iskolai könyvtárban, könyvtárszobában való elhelyezése és ingyenes kölcsönzése. Az iskolának arról is gondoskodnia kell, hogy a napközis foglalkozáson, illetve a tanulószobai foglalkozáson a felkészüléshez szükséges tankönyvek rendelkezésre álljanak. Lehetősége van az iskolának arra is, hogy pénzbeli támogatást nyújtson az iskolai tankönyvek megvásárlásához.

A gyermekek védelméről és a gyámügyi igazgatásról szóló törvény meghatározza, melyek azok a kedvezmények, amelyek a gyermekétkeztetésben igénybe vehetők. Ezeknek a biztosításához ad költségvetési támogatást a mindenkori éves költségvetés. A fennmaradó fizetési kötelezettség megtérítésére vonatkozó szabályokat az intézmény fenntartója állapítja meg. Az intézményvezető a fenntartó által meghatározott rendelkezések keretei között adhat további kedvezményt a gyermek, tanuló szülőjének.

A 77. §-hoz

A sajátos nevelési igényű gyermekek, tanulók foglalkoztatásához szükséges szakemberekről a helyi önkormányzati feladatellátásban ugyanúgy gondoskodni kell, mint az óvodába, iskolába járó többi gyermek, tanuló esetén. A hatályos rendelkezések szerint a szakember foglalkoztatásának költségeit a szakértői és rehabilitációs bizottságnak, illetve a nevelési tanácsadónak kellene fizetni. A gyakorlatban azonban a magántanulók foglalkoztatásához szükséges szakembereket az az iskola biztosítja, amelyikkel tanulói jogviszonyban állnak. A korai fejlesztés és gondozás feladatait, illetőleg a fejlesztő felkészítés feladatait a Közokt. tv. 30. §-ában megjelölt intézmények látják el. A feladatellátásban közreműködő intézmények részére az utazószakember-hálózat biztosít további gyógypedagógusokat, konduktorokat vagy más szakembert.

A 78. §-hoz

A Közokt. tv. számos helyen alkalmazza a „hátrányos helyzetű gyermek, tanuló” megjelölést. Az értelmező rendelkezésekben azonban nem található utalás arra vonatkozóan, hogy mely csoportot, mely tanulót kell hátrányos helyzetűnek tekinteni. A törvény kiegészíti az értelmező rendelkezéseket ezzel a fogalommal.

A törvény a gyermek- és ifjúságvédelmi rendelkezések figyelembevételével határozza meg a hátrányos helyzetű gyermekek, tanulók körét. Erre azért van szükség, mert e fogalomhoz a törvény számos intézkedést, jogosítványt kapcsol.

Új fogalomként kerül be az értelmező rendelkezések közé az intézményátszervezés. Ennek indoka, hogy az e feladatok végrehajtásához a Közokt. tv. számos eljárási rendelkezést, korlátozást kapcsol. A rendelkezések megszegéséhez pedig jogkövetkezmények kapcsolódnak. Ezért indokolt egyértelművé tenni, hogy mit kell e fogalom alatt érteni.

Az országos feladat ellátására vonatkozó értelmező rendelkezések egyértelművé tételére azért volt szükség, mert a hatályos rendelkezések alapján a gyermekek túlnyomó többsége egyetlen megyéből, a székhelymegyéből, illetve a fővárosból is kikerülhetett. Az országos feladat ellátásának pedig az a lényege, hogy a legkülönbözőbb térségekből kerüljenek ki az érintettek. E szigorítás ellentételezésére a jelenlegi rendelkezésekben található „hét különböző megyéből (fővárosból)” történő beiskolázás helyébe „öt különböző megye, illetve a főváros” került.

A törvény alapján megszűnik a „más fogyatékos” kifejezés alkalmazása a Közokt. tv.-ben. A sajátos nevelési igényű gyermek, tanuló” fogalom az, amelyik „magában rejti” mindazokat a gyermekeket és tanulókat, akik állapotuk alapján a Közokt. tv. 30. §-ában meghatározott sajátos nevelési igényűek. A szabályozás gyökeresen megváltoztatta azokat a rendelkezéseket, amelyek alkalmazásával a szakértői és rehabilitációs bizottságok elkészíthetik szakvéleményüket. Kikerültek azok a félreértelmezhető előírások, amelyek lehetővé tették, hogy enyhe értelmi fogyatékosnak nyilvánítsanak olyan gyermekeket, tanulókat, akik adott esetben szociális vagy családi okok miatt elmaradtak társaiktól. Kikerült például a „részképesség” és az „iskolai teljesítményzavar”. Egyértelművé teszi továbbá, hogy pszichés fejlődési rendellenesség miatt csak akkor lehet a gyermeket, tanulót sajátos nevelési igényűnek nyilvánítani, ha folyamatosan, tartósan és súlyosan akadályozott emiatt a tanulási folyamatban.

A szakrendszerű oktatás értelmezése világossá teszi, hogy oktatásszervezési fogalmat takar, s nem kapcsolódik ahhoz, hogy milyen ismereteket kell átadni a tanuló részére. Hasonló módon a nem szakrendszerű oktatás lényege az, hogy a tantárgyak nagyobb körét tanítói végzettséggel és szakképzettséggel rendelkező pedagógus tanítja. Hogy milyen ismeretanyag átadására kerül sor, milyen tantárgyi felosztás keretében, az nem változtat ezen az oktatásszervezési megoldáson.

A székhely és a telephely pontosítására azért volt szükség, hogy egyértelművé váljék, miszerint ezek a megjelölések az intézmény feladatellátási helyeihez kötődnek. Nem lehet például székhely a fenntartó lakása vagy működési helye.

A térségi feladatok ellátása hasonló okból módosult, mint az országos feladatok ellátása. A szigorítás indoka, hogy az adott intézmény ne a székhelyén láthassa el azokat a feladatokat, amelyekre létrehozták. Az országos és a térségi feladatok ellátásához megkülönböztetett támogatás kapcsolódik, például a fővárosi, megyei közalapítványok útján.

Miután a „fogyatékos gyermek, tanuló” fogalomhoz számos törvény kapcsol különleges juttatásokat, indokolt annak garantálása, hogy a Közokt. tv. e fogalmat érintő változásai miatt az érintettek nem kerülnek hátrányos helyzetbe. A gyermekétkeztetési, a tankönyvellátási kedvezményeknél is a kedvezményezetti körbe tartoznak a fogyatékos gyermekek, tanulók. Miután ezt a fogalmat már a Közokt. tv. nem tartalmazza, szükségessé vált egyértelművé tenni, hogy más törvények alkalmazásában mely tanulói csoportot kell érteni a fogyatékos gyermekeken, tanulókon.

A 79. §-hoz

A törvény egyes kötelező feladatok bevezetésének idején változtat.

A 80. §-hoz

A szórakoztatózenész- és a népzenészoktatásban nincs felsőfokú iskolai képzés. A törvény elősegíti, hogy ezen a területen is meginduljon az iskolai rendszerű képzés. A szakképzés pedagógusai a tánczene, a rockzene, a szalonzene és a cigányzene legkiválóbb művészei közül kerülnek ki, akik között számosan rendelkeznek más felsőfokú végzettséggel is. A törvény néhány szakiskolát érint, amelynek a biztonságosabb működését segítheti elő a megfelelő szakképesítéssel rendelkező művészek foglalkoztatása.

A 81. §-hoz

A törvény átmeneti rendelkezései garantálják, hogy a bevezetett változtatások fokozatosan, a fenntartók teherbíró képességét figyelembe véve kerüljenek bevezetésre. Ily módon a foglalkoztatásra, oktatásszervezésre vonatkozó előírások megszervezéséhez is megfelelő idő áll rendelkezésre, mivel a törvényben előírt szabályok nem egyidejűleg, hanem fokozatosan, több tanítási éven keresztül lépnek hatályba.

A módosítás kiegészíti a törvény korábban hatályos rendelkezéseiben található pedagógus-munkakör betöltésére jogosító felsőfokú iskolai végzettségek és szakképzettségek körét, a tantárgyi modulok oktatására vonatkozóan. Fő szabályként a meglévő, pedagógus-munkakör betöltésére jogosító végzettség és szakképzettség mellett megkívánja a megfelelő szakirányú továbbképzésben szerezhető szakképzettséget. Miután a tantárgyi modulok rendszere állandóan bővülhet, az átmeneti szabályok lehetőséget nyújtanak ahhoz, hogy új tantárgyi modul bevezetése esetén a „rokon” pedagógus végzettséggel és szakképzettséggel el lehessen látni a nevelő és oktató munkát.

Az átmeneti rendelkezések részletesen meghatározzák azokat az időpontokat, amelyek keretei között el kell végezni a közoktatás rendszerének működését meghatározó különböző okiratok és dokumentumok felülvizsgálatát.

A törvény figyelembe veszi, hogy az 1998-ban kiadott kötelező minimális eszköz- és felszerelési jegyzék előírásainak végrehajtásához további időre van szükség. Ily módon lehetővé teszi, hogy hatósági engedélyezési eljárásban az Országos Közoktatási Értékelési és Vizsgaközpont hozzájáruljon a 2003. augusztus 31-én lejáró határidő meghosszabbításához. Az engedélyezési eljárás lefolytatásához szükséges kérelem benyújtására azonban a törvény határidőt ad, abból a célból, hogy meghatározott időn belül a szükséges engedélyezési eljárásokat és azok nyomán az engedélyek kiadását be lehessen fejezni.

A törvény számos új szervezési feladatot határoz meg az intézményfenntartók és a közoktatási intézmények részére, illetőleg új foglalkoztatási feltételeket állapít meg. A szükséges átmeneti rendelkezések garantálják a végrehajtáshoz szükséges időt.

A 82. §-hoz

A Közokt. tv. rendelkezései fő szabályként a tizenhat éves életkorig tartó tankötelezettséget határozzák meg. Előírják azonban, hogy azoknak a tanulóknak, akik tanulmányaikat az 1998/99. tanévben, illetve ezt követően kezdik meg, a tankötelezettségük két évvel meghosszabbodik. Indokolt a rendelkezések megváltoztatása oly módon, hogy a törvény főszabályként határozza meg a tankötelezettség meghosszabbodását. Ezzel egyidejűleg a Közokt. tv. átmeneti szabályai rendelkeznek azokról a tanulókról, akiknek a tankötelezettsége még a tizenhatodik életévükig tart.

Az átmeneti rendelkezések összhangba hozzák a szakiskola működésére vonatkozó szabályokat a tankötelezettség új rendelkezésének hatályba lépésére vonatkozó szabályaival.

A Közokt. tv. rendelkezései nem kötelezték a helyi önkormányzatot önkormányzati intézkedési terv elkészítésére, amennyiben nem tartott fenn legalább két közoktatási intézményt. Ezen a helyzeten a törvény változtatott, s előírta, hogy minden önkormányzatnak el kell készítenie az önkormányzati intézkedési tervét.

A törvény új intézkedései alapján az óvodáknak, iskoláknak és kollégiumoknak át kell tekinteniük nevelési programjukat, illetve pedagógiai programjukat. A különböző intézkedések bevezetését segítő átmeneti rendelkezések biztosítják a megfelelő időt a feladatok ellátásához, a fenntartói intézkedések megtételéhez. Miután a különböző pedagógiai dokumentumok elkészítése időigényes, a törvény lehetővé teszi, hogy erre a célra „igénybe vegyék” a pedagógusok kötelező óraszámának egy részét.

A törvény számos olyan intézkedést vezet be, amely érinti a nevelési-oktatási intézményekben folyó pedagógiai munka megszervezését, illetőleg amelyek végrehajtása további létszámbővüléssel jár. Ezeknek az intézkedéseknek az egy időpontban történő végrehajtása, megkezdése aránytalan nehézség elé állítaná az intézményvezetőket és -fenntartókat. Ezért a törvény fokozatos bevezetést rendel el minden változás tekintetében. Hasonlóan megfelelő átmeneti időt biztosít minden olyan új intézkedéshez, amelyik a hatályos rendelkezésekhez képest szigorítja az intézmények működésével, engedélyezési eljárásával összefüggő intézkedéseket. Az új rendszerre való áttéréshez biztosított időszakra azért van szükség, hogy az érdekelteknek megfelelő idő álljon rendelkezésre a felkészüléshez és a szükséges engedélyek beszerzéséhez.

A közalkalmazottak jogállásáról szóló 1992. évi XXXIII. törvény 30. §-ának (1) bekezdése alapján a munkáltató a közalkalmazotti jogviszonyt - többek között - felmentéssel megszüntetheti az Országgyűlés munkáltatót érintő olyan döntése alapján, amelynek következtében a közalkalmazott további foglalkoztatására nincs lehetőség. A törvény az országos átlagra építve új rendelkezéseket állapít meg a technikai létszám biztosítására a nevelési-oktatási intézményekben. Miután a törvény nem az egyes, konkrét intézményekben foglalkoztatottak létszámára épül, előfordulhat, hogy a nevelési-oktatási intézményekben a törvényben megállapítottaknál több létszám áll rendelkezésre az érintett körben történő foglalkoztatáshoz. Miután a törvény a minimális létszámot határozza meg, az új szabályozás nem szolgálhat alapul a hatályba lépése előtt megállapított magasabb létszám csökkentéséhez.

A 83. §-hoz

A törvény figyelembe veszi, hogy a közoktatás rendszerében működnek, működhetnek olyan iskolák, amelyek az általános szabályoktól eltérően végzik nevelő és oktató munkájukat. Ezek közé tartozik például a Waldorf-iskolarendszer, a Montessori-iskolák. A törvény lehetővé teszi, hogy ezek az iskolák az általános szabályoktól eltérjenek, amennyiben akkreditációs eljárás lefolytatása után az oktatási miniszter jóváhagyja a tevékenységüket megalapozó kerettantervet.

A törvény nem csak az „alternatív” iskolák részére nyújt lehetőséget arra, hogy kerettantervet készítsenek. Ilyen jogosultság megilleti a Magyar Katolikus Egyházat, valamint mindazokat az egyházakat, amelyek iskolát tartanak fenn.

A törvény nem zárja ki a kerettanterv készítéséből az intézményfenntartókat és az iskolákat sem. Kerettantervet készíthet a fenntartó és az iskola, illetőleg a jogosultak közösen. Benyújthat tehát kerettantervet több iskola és több fenntartó is.

Az alternatív iskolák kerettanterve a törvényben meghatározott keretek között eltérhet a Közokt. tv. és végrehajtási rendeleteiben található előírásoktól. Ezért ez a kerettanterv az érintett iskolák részére kötelező, hiszen ez adja meg az iskola „alternatív” jellegét. Más iskolák esetében a kerettanterv alkalmazása az általános szabályok szerint választható.

A 84. §-hoz

A törvény megteremti a személyi feltételeket ahhoz, hogy a közoktatás intézményrendszere meg tudja oldani az esélyegyenlőség megteremtésével összefüggő, a törvényben található új feladatokat. E körbe tartozik a fejlesztőpedagógus-munkakör megjelenése az iskolákban, továbbá a gyermek- és ifjúsági felügyelő, valamint a gyermek- és ifjúságvédelmi felelős, egészségnevelő munkakörökhöz biztosított létszámok megemelése.

A pedagógiai felügyelő új fogalomként jelenik meg a törvényben. A pedagógiai felügyelő a kollégiumi munka korábbihoz képest eltérő megszervezéséhez nyújt lehetőséget.

A Közokt. tv. 1. sz. mellékletének Első része határozza meg a nevelési-oktatási intézményekben foglalkoztatott vezetők és alkalmazottak létszámát. A rendelkezésekből meghatározható, hogy hány vezetői megbízás kiadása kötelező, továbbá, hogy hány pedagógust, továbbá nevelő és oktató munkát közvetlenül segítő alkalmazottat kell foglalkoztatni az óvodákban, iskolákban és kollégiumokban. Nem található azonban rendelkezés az olyan feladatokra vonatkozóan, amelyek a nevelési-oktatási intézmények technikai működésével összefüggő feladatokhoz szükségesek. Az óvodákban, iskolákban, kollégiumokban meg kell szervezni a karbantartási feladatok ellátását, az ügyviteli tevékenységet, a technikai eszközök működtetését stb. Az intézmények csak akkor valósíthatják meg a Közokt. tv. elvárásait, nevezetesen, hogy biztosítsák, garantálják az egészséges és biztonságos működés feltétételeit, ha rendelkezésre állnak azok a szakemberek, akik megteremtik e feltételeket.

A törvény nem vállalkozik annak felsorolására, hogy milyen feladat ellátásához milyen létszámra van szükség. A törvény a nevelőtestület létszámát figyelembe véve létszámkeret biztosítására kötelezi a fenntartót. A technikai feladatok ellátása azonban nem függhet attól teljes egészében, hogy milyen létszámú a nevelőtestület. A legkisebb intézményben is szükség van technikai feladatok elvégzésére, ezért a törvény a minimális létszámot is meghatározza, amelynél kevesebb létszám akkor sem biztosítható, ha a nevelőtestület létszáma alapján történő számítás erre módot nyújtana.

A 85. §-hoz

A Közokt. tv. 3. számú melléklete határozza meg azt a maximális létszámot, amely egy adott óvodai csoportba, iskolai osztályba, kollégiumi csoportba felvehető. E rendelkezéseket számos esetben megszegik annak ellenére, hogy a 3. számú melléklet II. részének 7. és 8. pontja lehetővé teszi a maximális létszám átlépését minden olyan esetben, amikor az indokolt. A csoport- és osztálylétszámok meghatározására a pedagógiai gyakorlat figyelembevételével került sor annak mérlegelésével, hogy melyik az a létszám, amely még biztosítja a pedagógiai munka hatékonyságát, a gyermekekkel, tanulókkal történő szakszerű foglalkozást. A maximális létszám átlépése nemcsak a gyermek, tanuló érdekeit sérti, hanem a pedagógusok foglalkoztatását is. Olyan többletterhet ró a pedagógusokra, amelynek anyagi elismerése nem megoldott.

A 86. §-hoz

A hatályos rendelkezések szerint, ha a pedagógus a kötelező órájánál többet tanít, rendkívüli munkát végez, és ezért a Munka Törvénykönyve alapján meghatározott díjazás, óradíj illeti meg. E szabályozás sajátossága, hogy a heti teljes munkaidő, a 40 óra keretei közé „építi be” a rendkívüli munkavégzést. A törvény változtatna ezen a gyakorlaton oly módon, hogy a heti teljes munkaidőben történő foglalkoztatást nem tekinti rendkívüli munkavégzésnek. A pedagógusok azonban nem kötelesek továbbra sem a kötelező órájuknál többet tanítani. A törvény felhatalmazást ad a munkáltatónak arra, hogy a kötelező óra feletti munkát rendeljen el, ha arra szükség van. A Kormány rendelete határozza meg, hogy melyek azok az okok, amelyek miatt sor kerülhet a kötelező óránál több tanítás elrendelésére. Nem változik meg az a gyakorlat, hogy a kötelező óránál több órát tanító pedagógus részére óradíjat kell fizetni, amelynek meghatározása ugyancsak a Kormány feladata.

A Közokt. tv. 1. számú mellékletének Első része a kötelezően foglalkoztatott pedagógus-munkakörök kötelező óraszámát határozza meg. Az óvodákban, iskolákban és kollégiumokban foglalkoztathatnak azonban olyan pedagógus-munkakörben is, amelyikre vonatkozóan nem állapít meg kötelező óraszámot a törvény. A törvény általános rendelkezést állapít meg erre az esetre. Az új előírások alapján minden olyan pedagógus-munkakörben történő foglalkoztatásnál, amely nem szerepel az 1. számú melléklet Első részében, a törvényben található kötelező óraszámot kell alkalmazni. Az általános rendelkezések szerint a munkáltató, a fenntartó egyetértésével alacsonyabb kötelező óraszámot is megállapíthat.

A 87. §-hoz

A közoktatásban megnehezíti a feladatellátás szervezését a kötelező óraszámok merev rendszere. Nem nyújt lehetőséget arra, hogy a munkáltató a rendelkezésére álló munkaerővel hatékonyan, rugalmasan tudjon gazdálkodni. Számos olyan feladat van, amelyre nem lehet vagy nem szükséges pedagógust alkalmazni. A javasolt megoldás a huzamos, előre tervezhető feladatok megoldásához nyújt segítséget.

A kialakult gyakorlat sok esetben ellentétes a munkavégzésre vonatkozó előírásokkal. A nagyobb munkalehetőség biztosítása érdekében számos esetben előfordul, hogy a munkaszerződés, illetve a közalkalmazotti kinevezés mellett polgárjogi szerződés keretében foglalkoztatják a pedagógust a kötelező óraszámát meghaladó tanítási órák megtartására. Ez a megoldás aggályos, hiszen ha munkaköri feladat ellátására kötnek szerződést, akkor az a foglalkoztatásra vonatkozó rendelkezésekbe ütközik. Indokolt ezért lehetővé tenni, hogy az érintettek közötti megállapodás alapján lehetőség nyíljon a szükséges többletfeladatok megszervezésére. A törvény nem teszi lehetővé, hogy a munkáltató egyoldalúan megemelje a Közokt. tv. található kötelező óraszámot. Munkaszerződés, illetőleg a közalkalmazotti kinevezés módosítására csak a felek közötti megállapodás alapján kerülhet sor. A törvény kizárja, hogy a vezetői feladatokat ellátó kötelező óraszámát ily módon megemeljék. Ennek indoka, hogy a vezetői feladatok igénylik a rendelkezésre álló munkaidő kitöltését.

A törvény változtat az osztályfőnöki feladatok ellátásának a rendjén is. Elismeri, hogy ez a tevékenység olyan többletfeladatot jelent, amelynek a jelenleginél nagyobb elismerése indokolt és szükséges. A teljesítménypótlék bevezetésével történő elismerés védi a munkaidőalapot, mivel nem teszi lehetővé a hatályos rendelkezések alapján igénybe vehető egy óra kedvezmény „beváltását”. A teljesítménypótlék alkalmazása esetén az osztályfőnöki pótlék, melynek mértékét külön jogszabály, a 138/1992. (X. 8.) Korm. rendelet 15. §-ának (3) bekezdése a közalkalmazotti pótlékalap tizenkettő-harminc százalékában határozza meg, beépül a szorzóval meghatározott összegbe.

A vezetői feladatok ellátása jelenleg a közoktatásban - hasonlóan más ágazathoz - pótlékkal elismert tevékenység. A vezetői pótlék magasabb vezetők beosztása esetén a pótlékalap kettőszáz-háromszáz százaléka, vezető beosztása esetén pedig a pótlékalap száz-kétszáz százaléka. Ez az összeg nem nyújt lehetőséget e feladat tényleges elismeréséhez, s ily módon akadályozza a megfelelő felkészültségű vezetői kiválasztást. A törvény ezért teszi lehetővé, írja elő a teljesítménypótlék alkalmazását e területen az egyébként járó pótlék megőrzése mellett. A teljesítménypótlék bevezetése figyelembe veszi az intézmény nagyságát, amelyet a kötelező óraszámok fejeznek ki. Ez a megoldás összhangban van a 138/1192. (X. 8.) Korm. rendelet 14/C. §-ának előírásaival, amely hasonló módon határozza meg a vezetői pótlék legkisebb mértékét. A vezetők kötelező óraszámát a Közokt. tv. 1. sz. melléklete Harmadik részének I. pontja határozza meg. E rendelkezések alapján a legmagasabban „díjazott” körbe tartoznak a tizenkét vagy annál több osztállyal működő középiskolák és szakiskolák, minden művészeti szakmai vizsgára felkészítő szakközépiskola, szakiskola és az ötszáz tanulónál több tanulólétszámot fogadó alapfokú művészetoktatási intézmények.

A 88. §-hoz

Az óvodák, iskolák és kollégiumok számos, a gyermekekkel, tanulókkal összefüggő személyi adatot tartanak nyilván, kezelnek és továbbítanak. A törvény kiegészíti azt a kört, ahová a gyermekekre, tanulókra vonatkozó személyes adatok továbbíthatók, továbbá egyértelművé teszi, hogy e személyes adatok milyen körben és milyen módon használhatók fel, kezelhetők, illetve továbbíthatók.

A személyes adatok védelmében tiltja a személyes adatok indokolatlan kezelését és továbbítását, és kötelezi a nevelési-oktatási intézményekben foglalkoztatottakat, hogy a tudomásukra jutott személyes adatokat megőrizzék.

A Közokt. tv. 2. számú melléklete részletesen meghatározza, hogy a közoktatási intézményekben milyen adatok tárolhatók. Nem egyértelmű azonban a szabályozás a tekintetben, hogy ezeknek az adatoknak a továbbítása hova és milyen célból történhet. A törvény ezért a előírásokat kiegészíti, egyértelművé téve az adattovábbítás körét és lehetőségeit.

A Közokt. tv. 2. számú melléklete a törvény alapján kiegészül az adatkezelés legfontosabb kérdéseivel. A jövőben a pedagógust és a nevelő és oktató munkát közvetlenül segítő alkalmazottat titoktartási kötelezettség terheli a gyermekekkel és tanulókkal, valamint azok családjával összefüggésben tudomására jutott tények, információk tekintetében. Ez a titoktartási kötelezettség a hivatás gyakorlása során megszerzett információkra vonatkozik. Hasonló szabályozás található azoknál a foglalkozásoknál, hivatásoknál, amelyekben „bizalmi kapcsolat” jön létre a hivatás, foglalkozás gyakorlója és a vele kapcsolatba kerülő személy között. E körbe tartoznak többek között az ügyvédek, az egészségügyi dolgozók is. A titoktartási kötelezettség lehetővé teszi, hogy például a tanulók és a pedagógusok között olyan viszony alakuljon ki, amely biztosítja a legféltettebb titkok átadását, az egyébként nehezen feltárható problémák megismerését. A titoktartási kötelezettség alapján a bíróság nem hallgathatja meg azt, akit titoktartási kötelezettség terhel. Nem vehető bizonyítékként figyelembe az a vallomás, amit a titoktartási kötelezettség megszegésével szerzett meg bármelyik hatóság vagy bíróság. A titoktartási kötelezettség azonban nem teljes körű, mivel nem terjed ki azokra az adatokra, amelyeket a 2. számú melléklet taxatíve felsorol. A felsorolásban szereplő, ennek megfelelően a közoktatási intézmény által nyilvántartott és kezelt adatok továbbíthatók anélkül, hogy megsértenék a titoktartásra vonatkozó rendelkezéseket. Nagyon fontos dolog, hogy a tény, adat, információ megszerzésére a hivatás ellátása során kerüljön sor. Összefüggésben kell hogy álljon a gyermekekkel, tanulókkal történő foglalkozással, a pedagógiai, nevelő tevékenységgel.

A törvény beépíti a 2. számú mellékletbe a közoktatási információs rendszerére vonatkozó szabályokat is. A közoktatás információs rendszere azt a célt szolgálja, hogy megfelelő adatok álljanak rendelkezésre az országos szintű tervezéshez. Az információs rendszer tartalmazhat személyes adatokat, azonban azok kezelése korlátozott.

A törvény beépíti a 2. számú mellékletbe a pedagógusigazolvánnyal és a diákigazolvánnyal kapcsolatos, törvényi rendezést igénylő kérdéseket is. Lényeges dolog, hogy a pedagógusigazolvány és a diákigazolvány kiállítására kérelem alapján kerülhet sor. A törvényi szintű szabályozás biztosítja, hogy ezeknek az igazolványoknak a kezelésénél és elkészítésénél is érvényesíteni kell a személyi adatok védelmére vonatkozó garanciális szabályokat.

A 89. §-hoz

A törvény figyelembe veszi, hogy a szakiskolába járó tanulók felkészítése az átlagosnál nehezebb pedagógiai feladatot jelent. Az elmúlt időszakban végzett felmérések szerint a kilencedik évfolyamra járó tanulók körében nagy a „lemorzsolódás”, sok az évfolyamismétlésre utasítás. A tanulókkal való foglalkozást könnyíti meg az osztálylétszám csökkentése.

A törvény a 3. számú melléklet egyes rendelkezéseit pontosítja. A 3. pont megszövegezéséből kimarad a „beilleszkedési zavar” megjelölés, helyére a „beilleszkedési rendellenesség” szöveg lép. Ez a megfogalmazás megkönnyíti a sajátos nevelési igényű és a beilleszkedési rendellenességgel küzdő gyermekek, tanulók elhatárolását.

Az összevont osztályok megszervezésére vonatkozó rendelkezések rugalmasabbá teszik a közoktatási feladatok megszervezését. A hatályos rendelkezések alapján csak három évfolyamból lehet összevont osztályt szervezni. Indokolt feloldani ezt a korlátozást abban az esetben, ha az iskola négy évfolyammal működik.

-----STARTING---POINT---VEGE---

A 90. §-hoz

A törvény rendelkezései eltérő időpontban lépnek hatályba. Azok az előírások kerülnek bevezetésre 2003. szeptember 1-jén, amelyek nem igényelnek nagyobb oktatásszervezési változásokat, illetőleg amelyek nem járnak együtt többlet pénzügyi terhekkel. Költségvetési évben ugyanis a fenntartók terhelését nem lehet növelni.

Legkorábban, a törvény kihirdetését követő nyolcadik napon belül lépnek hatályba azok a rendelkezések, amelyek lehetővé teszik a kötelező órák megváltozására vonatkozó rendelkezések beépítését a helyi tantervbe. Ezek az előírások azért lépnek az általános hatálybalépéstől eltérően korábban hatályba, hogy a szükséges változtatásokat a szorgalmi idő kezdetéig el lehessen végezni.

A 91. §-hoz

A törvény biztosítja az intézményátvétel lehetőségét az országos kisebbségi önkormányzatok részére. Az elkészült megoldás választ ad nemcsak a meglévő, hanem az új intézmények finanszírozási kérdéseire is.

A közoktatás rendszerének működését, az önkormányzati döntéshozatalt meggátolja, megakadályozza az, ha az érdekelt felek nem tudnak olyan megoldást találni, amely mindkét fél számára elfogadható. Mivel a döntés elhúzódása gyermekek, tanulók érdekeit sérti, veszélyezteti, indokolt megoldást találni arra az esetre, ha egyetértési jog hiányában veszélybe kerülne a nemzeti, etnikai kisebbségi feladatok ellátásában közreműködő nevelési-oktatási intézmények működése, működtetése, fenntartása. E határidő jogvesztő. Ha a kisebbségi önkormányzat az egyetértését nem adta meg, és további 15 napon belül az érdekeltek közötti egyeztetés nem vezetett eredményre, a törvény szerint bizottságot kell létrehozni, amelynek döntése az egyetértést pótolja.

A 92. §-hoz

Az Európai Unióhoz történő közelgő csatlakozásunk miatt indokolt lehetővé tenni azt, hogy az Európai Unióból érkező diákok külföldi középiskolai bizonyítványa feltétel nélkül elismerhető legyen Magyarországon, természetesen csak akkor, ha az adott bizonyítvány abban az államban is felsőfokú tanulmányokra történő jelentkezésre jogosít, ahol azt kiállították. Szintén célszerű kiterjeszteni azon országok diákjaira is az elismerés e kedvezményes rendszerét, amelyek a 2001. évi XCIX. törvénnyel kihirdetett, a felsőoktatási képesítéseknek az európai régióban történő elismeréséről szóló, 1997. április 11-én, Lisszabonban aláírt Egyezmény rendelkezéseit magukra nézve kötelezőnek ismerték el.

Indokolt a korábbi jogszabályainkból ismert, a közoktatási intézmények és a külföldi hallgatók által is elfogadott honosító érettséginek megfelelő jogintézmény ismételt bevezetése. Az intézkedéssel egyértelművé válik, hogy nem kell olyan hazai érettségi vizsgatárgy követelményeit teljesítenie a kérelmezőnek, amelyet külföldön már teljesített. E rendelkezés lehetőséget ad arra is, hogy a kérelmező, amennyiben bizonyítványa a 13. § (1) és (2) bekezdésének nem felel meg, ne csak a bizonyítványa továbbtanulási céllal történő elismerését kérhesse, hanem kiegészítő feltétel teljesítésével magyar érettségi bizonyítványt szerezzen.

A 93. §-hoz

A 2002. évi LXII. törvény módosította az 1997. évi XXXI. törvény 148. § (6) bekezdését, amely meghatározta, hogy mely gyermeket lehet figyelembe venni az étkezési kedvezményre való jogosultság meghatározásakor. Az így „kiesett” rendelkezést emeli vissza a törvény.

A 94. §-hoz

A 2002. évi LXII. törvény módosította a 2001. évi XXXVII. törvény 8. §-át, amely meghatározta, hogy a tanulók közül a három- vagy többgyermekes családban élők, továbbá az egyedülálló szülők által nevelt tanulók kedvezményesen juthatnak hozzá a tankönyvhöz. Nem rendelkezett azonban arról, mely gyermeket lehet figyelembe venni a kedvezményre való jogosultság meghatározásakor.