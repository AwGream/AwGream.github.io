2015. évi XXXI. törvény indokolása

a brókerbotrányok áldozatainak kártérítését szolgáló vagyon biztonságba helyezéséről

-----STARTING---POINT---ALTALANOS--- 

A törvény célja, hogy a brókerbotrányban érintett cégek cégcsoportjai, a csaló brókerek, valamint a vállalatok vezetői, tulajdonosai, felügyelőbizottsági tagjai és egyes könnyvizsgálói ne tudják elrejteni vagyonukat, illetve felelősséget vállaljanak az általuk okozott károkért.

A törvény alapján azokat a szerződéseket is felül kell vizsgálni, amelyek a csalássorozat kirobbanása és feltárása óta köttettek - akár magánvagyon, akár céges vagyon tekintetében.

Amennyiben a bíróság úgy ítéli meg, hogy egy szerződés a vagyon átmentését szolgálta, a szóban forgó vagyont is zár alá lehet venni. Annak érdekében, hogy a zárolt vagyon a kártérítést szolgálja, állami vagyonfelügyelő kirendelése szükséges. A zár alá vételt az ügyész kezdeményezi a törvényben felsorolt esetekben és bíróság rendelheti el.

A zárolt vagyont minden esetben a brókerbotrányok áldozatainak kártérítésére kell fordítani.

-----STARTING---POINT---RESZLETES---

Az 1. §-hoz

A Be. új, 159/A. §-a a kiemelt tárgyi súlyú bűncselekmények miatt indult büntetőeljárásban a zár alá vétel általános szabályoktól eltérő eseteit határozza meg. A módosítás célja egyrészt a (2) bekezdésben felsorolt pénzügyi tevékenységet folytató szervezetek, másrészt a működésükből hasznot húzó vagy velük kapcsolatban álló személyek és szervezetek olyan vagyonának mihamarabbi zár alá vétele, amelynek közvetlen vagy közvetett bűncselekményből származása valószínűsíthető.

Ennek megfelelően a 159/A. § (2) bekezdése alapján el lehet rendelni a zár alá vételt a felsorolt pénzügyi tevékenységet végző szervezet vagyonára, annak egy részére vagy vagyontárgyára, ha valószínűsíthető, hogy a felvezető mondatban felsorolt bűncselekményeket a szervezet adott tevékenységi körében követték el. A (3) bekezdés alapján a zár alá vétel elrendelése bármely szervezet és a bűncselekmény közötti összefüggés valószínűsége esetén akkor is lehetséges, ha a szervezet felhasználásával nem a szervezet tevékenységi körébe tartozó bűncselekményt követtek el, vagy ha az előzőektől függetlenül a szervezet a bűncselekmény elkövetéséből előnyt szerzett.

A 159/A. § (4) bekezdése alapján a (2)-(3) bekezdés szerinti szervezet kapcsolt vállalkozása vagyonának zár alá vételét is el lehet rendelni.

A 159/A. § (5) bekezdése alapján el lehet rendelni a (2)-(3) bekezdésben meghatározott szervezetben befolyásoló részesedéssel vagy ellenőrző befolyással rendelkező személy, a szervezet vezető tisztségviselője, képviseletre feljogosított tagja, alkalmazottja, illetve tisztségviselője, cégvezetője, valamint felügyelőbizottságának tagja, illetve ezek megbízottja, továbbá könyvvizsgálója vagyonának zár alá vételét akkor is, ha a kapcsolat a bűncselekmény elkövetésének megkezdését követően megszűnt. Ezáltal egy teljes cégcsoport vagyonának zár alá vételét is el lehet rendelni, függetlenül attól, hogy e kapcsolat a bűncselekmény elkövetésének megkezdését követően megszűnt-e.

A zár alá vétel (2)-(5) bekezdésben meghatározott esetei egy időben alkalmazhatók. A zár alá vétel 159. §-ban meghatározott feltételei alapján a zár alá vétel új, a 159/A. §-ban meghatározott eseteinek célja elsősorban a vagyon majdani vagyonelkobzás eredményessége érdekében történő biztosítása lehet.

A (6) bekezdés alapján zár alá vétel rendelhető el azon vagyonelemre, amelyet a (2)-(5) bekezdés alapján zár alá vett vagyon terhére valószínűsíthetően a büntetőeljárás vagy a büntetőeljárást megalapozó hatósági eljárás megindulását követően feltűnő értékaránytalansággal, ingyenesen, vagy közeli hozzátartozó javára szereztek, vagy amely e vagyonelem helyébe lépett. Ezáltal megakadályozható, hogy a bírói mérlegelés függvényében, azon vagyonelemekre is kiterjedjen a zár alá vétel, amelyeket ily módon megkíséreltek elvonni a károsultak kártérítését szolgáló vagyonból.

A törvény célja a brókerbotrány által érintett károsultak megsegítése, és a kártérítési folyamat lehető legrövidebb idő alatt történő lebonyolítása. A törvény a brókercégek és a hozzájuk kapcsolódó vállalkozások vezetőinek kártérítésre felhasználható vagyonát biztosítja. Ezért indokolt megkülönböztetni a hitelintézetekről és a pénzügyi vállalkozásokról szóló 2013. évi CCXXXVII. törvény szerinti hitelintézeteket illetve a brókercégeket, vagyis a befektetési vállalkozásokat. Míg a hitelintézetek esetében az esetlegesen felmerülő káreseményeket az Országos Betétbiztosítási Alap, addig a befektetési vállalkozások esetében a biztosítást a Befektető-védelmi Alap biztosítja. Az Országos Betétbiztosítási Alap esetében mind a biztosított összeg maximuma, mind az Alap vagyona, mind az Alap befizetői körének vagyona és ennek megfelelően a rendszeresen és rendkívüli jelleggel befizetésre kerülhető összeg mértéke lényegesen nagyobb, mint a Befektető-védelmi Alap esetében. Azon esetekben, ahol a pénzintézeti tulajdoni arány eléri az 50%-ot, ott ez kellő garanciát biztosít a befektetések védelme szempontjából.

A (8) bekezdés alapján zár alá vétel rendelhető el azon vagyonelemre, amelyet a (2)-(6) bekezdés alapján zár alá vett vagyon terhére a büntetőeljárás vagy a büntetőeljárást megalapozó hatósági eljárás megindulását megelőző egy évben szereztek, vagy amely e vagyonelem helyébe lépett.

A zár alá vétel alkalmazásával érintett szervezet sajátos helyzeténél fogva nem sorolható a Be. V. fejezetében felsorolt személyek körébe. Ennek következtében a kényszerintézkedés alkalmazásával összefüggésben külön rendelkezés nélkül a képviselete nem lenne biztosítható. Ennek folytán nem érvényesülhetne az eljárás kontradiktórius jellege. Ennek orvoslása érdekében a törvény a Be. 159/A. §-sát egy új (9) bekezdéssel egészíti ki.

A 2. §-hoz

A Vht. 202. §-ának kiegészítése a bűnügyi zárlat Be. 159/A. §-a szerinti kötelező elrendelési eseteihez kapcsolódik. Az ott felsorolt pénzügyi szervezetek tevékenysége körében elkövetett bűncselekményekből hasznot húzó szervezetek és személyek vagyonát, valamint ezen bűncselekmények következtében más szervezeteknél vagy személyeknél vagyoni hasznot húzó személyek és szervezetek vagyonát érinti a bűnügyi zárlat, ami a vagyon feletti rendelkezési jogot felfüggeszti.

A Vht. hatályos rendelkezéseitől eltérően a törvényszéki végrehajtó mellett a pénzügyi szervezetek jogszabályoknak nem megfelelő gazdálkodása esetén kirendelhető felügyeleti iztos hatásköréhez hasonló zárgondnok látja el a bűnügyi zárlat foganatosítása során a vagyon megőrzésével összefüggő feladatokat. A zárgondnok a zár alá vett vagyont kezelni is köteles külön jogszabályi rendelkezések szerint annak érdekében, hogy az a lehetőségekhez képest ne veszítse értékét, és hogy a büntetőeljárás befejezésekor is megfelelő alapot nyújtson a bűncselekménnyel összefüggő polgári jogi igények kielégítésére. A zár alá vétellel érintett társaságok tulajdonosai és vezetői pedig nem hozhatnak olyan döntéseket, amelyek a bűnügyi zárlat foganatosításával ellentétes hatásúak lennének, amelyek meghiúsíthatják a jogerősen megítélt polgári jogi igények későbbi kielégítését.

A zárgondnoki feladatokat a külön törvényben meghatározott szervezetek felszámolására kizárólagosan kirendelhető állami felszámoló szervezetek látják el. Az átmeneti szabály szerint a már elrendelt bűnügyi zárlattal érintett ügyekben a zár alá vételt elrendelő bíróság vagy ügyészség, illetve nyomózó hatóság intézkedik a zárgondnok kijelöléséről. Ez a szabály csak azokra az esetekre vonatkozik, ahol a zár alá vételnek a Be. új 159/A. § alapján is helye lett volna.

A zárgondnok vagyonmegőrzésének feladatait, eljárása szabályait és a garanciális biztosítékait kormányrendelet szabályozza.

-----STARTING---POINT---VEGE---

A 3. §-hoz

A hatályba léptető rendelkezést tartalmazza.