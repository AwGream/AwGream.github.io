2021. évi LXI. törvény végső előterjesztői indokolása

a szakosított intézmények kiváltságairól és mentességeiről szóló egyezmény és Függelékei egységes szerkezetű kihirdetéséről

-----STARTING---POINT---ALTALANOS---

Általános indokolás

Az Egyezményt az Egyesült Nemzetek szakosított intézményeinek kiváltságairól és mentességeiről New Yorkban 1947. november 21-én kelt Egyezmény kihirdetéséről szóló 1967. évi 23. törvényerejű rendelet hirdette ki. A kihirdető jogszabály azonban nem tartalmazza azon Függelékeket, amelyek tekintetében hazánk kötelezettséget vállalt. Jelen előterjesztés célja az Egyezmény és annak összes Függelékei egységes szerkezetben történő kihirdetése, rendezve ezzel a jogrendszerünkbe át nem emelt Függelékek belső jogi státuszát. A Nemzetközi Mezőgazdasági Fejlesztési Alapra, az ENSZ Iparfejlesztési Szervezetére, az ENSZ Turisztikai Világszervezetére, valamint a Szellemi Tulajdon Világszervezetére vonatkozó Függelékek vonatkozásában hazánk még nem tett írásbeli bejelentést a kötelezettségek vállalására, de a szándék már megvan hozzá. Az írásbeli bejelentés jelen törvényjavaslat alapján kiállított megerősítő okiratoknak a Letéteményesnek történő benyújtásával valósul meg.

Tekintettel arra, hogy a Nemzetközi Menekültügyi Szervezet az Egyezmény létrehozását követően megszűnt, a kihirdető törvénytervezet nem tartalmazza azt, azonban az Egyezmény hiteles angol szövegében még megtalálható. Az Egyesült Nemzetek Menekültügyi Főbiztossága - amelynek hazánk is tagja - vette át a Menekültügyi Szervezet feladatait. Az Egyezmény hiteles angol nyelvű szövegében az Egyesült Nemzetek Élelmezésügyi és Mezőgazdasági Szervezete, az Egészségügyi Világszervezet, valamint a Nemzetközi Tengerészeti Szervezet esetében az egyes Függelékek több szövegváltozata is szerepel, míg a hivatalos magyar nyelvű fordításban csak egyféle szöveg kerül kihirdetésre, tekintettel arra, hogy a magyar nyelvű változat a végleges, felülvizsgált szövegeket tartalmazza.

A jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontja alapján nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében - az Országgyűlés feladat- és hatáskörébe tartozó nemzetközi szerződés esetében - az Országgyűlés erre felhatalmazást ad. A § a fentieknek megfelelően az Egyezménynek a Nemzetközi Mezőgazdasági Fejlesztési Alapra, az ENSZ Iparfejlesztési Szervezetére, az ENSZ Turisztikai Világszervezetére, valamint a Szellemi Tulajdon Világszervezetére vonatkozó Függelékeit kötelező hatályának elismerését tartalmazza.

A 2. §-hoz

Ez a szakasz rendelkezik arról, hogy a törvényjavaslat elfogadásával az Országgyűlés az Egyezménynek a Nemzetközi Mezőgazdasági Fejlesztési Alapra, az ENSZ Iparfejlesztési Szervezetére, az ENSZ Turisztikai Világszervezetére, valamint a Szellemi Tulajdon Világszervezetére vonatkozó Függelékeit kihirdeti.

A 3. §-hoz

Ez a szakasz rendelkezik arról, hogy a törvényjavaslat elfogadásával az Országgyűlés az Egyezményt valamint, a Nemzetközi Munkaügyi Szervezetre, az Egyesült Nemzetek Élelmezésügyi és Mezőgazdasági Szervezetére, a Nemzetközi Polgári Repülési Szervezetre, az Egyesült Nemzetek Nevelésügyi, Tudományos és Kulturális Szervezetére, a Nemzetközi Valutaalapra, a Nemzetközi Újjáépítési és Fejlesztési Bankra, Egészségügyi Világszervezetre, az Egyetemes Postaügyi Unióra, a Nemzetközi Távközlési Unióra, a Meteorológiai Világszervezetre, a Nemzetközi Tengerészeti Szervezetre, a Nemzetközi Pénzügyi Társaságra, valamint a Nemzetközi Fejlesztési Társulásra vonatkozó Függelékeket kihirdeti.

A 4. §-hoz

Az Egyezmény és az összes Függelékei hivatalos magyar nyelvű fordításairól és hiteles angol nyelvű szövegeiről rendelkezik.

Az 5. §-hoz

Ez a szakasz a törvény hatálybalépésről, továbbá a törvény 2. §, a 4. § (3) és (4) bekezdése, a 3. melléklete, valamint a 4. melléklete hatálybalépésről rendelkezik.

A 6. §-hoz

Ez a szakasz az Egyesült Nemzetek szakosított intézményeinek kiváltságairól és mentességeiről New Yorkban 1947. november 21-én kelt Egyezmény kihirdetéséről szóló 1967. évi 23. törvényerejű rendelet hatályvesztéséről rendelkezik.

A 7. §-hoz

Az Nsztv. 10. § (1) bekezdés f) pontja alapján a törvény tartalmazza a törvény végrehajtásáért felelős szerv megjelölését, amely a külpolitikáért felelős miniszter.