2017. évi CXXXVIII. törvény indokolása

az elektronikus hírközlésről szóló 2003. évi C. törvény módosításáról

-----STARTING---POINT---ALTALANOS--- 

Az elektronikus hírközlésről szóló 2003. évi C. törvény módosításáról szóló 2017. évi LXXXVIII. törvény egy évben állapította meg a határozott időre kötött előfizetői szerződések maximális időtartamát. A törvény ennél hosszabb határozott időt csak abban az esetben enged, ha a szerződéskötéshez készülékvásárlás is kapcsolódik.

A jelen módosítás célja, hogy a készülékvásárlás mellett az internethasználat elterjedését célzó kedvezményes előfizetési csomagok esetében is lehessen két éves határozott időtartamú előfizetői szerződést kötni. Az internetről szóló nemzeti konzultáción részt vevő polgárok javaslatai alapján a Kormány döntött az ún. Digitális Jólét Alapcsomag (DJA) bevezetéséről. A DJA célja, hogy kedvezményes feltételek mellett szélessávú internet-előfizetési lehetőséget biztosítson azoknak, akik egyébként ezt „normál áron” nem engedhetnék meg maguknak. A kormányzati szándék szerint a DJA elősegíti majd az internethasználat és a digitális kompetenciaszint növekedését Magyarországon.

A DJA-ra a Kormány védjegyet alapított, az internetszolgáltatók sikeres pályázat esetén értékesíthetnek DJA védjeggyel előfizetési csomagokat. A pályázat akkor sikeres, ha megfelel a Kormány által 2017 tavaszán megállapított védjegyhasználati feltételeknek. E feltételek szerint a DJA-ra olyan előfizető fizethet elő, aki az elmúlt egy évben nem rendelkezett internet-előfizetéssel, a DJA-nak az azonos sebességű és műszaki tartalmú internet-előfizetési csomagoknál kedvezményesebb áron kell a szolgáltatást nyújtaniuk. A védjegyszerződés értelmében a DJA-t 1 vagy 2 éves határozott idejű előfizetési szerződésen keresztül lehet igénybe venni.

Az első pályázatok már lezajlottak, a DJA csomagok 2017 júniusa óta érhetőek el a szolgáltatók kínálatában, és kifejezett kormányzati szándék, hogy ezeket az előfizetői szerződéseket két éves határozott időtartamra is megköthessék a felhasználók. A DJA szerződésszerű teljesítése miatt szükséges az elektronikus hírközlésről szóló 2003. évi C. törvény jelen módosítása, amely első sorban a fogyasztók számára jelent biztosítékot, másod sorban a szolgáltatók érdekeit is szolgálja, a későbbi ügyfélkör tekintetében.

A meghatározott kivétel kifejezetten csak az internethasználatot ösztönző, kedvezményes előfizetési csomagokra alkalmazható, az más szolgáltatással nem kapcsolható össze.

A módosítás további célja, annak törvényi rögzítése, hogy a fogyasztónak lehetősége legyen a határozott idejű szerződés felmondása abban az esetben is, ha a helyhez kötött szolgáltatás esetén költözés miatt más helyre kéri a szolgáltatás teljesítését, ám ezt a szolgáltató műszaki okokból nem tudja teljesíteni.

-----STARTING---POINT---RESZLETES---

Az 1. §-hoz

A módosítás az általános indokolásban meghatározott cél érdekében megteremti a 2 éves hűségszerződés lehetőségét a kedvezményes szerződések tekintetében. A 2 éves hűség feltétele, hogy annak az állam által elismert követelményeken kell alapulnia (a DJA esetében a védjegyhasználati pályázati döntés mondja ki, hogy az adott díjcsomag teljesíti a követelményeket). További feltétel, hogy ilyen előfizetési szerződés kizárólag a kedvezményekre jogosult előfizetőkkel köthető meg (a DJA esetében ez az elmúlt egy évben internet-előfizetéssel nem rendelkező ügyfeleket jelenti).

A 2. §-hoz

A törvény korábbi módosítása egyebek mellett megteremtette annak a lehetőségét, hogy az előfizető - a szerződés szolgáltató általi, egyoldalú és az előfizető számára hátrányos módosításból eredő érdekmúlás miatt - számára hátrányos jogkövetkezmények nélkül kiléphessen a szerződésből. A módosítás hátterében az a jelenség állt, hogy számos előfizető a műsorterjesztési szolgáltatásról (televízió-szolgáltatás) szóló szerződés megkötésekor elsősorban az ún. tematikus csatornák (sport, mesék, életmód) miatt választja az adott szolgáltató hűségszerződését, azonban gyakran szembesülnek az előfizetők azzal, hogy a hűségidő alatt a szolgáltató egyoldalúan az előfizető hátrányára módosítja a csatornakiosztást. A módosítás e hátrány kiküszöbölése érdekében teremtette meg a fenti esetkörre nézve a szerződés előfizető általi azonnali hatályú, további jogkövetkezmények nélkül történő felmondásának lehetőségét.

Az Eht. 132. § (2c) bekezdésének hatályos szövege azonban olyan esetben is lehetővé teszi az azonnali hatályú felmondást, amikor a csatornakiosztás érdemben nem változik, vagy bővül (azaz a kínált csatornák érdemben nem változnak, kizárólag azok sorrendje, vagy ha a meglévő kínálaton felül kerülnek új csatornák a csomagba), ez pedig nem áll összhangban a jogalkotói akarattal.

Amennyiben kizárólag a csatornák sorrendje változik (tehát a szolgáltatás tartalma változatlan marad) vagy a csatornák száma a korábbiak megtartása mellett bővül, nem indokolt a 45 napon belül történő, azonnali hatályú felmondás lehetőségének biztosítása. A normaszöveg a fentieknek megfelelően a csatornasorrend megváltozatását, valamint az olyan módosításokat, amely nem csökkenti az addig kínált csatorna-összetételt (bővítés), kivételi körbe helyezi.

A módosítás új bekezdésként rendelkezik arról, hogy a fogyasztó felmondhatja a hűségszerződését abban az esetben, ha a szolgáltatást költözés címén új címen kívánja tovább használni, ám a szolgáltató ezt nem tudja biztosítani műszaki okok miatt. A felmondásra akkor van lehetőség, ha a fogyasztónak a szolgáltató felé nincs díjtartozása.

A 3. §-hoz

Tekintettel arra, hogy a DJA által biztosított előfizetői szerződés csak határozott időre, meghatározott személyi körrel köthető, ezért szükséges annak kimondása, hogy ebben az esetben a határozott idő lejártát követően, nem alakul át törvény erejénél fogva a szerződés határozatlan idejű szerződéssé.

A 4. §-hoz

Az Eht. 134. § (16) bekezdése az ún. prepaid mobiltelefon-szolgáltatás nyújtására vonatkozó, határozott idejű előfizetői szerződésekre alkalmazandó. E szolgáltatás esetében az egyenlegfeltöltéssel mint ráutaló magatartással a korábbi határozott idejű előfizetői szerződés megszűnik, és új szerződés jön létre. Tehát a határozott idő lejártával e szolgáltatás esetében sem léphet határozatlan idejű előfizetői szerződés a korábbi, határozott idejű szerződés helyébe. Mindezek alapján, illetve a koherens szabályozás biztosítása érdekében indokolt az Eht. 134. § (16) bekezdésének pontosítása olyan módon, hogy az előre fizetett díjú mobil rádiótelefon szolgáltatások esetében nemcsak az Eht. 134. § (14), hanem (14a) bekezdése sem alkalmazható.

Az 5. §-hoz

Az 1. §-sal összefüggésben szükséges módosítás.

A 6. §-hoz

Átmeneti rendelkezést tartalmaz.

A 7. §-hoz

A 2. §-sal összefüggésben szükséges az értelmező rendelkezések kiegészítése.

-----STARTING---POINT---VEGE---

A 8. §-hoz

Hatályba léptető rendelkezés.