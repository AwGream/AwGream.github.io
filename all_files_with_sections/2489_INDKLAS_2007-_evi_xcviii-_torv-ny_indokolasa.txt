2007. évi XCVIII. törvény indokolása

a tankönyvpiac rendjéről szóló 2001. évi XXXVII. törvény módosításáról

-----STARTING---POINT---ALTALANOS--- 

Az iskolai tankönyvellátáshoz az állam minden évben jelentős támogatást nyújt. Ennek indoka, hogy az iskolai tanulmányokat folytatók jelentős köre részére a tankönyvhöz való ingyenes hozzáférést biztosít a tankönyvpiac rendjéről szóló 2001. évi XXXVII. törvény. A tankönyvellátás másik sajátossága, hogy olyan termékről van szó, amelyik megvétele nélkül az iskolai tanulmányok nem végezhetők el. Minden szülőnek - amennyiben gyermeke nem jogosult arra, hogy ingyenesen jusson hozzá a tankönyvekhez - meg kell vásárolnia a tankönyveket. Szükségessé vált ezért a törvény előírásainak kiegészítése oly módon, hogy az új előírások biztosítsák a tankönyvként forgalomba kerülő könyvek figyelemmel kísérésének lehetőségét, illetőleg megszigorítsák azokat a feltételeket, amelyek mellett a könyv tankönyvként fogalomba hozható.

-----STARTING---POINT---RESZLETES---

Az 1. §-hoz

A tankönyvként történő forgalomba hozatal előfeltételeként a törvény előírja azt a követelményt, hogy az adott könyv felkerüljön a tankönyvek hivatalos jegyzékébe. Ez az előírás garantálja, hogy az adott tankönyv meghatározott, az oktatásért felelős miniszter által kiadott „legmagasabb ár” megtartásával kerüljön forgalmazásra az iskolai tankönyvellátás keretei között.

A 2. §-hoz

A törvény alapján a tankönyvek hivatalos jegyzéke kiadásának kötelezettsége az oktatásért felelős minisztertől átkerül az oktatási hivatalhoz. Az oktatási hivatalnak gondoskodnia kell arról is, hogy a jegyzék hozzáférhetővé, megismerhetővé váljék, illetőleg hogy biztosítsa a jegyzék naprakészségét.

A törvény rendelkezései alapján a tankönyvforgalmazó a jövőben csak olyan könyvet forgalmazhat az iskolában, amelyik szerepel a tankönyvjegyzékben. Kötelessége a tankönyvforgalmazónak biztosítani, hogy a tanuló a tankönyvjegyzékben feltüntetett fogyasztói áron jusson hozzá a tankönyvhöz.

A 3. §-hoz

A törvény meghatározza azt, hogy ki a felelős az iskolai tankönyvellátás rendjének az elkészítéséért. A jövőben az iskola igazgatója az, akinek gondoskodnia kell arról, hogy az irányítása alatt lévő iskolában a tankönyvellátás zavartalan legyen.

Az iskola igazgatójának figyelembe kell vennie minden olyan lehetőséget, amellyel biztosítani lehet az érintett tanulók részére az ingyenes hozzáférést a tankönyvekhez.

A 4. §-hoz

A törvény meghatározza, hogy mely esetben kell az ingyenes tankönyvhöz való hozzájutás jogosultságát tankönyvkölcsönzés útján megoldani. Minden olyan esetben, amikor a tanulmányok folytatásához szükséges tankönyv több éven át történő használata megoldható, az iskolának a tankönyvkölcsönzés lehetőségével kell élnie.

A törvény előírja, hogy a tankönyvrendelést az iskolák megküldik a közoktatás információs rendszere részére is. Ezáltal lehetőség nyílik annak figyelemmel kísérésére, hogy melyik tankönyvből hány példány kerül megrendelésre az iskolák által.

A törvény lehetővé teszi - az iskolákkal kötött megállapodás alapján - a Könyvtárellátó Közhasznú Társaság közreműködését az iskolai tankönyvellátásban.

A tankönyvellátás feladatainak ellátásában azonban részt vehet minden tankönyvkiadó és tankönyvforgalmazó. A részvétel alapja az iskolával kötött megállapodás, amely kétoldalú nyilatkozatra épül. Indokolt biztosítani ezért egy olyan szervezetet, amelyik nem tagadhatja meg a tankönyvellátás feladataiban való közreműködést akkor sem, ha abban piaci szempontok alapján egyébként nem érdekelt.

Az 5. §-hoz

A tankönyvkiadás és a tankönyvforgalmazás területén működő Tankönyves Vállalkozók Országos Testületének a tagsága önkéntes.

A 6. §-hoz

A testület kezeli a tankönyvkiadásra és forgalmazásra vonatkozó közérdekű adatokat, amit a tagjai kötelesek szolgáltatni.

A 7. §-hoz

A törvény az ár aránytalan növelésére megadott meghatározást pontosítja. A jelenlegi megfogalmazás ugyanis nem egyértelműen határozza meg, melyik inflációs rátát kell az ár aránytalan növelésének megállapításakor figyelembe venni.

A törvény megteremti az összhangot a közoktatásról szóló 1993. évi LXXIX. törvény fogalomrendszerével.

A törvény pontosítja a tartós használatra készült tankönyv fogalmát és feltételként írja elő, hogy a tankönyvvé nyilvánítási eljárásban a kiadó vállalja három, illetőleg öt évre a tankönyv változatlan kiadását. Ezáltal a társadalmi befektetések és a szociális célok is jobban teljesülnek.

A 8. §-hoz

A nem testületi tag tankönyvkiadóval szemben meghatározott esetekben fogyasztóvédelmi eljárás folytatható le.

-----STARTING---POINT---VEGE---

A 9. §-hoz

A törvény meghatározza a hatályba lépés időpontját és egyidejűleg azt az átmeneti szabályt, amely biztosítja, hogy a jogszabályi változás miatt ne érje sérelem az érintett tanulókat.

A rendelkezés kellő időt biztosít ahhoz, hogy a hatálybalépése előtt jóváhagyott tankönyvek tekintetében az újonnan bevezetett előírásokat érvényesíteni lehessen. A megadott időpontig az adott tankönyvek értékesíthetők akkor is, ha nem felelnek meg az előírásoknak.

Figyelembe véve, hogy már kész tankönyvekről van szó, a szükséges adatok feltüntetése bármilyen technológiával megoldható.

A rendelkezés átmeneti szabályokat állapít meg a forgalmazók részére annak érdekében, hogy a raktárkészleten lévő könyvek értékesítéséhez megfelelő idő álljon rendelkezésre.