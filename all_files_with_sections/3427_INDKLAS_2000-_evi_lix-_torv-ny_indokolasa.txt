2000. évi LIX. törvény indokolása

a kényszermunka felszámolásáról szóló, a nemzetközi munkaügyi konferencia 1957. évi 40. ülésszakán elfogadott 105. számú Egyezmény kihirdetéséről

Indokolás

A Nemzetközi Munkaügyi Szervezet alapvető jogokat érintő egyezményei közül - a 29. számú Egyezmény mellett - a kényszermunka felszámolásáról szóló, 1957. június 25-én elfogadott 105. számú Egyezmény tartalmaz rendelkezéseket a kényszer- vagy kötelező munka felszámolása érdekében.

Az Egyezmény ratifikálásával Magyarország arra vállalt kötelezettséget, hogy hatékony intézkedéseket foganatosít a kényszer- vagy kötelező munka azonnali és teljes felszámolására az emberi jogok kiteljesítése, a rabszolgaság elleni fellépés és a munkabérhez való jog biztosítása érdekében. Ennek keretében kötelezettséget vállalt arra, hogy semmilyen formában nem alkalmaz kényszermunkát politikai kényszer vagy nevelés, illetőleg politikai büntetés eszközeként, a gazdaság fejlesztésének céljából, munkafegyelmezési módszerként, a sztrájkolók megbüntetése, valamint faji, társadalmi, nemzeti vagy vallási megkülönböztetés eszközeként.

A Magyar Köztársaság megerősítő okiratának letétbe helyezése a Nemzetközi Munkaügyi Szervezet főigazgatójánál 1994. január 4. napján megtörtént. Az Egyezmény rendelkezése értelmében a tagállamra nézve az Egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1995. január 4. napjától kell alkalmazni.

Az Alkotmány I. fejezetébe foglalt Általános rendelkezésekkel, valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, továbbá a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának első bekezdése alapján a nemzetközi szerződést törvénnyel kell kihirdetni.