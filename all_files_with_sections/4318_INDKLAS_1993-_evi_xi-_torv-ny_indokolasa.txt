1993. évi XI. törvény indokolása

a gépjármű felelősségbiztosítási kárrendezési alapról

-----STARTING---POINT---ALTALANOS--- 

Az államháztartásról szóló 1992. évi XXXVIII. törvény 125. §-ának rendelkezései szerint 1993. január 1-jétől csak az államháztartási törvény szabályai szerint létrehozott alap működhet.

E rendelkezéssel összhangban a javaslat a Gépjármű Felelősségbiztosítási Kárrendezési Alap elkülönített állami pénzalapként történő szabályozását tartalmazza.

A kötelező gépjármű felelősségbiztosítás korábbi rendszeréből származó kötelezettségek rendezése keretében a Kormány 1992. júniusában döntött Gépjármű Felelősségbiztosítási Kárrendezési Alap létrehozásáról.

A kötelező gépjármű felelősségbiztosítás korábbi, 1991. júliusát megelőző „benzines” rendszerében a Hungária Biztosító Rt. térítette meg a kötelező gépjármű felelősségbiztosítás alapján a károkat. A kárkifizetés fedezetéül részben a motorbenzin árában foglalt biztosítási díj, részben az állami költségvetés által folyósított összegek szolgáltak.

A 109/1992. (VI. 30.) Korm. rendelettel már létrehozott Gépjármű Felelősségbiztosítási Kárrendezési Alap azokra a szolgáltatásokra nyújt fedezetet, amelyeket az 1991. július 1. előtt bekövetkezett károkra az akkori jogszabályok szerint kell nyújtani, s amelyeket még nem teljesítettek. Az alapból az 1991. júliusát megelőző károkhoz kapcsolódó folyamatos járadékfizetéseket, illetve az 1992. július 1-jéig nem rendezett ún. függő károkat lehet kifizetni.

-----STARTING---POINT---RESZLETES---

Az 1. §-hoz

A javaslat a 109/1992. (VI. 30.) Korm. rendelettel azonos módon szabályozza az Alap rendeltetését. Az Alap terhére azokra a szolgáltatásokra kell fedezetet nyújtani, amelyeket az 1991. június 1. napja előtt - tehát a szerződéses rendszerű kötelező gépjármű-felelősségbiztosításra történő áttérés előtt - bekövetkezett káreseményekkel összefüggésben, az akkor hatályos jogszabályok szerint még nem teljesítettek.

A javaslat rögzíti, hogy az Alap a felelősségbiztosító általános jogutódja a rendeltetésével összefüggő szolgáltatások teljesítése és igények érvényesítése tekintetében.

A 2. §-hoz

A javaslat 2. §-a meghatározza az Alappal rendelkezésre jogosult minisztert. Az alappal a pénzügyminiszter rendelkezik, s az Alappal kapcsolatos kezelői jogkört az Állami Fejlesztési Intézet látja el.

Az Alapkezelő e minőségében a járadékszolgáltatási, kárkifizetési feladatokkal jogosult biztosítóintézetet megbízni.

A 3-4. §-hoz

Az Alap fő bevételi forrását a Hungária Biztosító Rt. által átadott felelősségbiztosítási járadéktartalék és hozama képzi.

A járadéktartalék átadása részben készpénzben, részben részvények és egyéb értékpapírok formájában történt. Emiatt feltétlenül indokolt, hogy az Alap lehetőséget kapjon gazdasági társaságban tagként történő részvételre, a portfólióval történő későbbi gazdálkodásra. Ezzel összhangban a javaslat 4. §-ának (1) bekezdése, - az államháztartási törvény rendelkezéseitől eltérően - biztosítja az alap számára a gazdasági társaságban tagként történő részvételt.

A javaslat 3. §-ában megfogalmazásra került az Alap kötelezettségeiért való állami helytállás, ami szükségszerűen következik a kötelező gépjármű-felelősségbiztosítás korábbi rendszerét szabályozó 42/1970. (X. 27.) Korm. rendelet és a végrehajtásáról szóló 38/1970. (XII. 2.) PM rendelet rendelkezéseiből, amely szerint a felelősségbiztosítási díjfizetés alól mentes gépjárművek esetében a biztosító által teljesítendő szolgáltatások fedezetéről az állami költségvetés gondoskodik.

-----STARTING---POINT---VEGE---

Az 5. §-hoz

A törvény a kihirdetésével lép hatályba.

A javaslat hatályon kívül helyezi a gépjármű felelősségbiztosítási kárrendezési alap létrehozásáról szóló korábbi kormányrendeletet, és kiegészíti a gépjármű üzembentartójának kötelező felelősségbiztosításáról szóló, 84/1992. (V. 19.) Korm. rendelettel módosított 58/1991. (IV. 13.) Korm. rendeletet. A kiegészítés rögzíti, hogy az 1991. június 30-a előtti károk tekintetében a Gépjármű Felelősségbiztosítási Kárrendezési Alap a biztosítóintézet jogutódja.