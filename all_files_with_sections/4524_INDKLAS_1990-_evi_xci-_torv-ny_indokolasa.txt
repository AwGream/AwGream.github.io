1990. évi XCI. törvény indokolása

az adózás rendjéről

-----STARTING---POINT---ALTALANOS--- 

Az utóbbi évek adójogalkotása alapjaiban változtatta meg az adórendszert, az adóztatás társadalompolitikai súlyát, gazdasági szerepét is új alapokra helyezte.

Az adórendszer korszerűsítése, az új adórendszer kialakítása főként az adózás anyagi jogszabályaiban jelentett áttörést.

Az adózási módszerek kiforratlansága, valamint az adótörvények gyakori módosítása miatt állandósuló időhiány következtében az adózás rendjét átfogóan - a jogállamiság követelményének megfelelően - magas szinten rendező szabályok megalkotására az eddigiekben nem került sor.

Az adózás hogyanját, az adózók és az adóhatóságok kapcsolatát szabályozó joganyag szerteágazó, alacsony szintű, indokolatlanul sokféle, ugyanakkor átfedésektől és párhuzamosságoktól sem mentes. Szabályai ma már alkalmatlanok a jelentőségüket tekintve megváltozott társadalmi-gazdasági viszonyok rendezésére.

Az adózás rendjét ma meghatározó szabályok

- nehezítik az önkéntes jogkövetést és a korrekt hatósági jogalkalmazást,

- nem biztosítják az adózók számára azokat a garanciákat, amelyek nélkül a korszerű „állampolgár - állam” kapcsolat elképzelhetetlen,

- elmaradnak a nemzetközi gyakorlat szerinti eljárási követelményektől és az alkalmazott adózási rendtől,

- nem segítik az államháztartás, ezen belül a központi és az önkormányzati költségvetés bevételeinek biztonságos tervezését és az adók valóságos alapokon nyugvó beszedését.

Mindezekre figyelemmel nem halasztható, hogy az adózás hazai és nemzetközi tapasztalatait is hasznosító kodifikációs munka eredményeként törvényben előírt szabályok fogják át az adózás folyamatát: az önadózással vagy a kivetéssel összefüggő kötelezettségeket és jogokat, az ellenőrzést, az adóigazgatási eljárást, ideértve a végrehajtási szakaszt is.

Ezt a célt követi a törvényjavaslat (a továbbiakban: Javaslat). A Javaslat rendező elvei a következők:

1. Az adózási folyamat szabályozásának éppúgy garanciális jelentősége van, mint az adót, illetéket megállapító törvényeknek. A szabályozás indokolatlanul leszűkítheti az adózó mozgásterét, elzárhatja jogainak érvényesítésétől, felesleges többletkötelezettségeket írhat elő, személyiségi jogokat sérthet, ezért a Javaslat az adózás törvényességének garanciáit kívánja megerősíteni.

2. A törvényekben előírt kötelezettségek teljesítése a feltétele annak, hogy az államháztartás - és különösen az önkormányzat - időben és az előírt mértékben jusson hozzá a közkiadások fedezetét biztosító bevételekhez. A Javaslat ezért olyan előírásokat határoz meg, amelyek az adóhatóságok számára is lehetővé teszik a pontos, törvényes adóztatást.

3. Az adózás rendje az adózók, az állampolgárok millióit érinti, ezért lehetőség szerint egységesnek és áttekinthetőnek kell lennie. Ebből adódóan olyan szabályozás szükséges, amely a lehetőségek határain belül kerüli az egyes adók vagy adózási területek (illeték, helyi adók) specialitásaihoz kötődő különös megoldásokat. A Javaslat valamennyi adóra, költségvetési támogatásra egységes, általános szabályokat alkalmaz, amennyire ez egyáltalán megvalósítható az egyes adók, támogatások eltérő pénzügyi karaktere és adótechnikai sajátosságai miatt.

4. A nyitott gazdaság elkerülhetetlenné teszi, hogy a Javaslat a nemzetközi szabályozásban is ismert és követett elvek szerint építkezve tartalmazzon olyan jogi garanciarendszert, amely az alapelvek között rögzíti, majd pedig a tételes előírásokban intézményesíti az adózói jogbiztonságot, ugyanakkor az adóhatóságok számára lehetővé teszi a kötelezettségek maradéktalan érvényesítését a jogsértő adózókkal szemben.

5. A Javaslat az egyszerűsítési törekvéseket követve megszünteti a hatályos jogszabályokban ma még meglévő, egyébként indokolatlan - a jogalkotásról szóló törvényben pedig kifejezetten tiltott - párhuzamos szabályozást. Ahol a szabályozandó életviszonyok azonossága vagy legalábbis hasonlósága ezt lehetővé teszi, az anyagi jogszabályokból kiiktatja az eljárási jellegű rendelkezéseket és azokat egységesítve, az adóeljárás részeként határozza meg (elévülés, szankciók, ellenőrzés, jogorvoslat, stb.).

A Javaslat az előzőekben említett elvek figyelembevételével egységes rend szerint szabályozza az államháztartást megillető adók, illetékek, egyéb pénzügyi kötelezettségek és a normatív (törvényben meghatározott) költségvetési juttatások teljesítésével kapcsolatos állami feladatok rendjét, az adóztatás során létrejövő sajátos jogviszonyokból következő, az adózókat és az adóhatóságokat megillető jogokat és kötelezettségeket.

-----STARTING---POINT---RESZLETES---

Az 1. §-hoz

A Javaslat az Alapelvek cím alatt a törvény célját és néhány speciális elvet emel ki, amelyek áthatják, meghatározzák az adózás egész, a Javaslatban rendezett folyamatát. A Javaslat szerint szükségtelen az általános jogalkalmazási elvek és követelmények szabályozása, mint például a jogorvoslathoz való jog, az anyanyelv használatának joga vagy a gyors eljárás követelménye. Az államigazgatási eljárás általános szabályairól szóló 1957. évi IV. törvény (a továbbiakban: Áe.) ezeket az adóügyekben is megfelelően rendezik, mivel az Áe. szabályait háttérszabályként a jövőben is alkalmazni kell az adóügyekben.

A Javaslat ezért csak olyan jellegű elveket tartalmaz bevezető rendelkezései között, amelyek az adózási folyamat valamennyi szakaszában érvényesítendő követelményt fogalmaznak meg. Jellegük szerint egyes alkotmányos jelentőségű és más általános jogelvek az adózás területén sajátos, speciális vonásokat is mutatnak. Természetesen alapelv jellegű rendelkezéseket nemcsak a bevezető rendelkezések tartalmaznak, hiszen a Javaslat számos más rendelkezése is garanciális jelentőségű, mint például az adótitokra vonatkozó szabályok.

A Javaslat elsődlegesen az adózó és az adóhatóságok kapcsolatrendszerét szabályozza. A jogállamiság követelményeinek megfelelően e viszonyokat teljeskörűen és egyértelműen szabályozottá kell tenni az eljárási normák tekintetében is. A viszonylag részletes szabályozás csak látszólag bürokratikus. Valójában a törvényes adóztatás és adózás alapfeltétele. Az adózás természeténél fogva beavatkozás a természetes személyek és szervezeteik autonómiájába, annak sajátos, törvénnyel szabályozott korlátozása.

Az adózó garanciális érdeke is azt kívánja, hogy ez az intervenció ne történhessen szabályozatlanul, parttalanul. A magánszemélyek, jogi személyek és egyéb szervezetek érdekeit tehát nem az életviszonyok szabályozatlanul hagyása vagy csak töredékes keretszabályozása szolgálja, hanem az, ha törvény rögzíti az adózók és az adóhatóság teendőit, cselekvési lehetőségeit és annak hatásait. Természetesen az adózót terhelő fizetési és más kötelezettségek a jövőben is a domináns elemet jelentik az adózói magatartás-szabályozás keretei között. Ezzel egyidejűleg azonban a Javaslat az adózói jogokat is rögzíti, továbbá a hatósági beavatkozás törvényes lehetőségeivel, eszközeinek pontos szabályozásával is védi erősíti az adózó helyzetét az adóügyi viszonyokban.

A jogok és kötelességek kölcsönössége más jellegű, mint a szerződéses kapcsolatokban, mégis az adóhatóságok és az adózók kapcsolata e jogokra és kötelességekre tekintettel törvényesen rendezett.

Az adózás rendjének egyidejűleg két, egymástól elszakítva értelmezhetetlen követelményt kell kielégítenie: a törvényességet és az adózás eredményességét. Az egyensúlyt úgy kell megteremteni, hogy az államháztartás működésének feltételei az adózókat védő garanciák sérelme nélkül teljesülhessenek. Nyilvánvaló, hogy amennyiben kisebb vagy nagyobb adózói csoportok - az ellenőrzés lehetősége nélkül - kivonhatják magukat a közteherviselés alkotmányos kötelezettsége alól, akkor e terheket a társadalom más adózói csoportjai lesznek kénytelenek viselni. Egyfelől tehát védeni kell a privát szférát, másfelől olyan eszközöket kell az adóhatóságok kezébe adni, amellyel feltárhatják az adórövidítést.

A Javaslat egyik fő célkitűzése, hogy a különböző típusú adóügyekben a szabályozás egységes elvek szerint történjék. Figyelemmel azonban az állami és önkormányzati hatóságok előtt folyó különböző típusú, funkciójú adó-, illeték- és költségvetési támogatási ügyek sokféleségére, a rendezés egységesítésének igénye nem jelentheti a szabályok uniformizáltságát. Az adózók és az adóhatóságok anyagi és eljárási kötelezettségeit és jogait elsősorban az egyes adótörvények, valamint a Javaslat tartalmazza. A rendeltetésszerű joggyakorlás nemcsak a szerződéses kapcsolatokban, hanem az adózás során is követelmény. Az adójogviszonyok alanyai az egyes törvényi rendelkezések adta lehetőségekkel azok céljának, funkciójának megfelelően élhetnek, azaz az adójogviszonyban is tilos a joggal való visszaélés.

A rendeltetésszerű joggyakorlás nevesített esetét említi a Javaslat a mérlegelés kapcsán. A Javaslat általánosságban szűkíti az adóhatósági mérlegelés - a korábbiakban gyakran parttalan - lehetőségét. Ugyanakkor az adóhatósági mérlegelési jogkör teljes kizárása az adózás arányosságának és méltányosságának tömeges megsértését eredményezné. A Javaslat általános követelményként fogalmazza meg, hogy a mérlegelési jogkörben eljárva a hatóságnak mindig a felhatalmazás céljára figyelemmel és a törvényes lehetőségek határain belül kell eljárnia.

Lényegében a rendeltetésszerű joggyakorlás sajátos esetét, a jogegyenlőség adózási vetületét rendezi a Javaslat, amikor megtiltja az „előnyös” és „hátrányos” megkülönböztetést. Mindez természetesen nem azt jelenti, hogy a jogalkalmazó szerv a jövőben a törvényes feltételek megléte esetén nem engedélyezhet például fizetési halasztást egyedi esetekben, hanem azt, hogy eljárása és intézkedése során egységes mércét kell alkalmaznia.

Az Alkotmány az alapvető jogok körében rendezi az állampolgárok jogegyenlőségét. A modern adórendszerek azonban - a zárt gazdaságokat kivéve - az adózók jogait és kötelességeit nem az állampolgársághoz, hanem más elvekhez, leggyakrabban az illetőséghez igazítják. A nemzetközi adóegyezmények rendszere is rendszerint ezeket az elveket követi, és az állampolgárságnak csak a legritkább esetben van közvetlen szerepe az adókötelezettség alakulásában. Mindezekre tekintettel alkotmányos jelentőségűnek tekinthető az állampolgárság szerinti megkülönböztetés tilalma. E rendelkezés gyakorlati jelentősége - többek között - a hazánkban letelepedett sok ezer nem magyar állampolgár adójogi helyzetének rendezése is.

Az ügyfelek tájékoztatásának az Áe.-ben említett általános elvét a Javaslat részletesebben szabályozza. Meghatározza az adóhatóság kitanítási kötelezettségének terjedelmét is. Az adóhatóság segítségére az adózóknak leggyakrabban az adóbevallások és befizetések kapcsán van szüksége. Különösen a gazdasági tevékenységet önállóan nem végző adózó állampolgárok egy része a hatóságok közreműködése nélkül nehezen lenne képes maradéktalanul eleget tenni a törvényesen előírt kötelezettségeknek. Az adóhatóságot figyelmeztetési kötelezettség is terheli azért, hogy az adózó az őt megillető jogoktól ne essen el (például adókedvezmény). Ugyanakkor a tájékoztatási kötelezettség nem korlátlan. Természetesen az adóhatóság nem adótanácsadó intézmény. Így nem kell felhívnia a figyelmet a legális adókikerülési lehetőségekre.

A jóhiszemű joggyakorlás és a közreműködés nemcsak az adóhatóságokat, hanem az adózókat is terhelő kötelesség. E szabály gyakorlati jelentősége különösen az ellenőrzés és a tényállás tisztázása, a bizonyítás során kiemelkedő.

Az adózás egyenlősége és arányossága elveinek maradéktalan érvényesülése mellett is az egyes ügyekben méltánytalanságok keletkezhetnek. Az ilyen esetek a közteherviselés arányosságának elvét sértik, a konfliktus feloldását szolgálja a méltányos eljárás lehetősége és egyben kötelezettsége. A méltányos eljárás követelménye tehát végső soron az Alkotmányból levezethető garanciális célú rendelkezés (például a létminimum védelmezése). A méltányosság ezen túlmenően azt is jelenti, hogy az adóhatóságok eljárását akkor is a méltányos joggyakorlás jellemzi, ha az adózó helytelenül járt el, valamely törvényesen előírt kötelezettségét megsértette.

A szerződési szabadság elve alapján a polgári jogviszonyok többségében a felek szerződéses kapcsolataikat és más ügyleteiket saját elhatározásuknak megfelelően alakíthatják. A szerződések és más ügyletek valódi tartalmára való utalás a Javaslatban az adózás kötelező, eltérést nem engedő szabályaival való összhang megteremtését célozza más országok jogalkotási tapasztalatait átvéve. E rendelkezés a már korábban említett joggal való visszaélés tilalmának érvényesítését is szolgálja.

Az alapelv jellegű rendelkezések közül utolsóként a Javaslat az ún. gazdasági szemléletmód érvényesítését rendeli el az adóügyekben, ugyancsak nemzetközi tapasztalatok alapján. Az érvénytelen szerződések az érvénytelenség egyéb következményeitől függetlenül olyan gazdasági eredménnyel járhatnak, amelyek adózatlanul maradása a jogszerűen eljáró adózókkal szemben indokolatlan előnyt biztosítana.

A 2. §-hoz

E § rendezi a törvény területi és személyi hatályát. A Javaslat szerint a törvényt belföldön kell alkalmazni, ideértve a vámszabadterületet is. Egyes törvények ugyanakkor a vámszabadterületre eltérő szabályokat állapíthatnak meg (például az általános forgalmi adóról szóló törvény).

A Javaslat meghatározza azoknak a személyeknek a körét, akiknek adózásával és költségvetési támogatási ügyeivel kapcsolatban a törvény rendelkezéseit alkalmazni kell.

Ezzel a Javaslat közvetve azt is meghatározza, hogy egyáltalán ki lehet adózó, azaz többek között adó- vagy illetékfizetésre kötelezett, illetve költségvetési támogatás jogosultja. A magánszemélyeknél, jogi személyeknél és egyéb szervezeteknél a személyi hatály bizonyos feltételekhez kötött (például gazdasági tevékenység folytatása).

A személyi hatály körültekintő meghatározása a belföldön hosszabb-rövidebb ideig vállalkozói vagy egyéb tevékenységet folytató személyek miatt különösen fontos. Minél nyitottabbá válik gazdaságunk, annál inkább gyakorlati jelentőségű a külföldi adózók hazai adóztatásának lehetősége és annak módja.

A 3. §-hoz

A Javaslat tárgyi hatálya jóval szélesebb, mint az adóval kapcsolatos államigazgatási eljárás. Az adókon túl kiterjed az adó jellegű befizetésekre, amelyek közgazdasági (pénzügyi) természete megegyezik az adókkal, vagy legalábbis hasonló jellegű (például az illeték). Az adó jellegű befizetések rendje szempontjából indokolt a közös szabályozás, függetlenül attól, hogy a befizetés a központi költségvetést, az önkormányzati költségvetést vagy valamelyik elkülönített pénzalapot gyarapítja. Különösen az utóbbiak esetén van jelentősége annak a feltételnek, hogy a befizetéssel kapcsolatos jogalkalmazói tevékenység az adóhatóság hatáskörébe tartozik.

Az adózás rendje szempontjából az adókkal azonos módon indokolt szabályozni a normatív - azaz törvényben meghatározott feltételeken alapuló - költségvetési támogatásokat, amelyek jellegük szerint „negatív adók”.

A Javaslat rendelkezéseit az adókra és más hasonló adó jellegű kötelezettségekre, valamint a költségvetési támogatásokra az adóigazgatási eljárási szakaszt megelőző cselekmények során is alkalmazni kell.

Hatályos jogunk számos esetben írja elő, hogy valamely köztartozást az adóhatóság adók módjára köteles behajtani. E köztartozások rendszerint nem adó jellegűek, ezekre a Javaslat hatálya csak a végrehajtás és az ezzel összefüggő nyilvántartás tekintetében terjed ki.

Nem terjed ki a Javaslat hatálya két többé-kevésbé adó típusú befizetési formára és az azokkal összefüggő eljárási-ellenőrzési feladatokra. A társadalombiztosítás várhatóan a nem távoli jövőben elveszíti mai jellegét, a biztosítási arculat előtérbe kerülését pedig gátolná, ha a befizetések és kiutalások az adózás rendje szerint történnének. A társadalombiztosítási tartozásokat azonban továbbra is adók módjára kell behajtani, ezért e törvény rendelkezései e tekintetben kiterjednek a társadalombiztosítás követeléseinek behajtására. A szeszjövedék adóztatás elkülönült szabályozásának fenntartását elsősorban az indokolja, hogy a szeszadóztatás elválaszthatatlan a szesz előállításának, forgalombahozatalának és felhasználásának ellenőrzésétől. E feladatok a Javaslatban szabályozott adóhatósági eszköztárnál szélesebb jogosítványokat igényelnek. Olyan eszközöket is, amelyeket az egyéb adók ellenőrzését végző adóhatóságoknak indokolatlan lenne biztosítani.

A 4. §-hoz

A Javaslat alapjaiban változtatja meg az államigazgatási eljárás általános szabályainak alkalmazását az adóügyekben. A jövőben az Áe. szabályai a Javaslat rendelkezései mögött, a Javaslatban nem szabályozott kérdésekben alkalmazandók, ezáltal az indokolatlan párhuzamos szabályozás elkerülhető.

Az Áe. elsődlegességét védő azon korábbi jogos aggodalom, hogy az alacsony szintű ágazati szabályok lerontják a törvényi garanciákat, az adózás rendjének törvényi szabályozása esetén nem igazolható. Az Áe. egységéhez való merev ragaszkodás, az eltérést nem engedő egyes szabályok ma már inkább az adóztatást nehezítik, s inkább az adózók hátrányára jelentenek olyan korlátokat, amelyeket a Javaslat igyekszik feloldani.

A Javaslat rendelkezéseihez képest a törvénnyel - vagy alacsonyabb rendű jogszabállyal - kihirdetett nemzetközi egyezmények a nemzetközi gyakorlatnak megfelelően elsőbbséget élveznek, s ezek a Javaslatban foglalt eljárási rendelkezésektől eltérő normákat is megállapíthatnak.

Az 5. §-hoz

Az adót és a költségvetési támogatást megállapító törvények meghatározzák az adóalanyok körét, tehát azokat a személyeket, akikre a törvények adókötelezettséget vagy legalábbis adófizetési kötelezettséget írnak elő. A Javaslatban meghatározott adózó fogalma tágabb. Az adóalanyokon kívül a kifizetők, a munkáltatók és az adóbeszedésre kötelezettek is adózóknak minősülnek. Az adózókat a Javaslatban részletesen szabályozott eljárási adókötelezettségek közül valamennyi, vagy csak egyes kötelezettségek (például bevallás, nyilvántartás) terhelik. Az adótörvények szerinti adóalanyok helyett az adó megfizetésére kötelezettek (például a jogutód) a Javaslat szerint nem adózók. A megfizetési kötelezettségen kívül e személyeket más kötelezettség - tehát mellékkötelezettség - nem terheli. Amennyiben a Javaslat valamely jogot vagy kötelezettséget az adó megfizetésére kötelezettekre is kiterjeszt, akkor e személyeket minden alkalommal külön megemlíti.

A 6. §-hoz

A Javaslat felsorolja a különböző típusú adóügyekben eljáró adóhatóságokat. Az Adó- és Pénzügyi Ellenőrzési Hivatalon és szervein - a Javaslat szóhasználatában az állami adóhatóságon - kívül egyes adóügyekben a vámhatóságok, az illetékhivatalok valamint a helyi adóügyekben az önkormányzati adóhatóságok járnak el.

Az adóhatóságok feladatkörébe tartozik az adó beszedése, behajtása, nyilvántartása, továbbá - az önadózással és adóbeszedéssel megállapított adók kivételével - az adó megállapítása (adókivetés, -kiszabás) is. Az adóhatóságok feladata a költségvetési támogatás, az adóvisszaigénylés és -visszatérítés kiutalása is. Az adóhatóságok látják el az adózással összefüggő ellenőrzési feladatokat is az adórövidítés, illetve a támogatás jogosulatlan igénybevételének megelőzése, megakadályozása érdekében. Az adóhatóság ennek keretében ellenőrzi az anyagi és eljárási kötelezettségek törvényben előírt teljesítését, ezek valamelyikének megsértése esetén, amennyiben szükséges, megindítja az adóigazgatási eljárást.

A 7. §-hoz

Speciálisan rendezi a Javaslat az adózók iratbetekintési jogát. Az adózónak jogai érvényesítéséhez, kötelezettségei teljesítéséhez szükséges lehet bármely, az adózására vonatkozó irat megismerésére. E jog gyakorlása addig terjedhet, amíg más személyek adótitokhoz fűződő érdekeit nem sérti, mert az iratnyilvánossághoz fűződő érdekeknél erősebb a más személyek magán- és üzleti titkainak, személyiségi jogainak védelme. A gyakorlatban ez a korlát az adózó jogainak és kötelezettségeinek érvényesülését nem csorbítja, de az adótitokra (46-48. §) vonatkozó szigorú rendelkezésekkel csak így teremthető meg az összhang.

Az iratbetekintési jog másik korlátja csak időleges: legfeljebb az ellenőrzés megkezdéséig tart. Különösen önadózás esetén az adatszolgáltatásra, adatgyűjtésre vonatkozó iratoknak az ellenőrzés megkezdése előtti megismerése meghiúsítaná az esetleges adóeltitkolás feltárását. Ebben az esetben ugyanis az adózóknak lehetősége lenne arra, hogy csak azokat a bevételeiket, jövedelmeiket vallják be, amelyekről az adóhatóságoknak biztosan tudomása van.

A 8. §-hoz

Az önadózás a törvényben meghatározott esetekben adózói kötelezettség, illetve egyes helyi adóknál a kivetés helyett választható adózási mód. Míg az önadózás adózói kötelezettség, addig az önellenőrzés csak lehetőség, amellyel az adózó - ha saját korábbi jogsértését észleli - mentesül az adóhatóság által később megállapított, súlyosabb jogkövetkezmények, az adóbírság, a késedelmi pótlék, a mulasztási bírság alól. Az önellenőrzés, amelyhez önellenőrzési pótlék kapcsolódik, a Javaslat szerint tehát nem kötelezettsége, hanem joga az adózónak. Amennyiben az adózó él e jogával, akkor nemcsak helyesbítenie kell az adó, illetve a költségvetési támogatás alapját, hanem azt természetesen be is kell vallania és meg is kell fizetnie. Nincs szükség önellenőrzésre a Javaslat szerint, ha a helyesbítendő összeg legfeljebb 1000 forint, a személyi jövedelemadó esetében 100 forint. A Javaslat nem tesz különbséget az önadózó és az adókivetés útján adóztatott adózók között. A bevallás során elkövetett tévedéseiket az adómegállapítás módjától függetlenül helyesbíthetik. A jogkövetkezmények tekintetében is azonos helyzetbe hozza az adóbevallását önként módosító adózót az önadózóval.

A 9-10. §-hoz

A Javaslat összefoglalja az adózót terhelő, a III. fejezetben részletesen szabályozott eljárási jellegű kötelezettségeket. Az adózót nem terheli minden esetben az összes adókötelezettség, hanem azok terjedelmét a Javaslat, illetve az egyes adótörvények rendezik. Az eljárási jellegű adókötelezettségek terjedelme az adó jellegéhez és az adózó tevékenységéhez igazodik.

Általános szabályként felmenti a Javaslat a vállalkozói tevékenységet nem folytató magánszemély adózókat az adatszolgáltatás, adólevonás és -beszedés kötelezettsége alól, kivéve, ha külön törvényi rendelkezés szerint munkáltatók, kifizetők vagy adóbeszedésre kötelezettek. Az adózó költségvetési támogatásra való jogosultságát a Javaslat a mellékkötelezettségek teljesítéséhez köti.

Az adózás és a költségvetési kapcsolatok természetesen szorosan összefüggenek, mégsem vetíthetők közvetlenül egymásra. Az adózó helyzetét, jogait és kötelezettségeit nem befolyásolja az, hogy az általa teljesítendő befizetés az államháztartás mely részébe kerül. Az adózó egyfelől nem tarthat igényt többletjogokra azért, mert más személyeknél több adót fizetett a költségvetésbe, másrészt az adóhatóság sem utasíthatja el - például - az adózó fizetési könnyítésre irányuló kérelmét csupán a központi, illetve az önkormányzati költségvetés pillanatnyi helyzetére, likviditási zavaraira hivatkozva, ha a kérelem teljesítésének törvényi feltételei egyébként adottak.

A 11-16. §-hoz

A Javaslat szerint az adóhatóság az adózókat - a több országban szokásos évenkénti általános összeírás helyett - bejelentkezésük alapján veszi nyilvántartásba. A Javaslat négy adóhatóságot különböztet meg. Az adózónak szükségképpen egy vagy több adóhatóságnál kell bejelentkeznie. A legszélesebb nyilvántartást az állami adóhatóság vezeti, az állami adóhatóság tartja nyilván a vállalkozók adóit és a magánszemélyek jövedelemadóját, ezért az adózók túlnyomó többségét az állami adóhatóság nyilvántartásba veszi. Az önkormányzat által bevezetett adók tekintetében szükségképpen az önkormányzati adóhatóságnál is be kell jelentkezni.

Az illetékfizetés eseti jellegű, alanyai sem esnek egybe az adófizetők személyével, ezért a külön bejelentés ez esetben sem nélkülözhető.

A vámhatóságnál a bejelentés a vámkezeléssel együtt történik, ezért a vámárunyilatkozat benyújtása egyidejűleg bejelentésnek is tekintendő.

Az első bejelentést (bejelentkezés) az állami és az önkormányzati adóhatóságnál az adókötelezettség keletkezését követően kell megtenni és azokat az adatokat kell bejelenteni, amelyek az adózók azonosításához szükségesek. Az adónyilvántartásnak az adatokban bekövetkezett változást - amelyhez jogok és kötelezettségek fűződnek - pontosan tükröznie kell, ezért a bejelentett adatok változását is közölni kell az adóhatósággal.

A magánszemélynek csak akkor kell bejelentkeznie, ha vállalkozó, vagy legalábbis általános forgalmi adó köteles értékesítést végez. Ez esetben ugyanis többféle adót fizethet és bejelentésétől függően eltérő kötelezettségei is lehetnek. A magánszemélyt az állami és az önkormányzati adóhatóság is adóbevallása alapján veszi nyilvántartásba.

Az adóhatóság a bejelentés alapján számítógép segítségével vezeti az adónyilvántartást. Az adózók azonosítására szolgáló adatok ezért a központi statisztikai jelzőszámra és a személyi számra - külföldiek esetén a külön nyilvántartásra illetve útlevélszámra - épülnek.

Az önkormányzati adóhatóság az állami adóhatóság nyilvántartási számát alkalmazhatja vagy a számára kedvező, más nyilvántartást alakíthat ki.

A 17-19. §-hoz

A Javaslat az adó megállapításának többféle módját különbözteti meg. Az adót megállapítja az adózó (önadózás), bevallás, bejelentés alapján, utólagos vagy egyidejű ellenőrzés mellett az adóhatóság (utólagos adómegállapítás, kivetés, kiszabás), továbbá az adózó és az adóhatóság helyett a kifizető, a munkáltató és az adóbeszedésre kötelezett.

Az egyes adók és költségvetési támogatások alapja, megállapításuk időpontja eltérő, ezért a Javaslat szerint az adókat, a költségvetési támogatásokat külön-külön, az előírt időpontokban kell megállapítani. A Javaslat e tekintetben nem tér el a hatályos rendelkezésektől, továbbra sem teszi lehetővé, hogy az egyes adókötelezettségeket, költségvetési támogatásokat egymással szemben beszámíthassák.

A rendszeres, üzletszerű gazdasági tevékenységet folytatók általában többféle adót fizetnek, ezek esedékessége is eltérő, ezért az adóhatóság adóbevallás alapján nehézkesen, késedelmesen, nagy bürokráciával vethetné ki az adójukat. A Javaslat fenntartja és tovább szélesíti e körben az önadózást. A jogi személyek, egyéb szervezetek, vállalkozók az állami és az önkormányzati adóhatóságnál nyilvántartott adók tekintetében is önadózók.

A magánszemélyek esetében az önadózás nem válik általánossá a Javaslat szerint sem. Célszerű és szükséges az egy helyről jövedelmet szerzők egyszerűbb adómegállapítását fenntartani. Az önkormányzat által bevezetett adó esetében a magánszemély a számára kedvezőbb módon a kivetés vagy az önadózás között választhat.

A magánszemély adóját a magánszemélyek jövedelemadójáról, illetve a helyi adókról szóló törvényben meghatározott esetekben a kifizető, a munkáltató és az adóbeszedésre kötelezett állapítja meg. Ez az adómegállapítás nem a hatósági adómegállapítást, hanem az adóbevallást helyettesíti, ezáltal az adózó állampolgárok millióinak adminisztratív terheit csökkenti. Adóhatósági adómegállapításnak ilyen esetben csak akkor van helye, ha az adózó a munkáltató vagy a kifizető által megállapított adót vitatja, vagy adóvizsgálat nyomán utólagos adóhiányt kell megállapítani.

Az adóhatóság utólagos adómegállapítása általában az ellenőrzéshez kötődik. Az adózó által megállapított adót, költségvetési támogatást az adóhatóság az elévülési időn belül ellenőrzi és ha azt állapítja meg, hogy a bevallott adó, költségvetési támogatás nem felelt meg a jogszabályok rendelkezéseinek, a bevallott és a jogszabály szerint számított adó különbözetét utólag előírja.

A 20-24. §-hoz

A Javaslat szerint a munkáltató, a kifizető és az adóbeszedésre kötelezett kivételével adóbevallást kell tennie valamennyi adózónak. Önadózás esetén az adó, a költségvetési támogatás alapjáról és összegéről, kivetés esetén - miután az adót az adóhatóság állapítja meg - az adóalapról kell adóbevallást tenni. Az adót, a költségvetési támogatást - annak megállapításához hasonlóan - külön-külön kell bevallani. A bevallás időpontja a könyvvezetéshez, illetve az adó (támogatás) összegéhez igazodik. A magasabb összegű adót gyakrabban kell bevallani, a 10 000 forint, illetve 100 000 forint alatti adóról (támogatásról) év közben nem kell bevallást tenni. Az adóbevallás benyújtásának rendjét, időpontját a Javaslat 1. számú melléklete foglalja össze.

Az adóbevallást írásban kell benyújtani. A Javaslat szerint az adóbevallásnak - a korábbi előírásoktól eltérően a számvitel, könyvvezetés változása miatt - az adóalap és az adó kiszámítását is tartalmaznia kell. Önadózás esetén az adóbevallásban feltüntetett adó végrehajtható.

Az adóbevallás benyújtásához jelentős érdek fűződik, az adóhatóság általában önadózás esetén is az adóbevallás alapján írja elő az adókötelezettséget, ezért a Javaslat kimondja, hogy az adó megfizetése az adóbevallást nem pótolja. A bevallás ki nem mentett késedelme esetén az adóhatóság mulasztási bírságot szabhat ki.

A Javaslat az adóbevallás benyújtásának különös eseteiről is rendelkezik.

A helyi adóról a magánszemélynek nem kell ismételt bevallást adnia, ha az adókötelezettséget érintő adatok nem változtak.

A Javaslat meghatározza, hogy a jövedelemadót fizető magánszemély milyen esetekben köteles adóbevallást tenni, illetve rendelkezik arról, hogy ha jogi személy vagy egyéb szervezet megszűnik, az adóköteles tevékenységet megszüntetik, milyen időpontban kell az adóról, költségvetési támogatásról az adóbevallásban elszámolni.

Az adóbevallás feldolgozása, összesítése során az esetleges számítási hibákat, elírásokat ki kell javítani.

Az adózó által megállapított adóról tett adóbevallást annak benyújtását követően az adóhatóság felülvizsgálja. Ha a számítási hiba az adóalap vagy az adó összegét módosítja, erről az adózót értesíteni kell. Az adóhatóság természetesen a számítási hibától és más hasonló elírástól eltekintve kijavítás címén érdemben nem változtathatja meg a bevallás tartalmát. Az adózó terhére mutatkozó javítás esetén fel kell hívni az adózót a különbözet megfizetésére, a javára mutatkozó számítási hiba összegét pedig vissza kell utalni. Ha az adózó a kijavítást vitatja, az adót határozattal kell megállapítani. Miután ilyen esetben csak számítási hiba vagy elírás kijavításáról rendelkezik az adóhatóság, ez nem tekinthető ellenőrzésnek vagy adómegállapításnak és nem zárja ki az adóbevallás utólagos ellenőrzését.

A 25-30. §-hoz

A Javaslat részletesen rendelkezik az adó megfizetésére kötelezettekről, az adófizetés időpontjáról és módjáról.

Az adót általában az adó alanyának kell megfizetnie. Sajátos az adólevonás és az adóbeszedés, amikor az adóalany helyett a kifizető, a munkáltató és az adóbeszedésre kötelezett kerül közvetlen kapcsolatba az adóhatósággal. A levont, beszedett adót a kifizető, a munkáltató, illetve az adóbeszedésre kötelezett köteles az adóhatóságnak megfizetni.

Ha az adót az adó alanya nem fizeti meg, a Javaslat szerint mások is kötelezhetők a helytállásra, az adó megfizetésére. Az adó megfizetésére kötelezettek köre részben a Polgári Törvénykönyv, részben más törvények rendelkezésein alapul. Az adó megfizetésére kötelezhető az örökös, a megajándékozott, a jogutód, a kezességet vállaló, a tartozást átvállaló, a tulajdonostárs, a szülő, illetve azok a szervezetek, amelyek jogszabályok szerint harmadik személyekkel szemben helytállni kötelesek.

Az adó megfizetésére a felsoroltak csak akkor kötelezhetők, ha az adóalany az adót nem fizette meg és azt tőle nem is lehetett behajtani. A követelésről határozatot kell hozni, mely szerint a kötelezettet az adófizetés tekintetében az adózóval azonos jogok illetik meg, ezáltal az önálló jogorvoslati út lehetősége megnyílik.

Az adót meghatározott feltételek és korlátok között lehet mástól követelni: az örököstől örökrésze arányában, a megajándékozottól az okirattal juttatott ajándék erejéig, a szülői felügyeletet ellátó szülőtől az általa kezelt vagyon mértékéig követelhető az adóalany által meg nem fizetett, és tőle be sem hajtható adó.

Az adóalapok - az értékesítési bevétel, a jövedelem, a nyereség - általában folyamatosan keletkeznek, a központi költségvetés és az önkormányzat közkiadásai pedig előre tervezett összegben és időpontban merülnek fel, ezért az adókat, adóelőlegeket adóév közben fizetni kell, a költségvetési támogatásokat ugyancsak év közben is ki kell utalni.

Az adófizetésnek, illetve költségvetési támogatás kiutalásának az időpontja ezekhez a szempontokhoz, illetve a könyvvezetés szabályaihoz igazodik. Miután az adóbevétel a közkiadások forrása, a pontos adófizetéshez jelentős érdek fűződik. Az adófizetés késedelme esetén pótlékot kell fizetni. A költségvetési támogatások időben történő kiutalása viszont az adózók gazdálkodásának feltétele, ezért a késedelmes kiutalás a pótlékkal azonos összegű kamatfizetéssel jár.

Az adókat pénzben kell megfizetni, az adóhatóságok azonban készpénzt nem kezelnek, ezért az adófizetési kötelezettséget pénzintézet útján kell teljesíteni. Az önkormányzatok által bevezetett adók esetében, a kistelepüléseken élők érdekeinek megfelelően, a Javaslat lehetőséget ad arra, hogy az adót az adóhatóság pénztárába fizessék. Az adókra vonatkozó előírásoktól eltérő szabályok érvényesülhetnek az illetékek megfizetésénél is.

A 31-32. §-hoz

Egyes adókra, amelyek alapját évente kell megállapítani, a ma hatályos szabályozással egyezően év közben előleget kell fizetni (például a vállalkozási nyereségadó). A hatályos szabályozáshoz képest a Javaslat az adóelőleg számításának, fizetésének, bevallásának rendjén változtat. Az adóelőleg számításának alapját, mértékét a jövőben az egyes adókról rendelkező törvények határozzák meg. A Javaslat ezért csak az előlegfizetés időpontjáról rendelkezik. A rendszeres, üzletszerű gazdasági tevékenységet folytatók nyeresége után fizetendő adóra a Javaslat szerint az állami adóhatóság fizetési meghagyása szerint kell előleget fizetni. A fizetési meghagyás a törvényi feltételeken vagy az adózó bejelentésének adatain alapul. Ez a rendelkezés lehetővé teszi, hogy az adóhatóság az adóévet megelőző év, illetve az adóév bejelentett adatai alapján a teljes évre pontosan kiszámítsa és előírja a fizetendő adóelőleg összegét, az adózónak pedig az ilyen adókról nem kell év közben adóbevallást tenni.

Az előző időszak adatai alapján előírt adóelőleget az adóév tényleges helyzetéhez lehet igazítani, az adózó az előleg összegének, illetve egyenlő vagy eltérő részleteinek módosítását kérheti az adóhatóságtól. Az adóévre vonatkozó adóelőleget - a könyvvezetésre vonatkozó előírásoktól függően - az adózók egy része a félév, illetve az év végén, a végleges, illetve várható adó összegére kiegészíti. E megoldásra a költségvetés likviditási zavarainak elkerülése érdekében van szükség.

Az adókötelezettség, illetve a költségvetési támogatás elszámolását a Javaslat részletesen meghatározza. Előfordul, hogy az előírtnál kevesebb, vagy több adót fizettek be, ilyen esetekben rendelkezni kell a befizetett összegek elszámolásáról.

Az állami adóhatóság az adószámlákat adónként, támogatásonként vezeti, az önkormányzati adóhatóság egy adószámlát vezet, ezért az elszámolás adóhatóságonként eltér. A Javaslat szerint az állami adóhatóság, ha a tartozást csak részben egyenlítették ki, a befizetett összeget az adók esedékességének sorrendjében, az önkormányzati adóhatóság a járulékokra és ezt követően az adókra számolja el. Ha az adózó az előírt adóösszegnél többet fizetett, az adóhatóság a túlfizetést csak akkor téríti vissza, ha az adózónak adótartozása nincs. Az önkormányzati adóhatóságnál további feltétel, hogy az adózónak nyilvántartott, adók módjára behajtandó köztartozása sincsen.

Az adóhatóság az adózókat folyószámlájuk egyenlegéről és a felszámított késedelmi pótlékokról évente értesíti. Az eltéréseket egyeztetni lehet, vita esetén az adóhatóság határozattal dönt. Az adó- és adóelőlegfizetés részletes előírásait a Javaslat 2. számú melléklete foglalja össze.

A 33-36. §-hoz

Az adóalapot bizonylatok, könyvek, nyilvántartások alapján lehet megállapítani, ezért a nyilvántartások vezetésének az adózásban kiemelkedő jelentősége van.

A Javaslat a bizonylatok, könyvek, nyilvántartások tekintetében a könyvvezetés, a számvitel előírásaira utal, ezért csak azokat a szabályokat tartalmazza, amelyek az adóalap, az adómentesség, az adókedvezmény, az adó, a költségvetési támogatás megállapítása végett a számviteli, könyvvezetési, bizonylati rend általános előírásaihoz képest sajátosak.

A Javaslat szerint az adó és költségvetési támogatás alapjának, illetve az adó és a költségvetési támogatás összegének a megállapításához szükséges nyilvántartásoknak bizonylaton kell alapulnia. A nyilvántartásokat adónként, költségvetési támogatásonként, folyamatosan, kihagyás nélkül kell vezetni úgy, hogy azokból a bevallott adó (támogatás) és annak megfizetése ellenőrizhető legyen.

A számvitel bizonylati rendjéhez képest a Javaslat egyes bizonylatokat külön is megjelöl, így az általános forgalmi adó alapjának megállapításához nélkülözhetetlen számlát, nyugtát, a magánszemélyek jövedelemadója alá eső kifizetések bizonylatait, az adókedvezményre jogosító igazolásokat, illetve az önkormányzat által bevezetett idegenforgalmi adó esetén az adóbeszedés bizonylatát.

Az adóhatóság a bevallott adót a bevallás benyújtására előírt időpont évének utolsó napjától számított 5 éven belül - azaz a megállapításhoz való jog elévüléséig - ellenőrizheti, ezért a bizonylatokat, könyveket, nyilvántartásokat addig meg kell őrizni. A Javaslat rendezi, hogy ha az adókötelezettség megszűnik, az iratokat ki köteles a továbbiakban megőrizni.

A 37-41. §-hoz

A Javaslat az adókötelezettségek körében sorolja fel a nyilatkozattételt és a vagyonnyilatkozatot. A nyilatkozat és a vagyonnyilatkozat annyiban visel közös vonásokat, hogy mindkettő az adóalap megállapításának, az adó ellenőrzésének eszköze.

A nyilatkozat a megkeresés, illetve a tanúvallomás jogintézményeivel rokon, egyszerű, az ellenőrzés során alkalmazható eszköz. Az adóhatóság az államigazgatási eljárás általános szabályairól szóló törvény rendelkezései szerint eljárása során minden szervezetet megkereshet, illetve tanúkat hallgathat meg. Megkeresésre azonban az Áe. szerint csak egyes szervezetek esetében van mód, míg a tanú idézése, meghallgatása az ellenőrzést lassítja, ezért a Javaslat az adózáshoz jobban igazodó - az adózó érdekeit nem sértő - sajátos megoldást vezet be.

A Javaslat szerint az adóhatóság azoktól a személyektől, akik az adózóval szerződéses kapcsolatban állottak vagy állnak, az adózással összefüggő ügyekben nyilatkozatot kérhet.

A vagyonnyilatkozat intézményét a Javaslat a ma hatályos, a magánszemélyek jövedelemadójáról szóló törvényből, változatlan tartalommal vette át. A vagyonnyilatkozat alkalmas arra, hogy két időszak vagyonnyilatkozata közötti vagyongyarapodást és ugyanezen időszak adómentes és adóköteles (bevallott) jövedelmét az adóhatóság egybevesse és tisztázza a vagyongyarapodás forrását, feltárja az adózás alól jogellenesen kivont jövedelmet. A Kormány rendeletében általános vagy értékhatárhoz kötött vagyonnyilatkozatot rendelhet el. Az adóhatóság - ha ez az ellenőrzéshez szükséges - egyes adózókat esetenként közvetlenül kötelezhet vagyonnyilatkozat benyújtására.

A vagyonnyilatkozat a nagyértékű ingó- és ingatlan vagyonra terjed ki, továbbra sem kötelező a takarékbetétben levő vagyont - annak titkossága miatt - a vagyonnyilatkozaton feltüntetni. A Javaslat a háztartási felszerelés, berendezés figyelembevehető értékét a korábbi 150 000 forintról 200 000 forintra emelte.

A 42-44. §-hoz

A Javaslat továbbra is fenntartja az önellenőrzés intézményét. Ha az adózó adóját, költségvetési támogatását megállapította, bevallotta, befizette és ezt követően felismeri, hogy tévedett, adóbevallását az adóellenőrzés megkezdéséig önellenőrzéssel módosíthatja, vagy a be nem vallott adót, támogatást utólag is bevallhatja.

Az önellenőrzés joga az önadózásból következik és valamennyi önadózás útján adózót, így a helyi adók önadózó adóalanyait is megilleti. Az adót (támogatást) önadózás esetén az adózó állapítja meg, ezért előfordulhat, hogy például számításaiban - vagy bármely más tényben, körülményben - tévedett. Ha a tévedését felismeri, az adózónak módja nyílik arra, hogy tévedését helyesbítse.

Az önellenőrzéssel helyesbített adó (támogatás) után pótlékot kell fizetni, ennek mértéke azonban az adóbírság és a késedelmi pótlék együttes összegénél lényegesen alacsonyabb. Ilyen esetben bírságot és késedelmi pótlékot természetesen a helyesbített adó (támogatás) összegére az adóhatóság később nem állapíthat meg.

A pótlékot sem kell megfizetni, ha a helyesbítés az adózó javára mutatkozik, illetve akkor, ha a magánszemélyek jövedelemadója esetében a helyesbítés a kifizető, a munkáltató, illetve az adókedvezményre jogosító igazolást kiállító hibája miatt vált szükségessé.

A helyesbítést a hiba elkövetésekor hatályos jogszabályok alapján kell elvégezni. A bizonylatokat, a számításokat és nyilvántartásokat meg kell őrizni, az adóhatóságnak azonban csak a helyesbített összeget kell bevallani.

A pótlékot - a késedelmi pótléktól eltérően - az adózó számítja ki és a helyesbítéssel egyidejűleg megfizeti.

A 45. §-hoz

Az adóhatóságoknak a törvényben meghatározott ellenőrzési és adóztatási feladatai eredményes teljesítéséhez az adózók és az adó megfizetésére kötelezettek azonosítására, továbbá az adóalap megállapításához és természetesen ennek ellenőrzéséhez külső adatokra, a megszerzett adatok nyilvántartására és megőrzésére van szüksége. Az adóhatóság ezen túlmenő egyéb célra adatot nem gyűjthet és nem használhat fel. Mindez védelmet nyújt az adózóknak. Megakadályozható, hogy a közigazgatás indokolatlanul és szükségtelenül átlépje a privát szféra határait. A Javaslat nemcsak az adatok felhasználásának célja tekintetében korlátozza az adóhatóságot, hanem - legalábbis példálódzó jelleggel - felsorolja, hogy más nyilvántartások közül melyek használhatók fel.

Az adóhatóság az ellenőrzéshez szükséges adatokat részben adatszolgáltatás útján szerzi meg. A viszonylag széleskörű adatszolgáltatás a jövedelemadózás jelenlegi rendszere alapján nem mellőzhető. Az adatszolgáltatásra kötelezett szervezetek köre csak akkor lenne szűkíthető, ha egyidejűleg egyes adópreferenciák is megszűnnének. Megfelelő helyettesítő kontroll-adatok hiányában a jövedelemadózás ellenőrzése lehetetlenné, vagy más esetekben összehasonlíthatatlanul költségesebbé válna. Az adatszolgáltatás adótechnikai feltételeit a Javaslat 3. melléklete tartalmazza.

A 46-48. §-hoz

A hatályos jogszabályoknál szélesebb körben a garanciális rendezés igényével - más országok tapasztalatait is figyelembevéve - szabályozza a Javaslat az adótitkokkal összefüggő kérdéseket. Ennek keretében meghatározza az adótitok fogalmát, a titoktartásra kötelezettek körét, az adótitoksértés eseteit, továbbá az adótitok jogszerű felhasználásának, kivételes közzétételének feltételeit.

Az adótitok viszonylag részletes és a nemzetközi gyakorlathoz képest is szigorú szabályozásának elsődleges indoka a magántitok és az üzleti titok védelme. Alapvető érdek fűződik ahhoz, hogy az adózói magánszférát érintő, viszonylag nagyszámú adat ne juthasson illetéktelen személy tudomására. Az adótitok szigorú szabályozása, az adóadatoknak a nyilvánosság és általában harmadik személy elől történő elzárása biztosíték jellegű, hiszen az adóhatóság szükségszerűen igen fontos adatok birtokába jut - többek között - a bevallások, az adatszolgáltatás és az ellenőrzés útján.

A Javaslat - a hatályos szabályoktól eltérően - nemcsak az adóhatóságot, hanem közvetlenül azokat a személyeket is megjelöli, akik a feladataikkal összefüggésben szerzett adótitkot kötelesek megőrizni. Az adótitok megsértését a jogrendszer végső soron büntetőjogi felelősség megállapításának lehetőségével is szankcionálja. Az adótitok megőrzésére az adótisztviselőkön és a szakértőkön kívül mindazok kötelesek, akik az adóadatok feldolgozása, az adó és előleg levonása stb. során adózást érintő adótitok birtokába kerülnek.

Az adótitok megsértése megvalósul a jogosulatlan felhasználással, az illetéktelen személy részére hozzáférhetővé tétellel vagy a közzététellel. A Javaslat 47. §-a a jogszerű felhasználás és tájékoztatás feltételeit szabályozza, míg a 48. § azt a kivételes esetet, amikor az adóhatóság jogosult az adóadatok nyilvánosságra hozatalára. Ez utóbbira csak akkor kerülhet sor, ha az adózó az adózásával összefüggő valótlan tényt, adatot vagy valós tényt, adatot megtévesztő módon tett közzé. Ilyen esetben is további előfeltétele a nyilvánosság előtt történő cáfolatnak, hogy a közzététel alkalmas az államigazgatás munkájába vetett bizalom megingatására, továbbá szükséges a pénzügyminiszter engedélye és az érintett személy meghallgatása is.

A 49. §-hoz

A ma hatályos adóeljárási rendelkezések az adóhatóságok közötti munkamegosztást az adókat, adójellegű kötelezettségeket, támogatásokat tételesen felsorolva határozzák meg.

A Javaslat az adózás rendjét az adómegállapítási módok szerint és nem elsősorban adóhatóság típusonként szabályozza. Ezért szakítva a jelenlegi megoldással - közelítve az államigazgatási eljárás általános szabályairól szóló törvény hatásköri szabályához - főszabályként azt rögzíti, hogy az adó és költségvetési támogatás ügyében, feltéve, hogy törvény másként nem rendelkezik, első fokon az Adó- és Pénzügyi Ellenőrzési Hivatal szervei járnak el, amelyeket a Javaslat állami adóhatóságként említ. Ezzel az általános szabállyal a Javaslat el kívánja kerülni, hogy az adórendszer esetleges jövőbeli változásai (új adófajták keletkezése) a törvény módosítását tegyék szükségessé.

Ugyanakkor a jövőben létrehozandó új adók, költségvetési támogatások esetében a rendelkezés jogalkotói feladatot is magában rejt, hisz ha a törvényalkotó másként nem rendelkezik, az adó vagy költségvetési támogatás ügyében automatikusan áll be az állami adóhatóság eljárási jogosultsága és kötelezettsége.

Azokat az adókat, amelyek érvényesítése nem tartozik az állami adóhatóság feladatkörébe, a Javaslat pozitív módon rögzíti, megjelölve azt az adóhatóságot is, amely a hatósági jogokat gyakorolja.

Ilyen kivételes körben lát el adóhatósági feladatokat a Vám- és Pénzügyőrség, ha az ügy tárgya a termékimporthoz kapcsolt általános forgalmi adó, illetőleg statisztikai illetékfizetési kötelezettség.

A gyakorlatban bevált, hogy a termékimport vámkezelésekor a vámhivatal állapítja meg a vámérték, vámkezelési díj, statisztikai illeték ismeretében - tipikusan a vámmal együtt - az általános forgalmi adót is. Minthogy az eljárás során fizetendő adó alapjának valamennyi eleme ismert - a vámhatóság által megállapított -, indokolt, hogy az adót ne önadózással, hanem kivetéssel állapítsák meg.

Szintén hagyományos, hogy az illetékeztetési feladatokat az erre a célra létrehozott, sajátos szakértelemmel rendelkező, megyei, megyei városi, fővárosi szinten szervezett hatóság, az illetékhivatal lássa el.

A vagyonszerzési illetékek megállapítása, ellenőrzése és beszedése adja e hivatalok fő feladatát. Sajátos ellenőrzési funkciójuk, hogy az egyes államigazgatási és bírósági szervek eljárási illetékek terén végzett tevékenységét is ellenőrizzék.

Az önkormányzatok gazdasági önállóságának egyik biztosítéka a helyi adóztatás joga. Az adótörvényben megfogalmazott keretek között a helyi adót az önkormányzat rendelettel állapítja meg. Az ilyen ügyekkel kapcsolatos hatósági feladatok első fokú intézése a Javaslat szerint a települési önkormányzatok jegyzőjének hatáskörébe tartozik.

Az önkormányzatok költségvetését illeti a korábbi rendszerben még tanácsi hatáskörbe tartozó, úgynevezett lakossági adókból származó bevétel is. Ezeknek az adóknak az átmeneti működtetése, illetőleg az elévülési időn belüli ellenőrzése - magától értetődően - szintén a települési önkormányzat jegyzőjének hatásköre.

Az önkormányzat által bevezetett adók esetében a hatásköri és illetékességi szabályok sajátos módon esnek egybe. Minthogy egy-egy önkormányzat területén fogalmilag kizárt más önkormányzat adóhatóságának működése, e területen illetékességi szabályokra nincs szükség.

Az 50. §-hoz

A Javaslat a mai rendszerhez képest a lehetséges legszűkebb körre szűkíti a kivételes, vagy kizárólagos illetékesség körét.

Az általános illetékességi szabályok az adózóhoz legközelebb eső, így legkönnyebben elérhető adóhatóságot jelölik ki az ügyek intézésére. Ennek megfelelően alapozza meg az illetékességet általános szabályként a magánszemély állandó, ennek hiányában ideiglenes lakóhelye, vagy szokásos tartózkodási helye, vállalkozó esetében a székhely - ennek hiányában - a telephely.

A helyismeret indokolja, hogy ha az adóügy ingatlanhoz, vagy ingatlanhoz fűződő vagyoni joghoz kapcsolódik, akkor az egyébként érintett tulajdonos, illetőleg vagyoni értékű jog jogosultjának lakóhelyétől függetlenül az az adóhatóság kapjon jogot az eljárásra, amelynek területén az ingatlan fekszik.

Sajátos illetékességi és egyben hatásköri szabályt érvényesít a Javaslat a munkáltató, a kifizető és a munkavállaló között kialakuló adó, illetőleg adóelőleg vitában.

Ilyen esetben az adót, adóelőleget levonó szerv - a munkáltató vagy a kifizető - adóhatósága van abban a helyzetben, hogy jogot, kötelezettséget állapítson meg, az ilyen típusú jövedelemadó ügyekben a vitát eldöntő határozat meghozatala is ennek az adóhatóságnak a hatáskörébe és illetékességébe kerül.

Kisegítő és nem az általánostól eltérő a Javaslat 50. §-ának (3) bekezdésében foglalt szabály, amely a lehetséges illetékességi összeütközést oldja fel a több telephelyen működő vállalkozások esetén a megelőzés szabályával.

A vámhatóságok az általános forgalmi adó és a statisztikai illeték megállapításakor sajátos célszerűségi szempontok miatt látnak el adóhatósági teendőket. Ugyanakkor a vámhatóságok a vám sajátosságaihoz igazodóan külön jogszabályban meghatározott hatásköri és illetékességi szabályok alapján járnak el. E szabályoktól a már jelzett összefüggés miatt indokolatlan lenne eltérni. Nem lenne célszerű, és sok esetben lehetséges sem, ha a termékimport utáni adó- vagy illetékfizetési kötelezettségek megállapítása az adózás rendjében egyébként meghatározott hatásköri és illetékességi szabályok szerint alakulna. Ezért a Javaslat, követve a vámszervekre egyébként vonatkozó szabályozást, azt a vámszervet jelöli meg illetékesként, ahol az áru vámkezelése történik.

Az általános forgalmi adó visszaigénylésének sajátos esete, ha a magánszemélyek lakásépítési tevékenységüket nem egyénileg, hanem építőközösségben vagy társasházközösségben végzik. Ilyen esetben a különböző adóhatóságok illetékességi területén élő magánszemélyek lakóhely szerinti illetékessége nem egyszerűsítené, hanem nehezítené az eljárást. Ezért rendelkezik úgy a Javaslat, hogy ilyen esetben az építkezés helye szerinti adóhatóság jár el.

A korábbi szabályozáshoz képest a kizárólagos illetékességi szabályokat a Javaslat a lehetséges mértékig szűkítette.

A külföldi utas, a vámszabadterületi társaság és a külföldön bejegyzett vállalkozó, valamint a diplomáciai, konzuli képviseletek és az ezekkel egy tekintet alá tartozó szervezetek általános forgalmi adó visszaigénylési ügyeit az állami adóhatóság fővárosi szervezete intézi.

Változatlanul fennállnak azok a védelmi és biztonságpolitikai szempontok, amelyek alapján a fegyveres erők és fegyveres testületek adóügyeit - a helyi adók és az illetékügyek kivételével - kizárólag az állami adóhatóság fővárosi szervei intézhetik.

Az 51-52. §-hoz

A pénzügyi, illetve az adóellenőrzésről jelenleg több, eltérő szintű jogszabály rendelkezik. A Javaslat az adóellenőrzésre vonatkozó előírásokat összefoglalja, meghatározza az adóellenőrzés általános rendjét, lefolytatásának módját és az egyes ellenőrzésekre vonatkozó sajátos szabályokat.

A Javaslat az ellenőrzés lefolytatásához garanciális rendelkezéseket állapít meg, részletesen szabályozza az adóhatóság kötelességét és az adózók jogait. Az államigazgatási eljárás általános szabályairól szóló törvény hatósági ellenőrzésre vonatkozó rendelkezéseit a Javaslat nem ismétli meg, azonban e területen különös jelentősége van az ellenőrzés sajátos rendje, feltételei, módszerei részletes szabályozásának.

A Javaslat az adóhatóság kötelességeként írja elő az adózással kapcsolatos jogszabályok megtartásának ellenőrzését, így különösen az egyes adókötelezettségek teljesítésének, az adó, a költségvetési támogatás alapjának, összegének, megállapításának, bevallásának és megfizetésének felülvizsgálatát.

Előírja, hogy az adóhatóság az ellenőrzés során köteles a tényállást tisztázni és bizonyítani. Felsorolja az adóellenőrzések során jellemzően alkalmazott eszközöket. A bizonyítási eszközök körét kimerítően meghatározni nem lehet, ezért a Javaslat nem tartalmaz taxatív felsorolást és egyes fogalmak tartalmát értelmező rendelkezéssel határozza meg.

A Javaslat a pénzügyminisztert hatalmazza fel az adóztatás törvényességének, szakszerűségének ellenőrzésére és felügyeletére továbbá arra is, hogy a pénzügyminiszter felügyelete alatt működő állami adóhatóságot az adóztatás megszervezésére, működtetésére utasítsa.

Az 53-54. §-hoz

Az adóhatóságok ellenőrzést a hatáskörükbe tartozó ügyekben, illetékességi területükön, az adó megállapításához való jog elévülési idején belül folytathatnak.

Ellenőrzést a tevékenység helyszínén vagy az adóhatóság hivatali helyiségében kell tartani. A Javaslat eltér a hatályos szabályozástól, mert nem írja elő, hogy milyen időközönként kell ellenőrzést tartani. Ennek meghatározását az adóhatóság vezetőjének feladatává teszi, kivéve az adókötelezettség megszűnését, továbbá az Állami Számvevőszék, a pénzügyminiszter illetve az önkormányzat által kért ellenőrzést, amelyet kötelező lefolytatni.

A Javaslat 54. §-a a jogbiztonságot szolgáló, igen fontos új garanciát tartalmaz. Kimondja, hogy az ellenőrzéssel lezárt időszakot csak akkor lehet ismét vizsgálat alá vonni, ha az adóhatóság a korábbi ellenőrzése során tett intézkedéseinek végrehajtását ellenőrzi, illetve ha az Állami Számvevőszék felkéri, vagy felettes szerve utasítja. E rendelkezés egy rendezetlen, ellentmondásos helyzetet szüntet meg. Ha az adóhatóság az ellenőrzést egyszer lezárta, azt új ellenőrzéssel, új eljárásban sem módosíthatja kivéve, ha bűncselekményt követtek el vagy, ha erre jogorvoslati eljárás során kötelezik.

Az adóhatóság szakszerű munkájának felülvizsgálatát szolgálja az 54. § (2) bekezdése szerinti rendelkezés. Az adóellenőrzés szakszerűségét, törvényességét az adóhatóság felettes szerve a hatósági iratokból csak részben ellenőrizheti, helyszíni felülvizsgálat hiányában nem lehet megállapítani, hogy az eljáró adóhatóság helyesen, teljeskörűen folytatta-e le az ellenőrzést, miután annak iratai, bizonyítékai csak a helyszínen találhatók. Ilyen sajátos helyszíni felülvizsgálatra ad lehetőséget a Javaslat azzal, hogy az állami adóhatóság a törvényesség helyreállítása érdekében esetleg szükséges intézkedést felügyeleti intézkedésként teheti meg.

Az 55-58. §-hoz

Az Áe. előírja, hogy az ellenőrzésről előzetes értesítést kell küldeni és ez csak akkor mellőzhető, ha az értesítés az ellenőrzés eredményességét veszélyeztetné.

A Javaslat azt határozza meg, hogy mi veszélyezteti az adóellenőrzés lefolytatásának eredményességét. Az előzetes értesítéstől csak akkor lehet eltekinteni, ha az iratok megsemmisítésétől, az üzleti tevékenység körülményeinek megváltoztatásától kell tartani. Ilyen esetben a helyszínen talált körülményeket jegyzőkönyvben kell rögzíteni és az iratokat be lehet vonni.

A Javaslat a személyiségi jogok figyelembevételével rendelkezik az ellenőrzés lefolytatásáról. A rendelkezések elősegítik, hogy az adóhatóság az ellenőrzést eredményesen elvégezhesse, és ezzel egyidejűleg az adózók - különösen a magánszemélyek - személyiségi jogai ne sérüljenek.

Az ellenőrzést a helyszínen, vállalkozónál munkaidőben, a magánszemélyeknél napközben 8 és 20 óra között, a hivatali helyiségben a hivatalos idő alatt lehet lefolytatni. A Javaslat azonban arról is rendelkezik, hogy ezektől az időpontoktól az adózó kérelmére el lehet térni és a hivatalos időt úgy kell megállapítani, hogy az szükséges esetben az adózók munkaidején kívül is lehetőséget adjon a meghallgatásukra.

A Javaslat szigorú előírásokat tartalmaz az ellenőr személyének igazolására. Az adóhatóság alkalmazottja szolgálati igazolványa mellett megbízatását megbízólevéllel is köteles bizonyítani, az ellenőrzést pedig csak akkor lehet megkezdeni, ha az adózó, a képviselője vagy meghatalmazottja jelen van. A próbavásárlás nem lehetne eredményes, ha azt előzetes értesítéssel az adózó jelenlétében kellene feltétlenül lefolytatni, ezért ilyen esetben a Javaslat szerint elegendő az adózó alkalmazottjának jelenléte is.

A Javaslat részletesen felsorolja az ellenőrzés lefolytatásához szükséges és lehetséges feltételeket, így azt, hogy az adóhatóság alkalmazottja az iratokat megtekintheti, felvilágosítást, nyilatkozatot kérhet, próbavásárlást, leltározást végezhet, az üzleti, üzemi vagy egyéb helyiségbe beléphet. Szigorúan korlátozza viszont a magánszemélyek lakásába való belépést. Ha a lakás nem minősül üzleti, vállalkozási tevékenység helyének, az adóhatóság alkalmazottja kizárólag akkor folytathat ellenőrzést a magánszemély lakásában, ha az adókötelezettség a lakással kapcsolatos pl. a lakás négyzetmétere után kell adót fizetni, ha a lakás használatából származik az adóköteles jövedelem - pl. kereskedelmi szálláshely hasznosítás -, illetve ha az adóhatóság a magánszemély vagyonnyilatkozatát pl. a vagyonnyilatkozatban feltüntetett műtárgyakat, ingóságokat ellenőrzi.

Az adózónak az ellenőrzés lefolytatását lehetővé kell tennie, az iratokat rendelkezésére kell bocsátania és a kért felvilágosítást meg kell adnia.

Az 59-61. §-hoz

A Javaslat arról is rendelkezik, hogy az adóhatóság mit tehet akkor, ha az ellenőrzéshez szükséges feltételek hiányoznak, nincsenek meg azok az iratok, adatok, amelyek alapján az adó alapja megállapítható, ellenőrizhető.

A Javaslat ilyen esetekre három megoldást ad: ha a hiányzó bizonylatok, könyvek, nyilvántartások pótolhatók, az adóhatóság az ellenőrzést megszakítja és az adózót határidővel és határozatban kötelezi ezek pótlására. Ha az adózó az elszámolásokat - pl. szakértelem hiánya miatt - elkészíteni nem tudja, az ellenőrzést meg kell szakítani és az elszámolásokat az adózó költségére szakértővel kell elkészíttetni.

Ha a bizonylatok, könyvek, nyilvántartások nem pótolhatók, s ezért a számításokat szakértő sem tudja elkészíteni, az adóhatóság becslést rendel el.

A becslés a nemzetközi gyakorlatban általánosan alkalmazott intézmény. A Javaslat egyértelműen meghatározza, hogy mikor van helye becslésnek, továbbá, hogy a becslés olyan sajátos bizonyítási módszer, amelynek segítségével a valóságos adóalap nagy valószínűséggel megállapítható.

A Javaslat szerint becslésnek helye van a vagyonszerzési illeték alapjának megállapításánál, továbbá akkor, ha az adó alapja az iratok pótlásával sem állapítható meg, iratok hiányában elszámolást szakértő sem készíthet, illetve akkor, ha az adóhatóság rendelkezésére álló adatok, ismert tények, körülmények nagy számából vagy jelentős tartalmából alapos okkal lehet arra következtetni, hogy az adózó iratai nem alkalmasak a valóságos adóalap megállapítására.

Becsléssel a tényleges adóalapot csak valószínűsíteni lehet, hiszen egyébként nem volna szükség becslésre. Az adóhatóságnak azonban azt bizonyítania kell, hogy a becslés feltételei fennállnak, továbbá azt is, hogy a felhasznált adatok, az alkalmazott módszerek alkalmasak az adóalap megállapítására.

A Javaslat a becslés két sajátos módjáról is rendelkezik, a magánszemélyek jövedelemadójáról szóló törvényből, illetve az általános forgalmi adóról szóló hatályos törvényekből változatlan tartalommal átveszi a különös becslési szabályokat. Egyfelől azt az előírást, amely becslést tesz lehetővé, ha a magánszemély kiadásai meghaladják az adómentes, a bevallott, illetve a bevallás alá nem eső jövedelmeinek összegét, másfelől azt az esetet, amikor az általános forgalmi adó alapját bizonylatok hiányában az értékesített termék, szolgáltatás ellenértékét a tényleges eladási, a kalkulált vagy a szokásos piaci ár alapján kell megállapítani.

A 62-64. §-hoz

Az adóhatóság az ellenőrzés során tett megállapításait köteles jegyzőkönyvbe foglalni, az adózóval ismertetni és a jegyzőkönyvet az adózónak átadni.

Az ellenőrzés a megállapítások ismertetésével és a jegyzőkönyv átadásával befejeződik. Az adóhatóság a megállapításoktól függően kisebb összegű adóhiány esetén felhívja az adózót, hogy az adókülönbözetet önellenőrzéssel rendezze, más esetekben megindítja az eljárást.

Az adózó az ellenőrzés megállapításaira észrevételt tehet, kérésére zárótárgyalást kell tartani és ha kéri, a zárótárgyaláson az érdekvédelmét ellátó szervezet képviselője is részt vehet.

A 65-66. §-hoz

A Javaslat az ellenőrzés két különös formáját is szabályozza: az egyszerűsített ellenőrzésről és az eljárási illeték ellenőrzéséről külön is intézkedik. A korábbi helyszíni ellenőrzési gyakorlat az adózók nagy száma miatt nem alkalmazható tömegesen. Az önadózás, az adóbevallások számítógépes feldolgozása, felülvizsgálata módot ad az egyszerűsített ellenőrzésre. Az adóhatóság egyes adók bevallásából és a rendelkezésre álló más adatokból gyakran közvetlenül is megállapíthatja, hogy az adózó adóalapját és adóját helyesen, a valóságnak megfelelően vallotta-e be. Ha az adóbevallás tartalma helyes és hibátlan, az adóhatóság erről az adózót tájékoztatja. Ha a felülvizsgálat során megállapítható, hogy az adó alapját, a mentesség, a kedvezmény igénybevételét vagy az adót tévesen állapították meg, vallották be, az eltérést az adóhatóság jegyzőkönyvezi, a jegyzőkönyvvel az adózót értesíti és az eljárást megindítja. Ismételt felülvizsgálatnak az egyszerűsített ellenőrzés lefolytatása esetén sincs helye.

Az eljárási illetéket az eljárás során az iraton kell leróni, ezért a Javaslat szerint az eljáró bíróság, hatóság az illeték vagy a díj megfizetését eljárása során ellenőrzi.

A 67-69. §-hoz

Az adóügyekben elkövetett jogszabálysértésekhez a hatályos szabályozás többféle jogkövetkezményt fűz, a jogi személyek adóhiány esetén bírsággal sújthatók, késedelmes adófizetés esetén pótlékot kell fizetni, a magánszemélyekkel szemben szabálysértési eljárás folytatható le, a szándékos adórövidítést a büntetőjog szankcionálja.

A Javaslat abból indul ki, hogy az adóügyi jogszabálysértésekhez - a büntetőjogi jogkövetkezménnyel fenyegetett adócsalás esetét kivéve - kizárólag adójogi jogkövetkezmények fűződhetnek.

Az adózás körében elkövetett jogsértések többségének hatása pénzben kifejezhető. Ennek alapján a Javaslat négyféle jogkövetkezményt határoz meg. Fizetési késedelem esetén késedelmi pótlékot kell fizetni, az adórövidítésért adóbírságot kell kiszabni, illetőleg az önként feltárt jogsértés esetén önellenőrzési pótlék fizetendő, az egyéb kötelezettségek teljesítésének elmulasztását az adóhatóság mulasztási bírsággal szankcionálja. Ezek a jogkövetkezmények jogi- és magánszemélyek esetében is alkalmazhatók, pénzben kifejezhetők és nem adnak az adóhatóságnak indokolatlanul széles mérlegelési lehetőséget.

A Javaslat szerint a késedelmes adófizetés, az esedékességet megelőzően igénybevett költségvetési támogatás esetén a polgári jogban szokásos késedelmi kamat helyett késedelmi pótlékot kell fizetni.

A Javaslat a hatályos szabályozástól eltérően nem rögzített százalékos mértékben határozza meg a pótlék mértékét, hanem azt a jegybanki alapkamathoz igazítja. További eltérés, hogy a pótlékot nem a késedelem hónapjára, hanem naponként kell számítani, így elkerülhető, hogy 1-2 napos késedelem miatt a pótlékot egy teljes naptári hónapra felszámítsák.

Jelentős változás a késedelmi pótlék alapjának számításánál - a Javaslat 102. § (4) bekezdésében foglalt átmeneti rendelkezés szerint - 1992. január 1-jétől következik be, mert ezidőtől kezdődően a pótlékot az esedékességkor egyidejűleg fennálló adótartozás és adótúlfizetés egyenlege alapján kell számítani.

A késedelmi pótlék objektív jellegű szankció, amelyet minden késedelem esetén - az adóbírság mellett is - fel kell számítani. Ettől csak a Javaslatban meghatározott, kivételes méltánylást érdemlő esetekben lehet eltérni.

Nem lehet pótlékot felszámítani, ha a késedelmet kimentik, ha fizetési kedvezményt kérnek, annak jogerős elbírálásáig.

Egyes esetekben méltánytalanságot eredményezhet, ha az adóhatóság több évet átfogó ellenőrzése során megállapított - csekély súlyú jogsértésre visszavezethető - adóhiány alapján esetleg ötéves késedelmes adófizetés után állapítana meg pótlékot, ezért a Javaslat az adóhiány mellett a késedelmi pótlékot legfeljebb három évre engedi felszámítani. Ezen túl lehetővé teszi, hogy ilyen esetben a késedelmi pótlék felszámításának kezdő időpontját az adóhatóság vezetője az eredeti esedékességnél későbbi időpontban állapítsa meg.

Az adóhatóság a magánszemély terhére előírt pótlékot mérsékelheti, ha annak megfizetése az adózó vagy közeli hozzátartozói megélhetését veszélyezteti, illetve más adózók esetében, ha a pótlék megtérítése harmadik személytől nem követelhető. Az önkormányzati adóhatóság a pótlék felszámításától vagy megfizetésétől az önkormányzat rendeletében meghatározott normatív feltételek esetén is eltekinthet.

A 70. §-hoz

Az adózó az általa megállapított, tévesen bevallott, vagy bevallani elmulasztott adót, költségvetési támogatást önellenőrzéssel feltárhatja. Önellenőrzés esetén is pótlékot kell fizetni a bevallott és helyesbített összeg különbözete után, a késedelmi pótlékkal azonos mértékben. Az adóbevallás helyesbítéséhez az adóbevétellel rendelkező központi költségvetésnek, illetve az önkormányzatnak jelentős érdeke fűződik, ezért a Javaslat rendelkezései szerint e jogkövetkezmény korlátozott. Az önellenőrzési pótlékot attól függően, hogy az adózó rövidebb vagy hosszabb idő elteltével helyesbítette-e tévedését, 100, 200, de legfeljebb 300 napra kell megfizetni. Az önellenőrzési pótlék mellett az adóhatóság adóbírságot és késedelmi pótlékot nem állapíthat meg, mulasztási bírságot sem kell fizetni. Az önellenőrzési pótlék méltányolható esetben a késedelmi pótlékhoz hasonlóan mérsékelhető.

A 72-73. §-hoz

Az adóbírság a hatályos szabályozás ismert intézménye. Bírságot kell fizetni a be nem vallott vagy bevallani elmulasztott adó, illetve költségvetési támogatás után, függetlenül attól, hogy az adót eredeti esedékességekor megfizették, vagy a költségvetési támogatást igénybevették. A bírság mértékét az adóhatóság széles keretek között állapíthatja meg.

A Javaslat a hatályos szabályozástól lényegesen eltérő rendelkezéseket tartalmaz. Az adóhatóság az adóbírság alapjaként csak a jogszabályok előírásaitól eltérően, annál kisebb összegben megállapított és meg nem fizetett adót, jogosulatlanul igénybevett költségvetési támogatást tekinti adóhiánynak és az adóbírság mértékét is jelentősen csökkenti. A Javaslat ezzel elkerüli azt, hogy önmagában a bevallás hibája vagy benyújtásának elmulasztása a valóságos adórövidítéssel azonos jogkövetkezményeket vonjon maga után.

A bírság százalékos mértékének jelentős mérséklése nem zárja ki, hogy az adóbírság megelőző, visszatartó hatása ne érvényesüljön, miután a valódi adórövidítés miatt egyidejűleg a késedelmi pótlékot is fel kell számítani. A Javaslat az adóbírság megállapítása során megszünteti az adóhatóság eddigi, indokolatlanul széleskörű mérlegelési lehetőségét.

A Javaslat szerint nem szabható ki adóbírság a magánszemély terhére, ha az adóhiány a kifizető vagy a munkáltató hibája miatt keletkezett. Nem állapítható meg adóbírság az adó megfizetésére külön kötelezett személy terhére sem.

A Javaslat a pótlékhoz hasonlóan a méltánytalan helyzetek elkerülésére rendkívüli esetekben lehetővé teszi az adóbírság mérséklését akkor, ha megállapítható, hogy az adózó a tőle elvárható körültekintéssel járt el. Nem mérsékelhető az adóbírság akkor, ha az adóhiányt a bevétel eltitkolása, a bizonylatok, könyvek, nyilvántartások meghamisítása, megsemmisítése miatt kellett megállapítani.

A 74. §-hoz

A Javaslat az adókötelezettségek adóhiányra nem vezető megsértése esetére mulasztási bírság kiszabását teszi lehetővé. A 74. §-ban meghatározott magatartások többsége a hatályos jogszabályok szerint szabálysértést valósít meg. Szabálysértési eljárás lefolytatásának van helye az adórövidítésre nem vezető mulasztások, így a bevallás, bejelentés késedelme, a hibás adóbevallás benyújtása, a nyilvántartások vezetésének elmulasztása, a valótlan adatok gondatlan feltüntetése esetén.

A szabálysértési szankció csak természetes személlyel szemben alkalmazható, ezért fenntartása adóügyekben indokolatlan megkülönböztetést eredményez az adózók között. Az említett előírások betartásához azonban továbbra is jelentős érdek fűződik, e jogsértések esetén az adóhatóság mulasztási bírságot szabhat ki.

Az államigazgatási eljárás általános szabályairól szóló törvény meghatározott cselekmény végrehajtását ismételten kiszabható bírsággal kényszeríti ki. Ha az ellenőrzést a bizonylatok, könyvek, nyilvántartások hiánya akadályozza, az adóhatóság az adózót azok pótlására kötelezheti. A pótlás, illetve más, előírt bizonylatok kiállításának elmulasztása, és az ellenőrzésnek más kötelezettség elmulasztásával történő akadályozása esetén - a teljesítés kikényszerítése érdekében - a Javaslat szerint ugyancsak mulasztási bírság állapítható meg.

Az adóhatóság által előírt, év közben fizetett adóelőlegeket az év végén az éves várható adó összegének 90%-áig ki kell egészíteni. A kiegészítés elmulasztása esetén az előleg és az adó különbözete után mulasztási bírságot kell kiszabni.

A mulasztási bírságot vagy összegben, vagy - ha ez számítható - százalékos mértékben kell megállapítani. A bírságot ismételten is ki lehet szabni. Az adózó késedelmét kimentheti, és a pótlékhoz, illetve az adóbírsághoz hasonló méltányolható körülmények esetén a mulasztási bírság is mérsékelhető.

A 75-77. §-hoz

Az adózás folyamatában az adóigazgatási eljárás, az adózók kötelezettségeinek vagy jogainak konkrét megállapítása, az eljárási adójogviszony létrehozása - az önadózás módszerét kiemelten alkalmazó rendszerben - sajátos, nem szükségszerűen megjelenő elem.

Ennek megfelelően a Javaslat a kérelemre vagy hivatalból indítható eljárásnak csak a fő irányait állapítja meg.

Adóigazgatási eljárási tevékenységnek tekinti különösen:

- az adóalap, adó (adóelőleg), adómentesség, adókedvezmény, adófizetési kötelezettség vagy jogkövetkezmény,

- költségvetési támogatásra való jogosultság, adóvisszaigénylési, adóvisszatérítési igény, illetőleg költségvetési támogatás kiutalása jogszerűségének,

- törvényben meghatározott fizetési kötelezettségből való eltérés engedélyezésének megállapítását.

A Javaslat 75. §-ának (2) bekezdése nem tartalmaz teljeskörű felsorolást. Az itt említett ügyek a legalapvetőbb adóhatósági tevékenységek. Természetesen ezeken túl számos olyan eleme van az adózásnak, amikor az adóhatóság konkrét jogot, kötelezettséget állapít meg. Ezekben az esetekben a Javaslat kifejezett rendelkezéseinek hiányában is a törvény szerint kell eljárni.

A Javaslat az adóigazgatási eljárás szabályozása során csak azokat a szabályokat állapítja meg, amelyek meghatározása egy-egy eljárási folyamat értelmezéséhez szükséges. Az itt megállapított szabályokat az Áe. rendelkezései egészítik ki.

Az önadózás sajátos rendszerében adóigazgatási eljárásra gyakran csak akkor kerül sor, ha azt az adóhatóság ellenőrzési megállapításainak végrehajtása szükségessé teszi. Ilyen esetben az eljárásra nyitva álló határidőt az ellenőrzés befejezését jelző cselekménytől, a jegyzőkönyv átadásának, illetőleg a zárótárgyalás megtartásának napjától kell számítani.

Az adóhatóságok egy részének a megyék székhelyére telepítése indokolja, hogy a Javaslat különös rendelkezést tartalmazzon az Áe. idézésről szóló rendelkezéseihez képest. Ha az eljárás vagy az ellenőrzés során az adózó, vagy az eljárás más résztvevőjének személyes megjelenése szükséges, az adóhatóság székhelyére, illetőleg - az adózó számára könnyebben elérhető - legközelebbi ügyfélszolgálati irodára, mint hivatalos helyiségbe idézhető.

A Javaslat 77. §-a ugyancsak általános érvényű, de az adózáshoz kapcsolódó sajátosságok alkalmazását rendeli el az adóhatóság határozatának kézbesítésére. Az adótitokról szóló rendelkezésekkel összhangban, az ismeretlen helyen levő adózó adózással összefüggő határozatát úgy kell közölni, hogy az ne akadályozza az eljárás folytatását. Minthogy az Áe. közszemlére tételt lehetővé tevő szabálya az adótitok védelme miatt nem érvényesíthető, a határozatot az adó megfizetésére egyébként kötelezhetőnek, illetőleg az ügygondnoknak kell kézbesíteni.

Ha az adó megfizetésére kötelezett külföldi, a kötelezettséget megállapító határozatot a pénzügyminiszter által kijelölt szerv útján kell közölni.

A 78. §-hoz

A Javaslat ebben a szakaszában rendelkezik az adórendszerben ma is meglevő, hagyományos adómegállapítási módról.

Az adózó bejelentése, bevallása az adó alapjának közlésére irányul, amelynek ismeretében az adót (illetéket) az adóhatóság határozattal közli. Az Áe-ben megfogalmazott tényállás tisztázási kötelezettséget erősíti meg a Javaslat, amikor részletesen előírja az adóhatóság számára, hogy a hiányos, valótlan vagy téves adóbevallás esetén mi a teendője. A rendelkezés célja a jogbiztonság fokozása.

Kötelezővé teszi a Javaslat az adóalap ellenőrzését, ha a bevallással összefüggésben felmerülő kételyek hiánypótlással, vagy az adóhatóság rendelkezésére álló más adatokkal nem szüntethetők meg. Ezzel szűkíteni kívánja azt a kört, ahol a hatóság jellemzően csak több évre visszanyúlva tudja helyreállítani a jogszerű állapotot.

Ez az ellenőrzési kötelezettség - amely a tényállás tisztázásának kötelezettségét minden eddiginél teljesebbé teszi - az adóhatóság felelősségét növelő rendelkezés. Ugyanis az ilyen módon megállapított adó a jogerőre emelkedéstől számított egy év elteltével már nem korrigálható még az adóhiány utólagos megállapítása esetén sem.

Ha az adóhatóság a bevallás alapján - az adatok ellenőrzése nélkül - állapítja meg az adót, és később az elévülési időn belül derül fény arra, hogy az nem a valóságos adóalapnak megfelelő, az adókülönbözet utólagos adómegállapítás keretében előírható.

A hatályos szabályozás lehetővé teszi, és ez a jövőben sem zárható ki, hogy valamely adókötelezettséget megállapító anyagi jogszabály hosszú lejáratú - de határozott időre szóló - adókedvezményt (adómentességet) állapít meg. A ma hatályos előírások szerint, ha a  kedvezményt megállapító határozat jogerőre emelkedésétől számított egy év eltelt, a határozat akkor sem módosítható, ha a kedvezményezettség jogszabálysértően került megállapításra. A társadalmi igazságosságot sértő helyzetet oldja fel a Javaslat azzal, hogy ilyen esetben - tehát ha a kedvezmény vagy mentesség feltételei a határozat meghozatalakor sem álltak fenn - az adóhatóságnak joga van az egyébként törvényesen fizetendő adó megállapítására, de csak a jövőt illetően.

Minthogy az ilyen jogsértő helyzetek kialakulásának konkrét oka jellemzően több év elteltével nem tárható fel - és esetenként az adóhatóságot is terheli mulasztás -, a visszamenőleges adómegállapításra nincs lehetőség, csak a jogtalan előny jövőbeni megszüntetését teszi lehetővé a Javaslat.

A 78. § (10) bekezdése a termékimport esetén kivetett általános forgalmi adó és statisztikai illeték megállapításának az általánostól eltérő szabályait tartalmazza. Az eltérést elsősorban a rendszeres termékimportot végző vállalkozások sajátos, a vámkezelés és közlés rendszeréhez igazodó adómegállapítása teszi szükségessé.

A 79. §-hoz

Az adózás sajátossága, hogy az adózó bevallása, bejelentése alapján megállapított adó alapját, illetőleg az önadózás útján teljesített adókötelezettségek teljesítését az adóhatóságok egy-egy időszakra kiterjedően utólag ellenőrzik.

Az ilyen ellenőrzések során feltárt adókülönbözet utólagos megállapítását szabályozza a Javaslat.

Az adóellenőrzés - amely az utólagos adómegállapításnak előfeltétele - az arányos és igazságos közteherviselés biztosításának talán egyik legjelentősebb eleme. Az ellenőrzés megállapításai - tényfeltárása - alapján az adóhatóság kötelezettsége, hogy hatósági jogosítványaival élve rendelkezzék a megfizetendő adóról és a mulasztás jogkövetkezményeiről. Figyelemmel arra, hogy az utólagos adómegállapítás rendszerint igen érzékenyen érinti a fizetésre kötelezettet, a Javaslat a mai szabályokhoz képest néhány eltérő rendelkezést is tartalmaz.

Ha a kötelezettségszegés olyan csekély súlyú, hogy még önellenőrzésre való felhívásra sincs szükség, nyilvánvalóan nincs helye utólagos adómegállapításnak sem.

Amennyiben a feltárt kötelezettségszegés az adókülönbözet összegére figyelemmel nem teszi indokolttá a jogkövetkezmények (adóbírság és késedelmi pótlék) együttes alkalmazását, az adóhatóság felajánlja az önellenőrzés lehetőségét. Ha az adózó önként nem él a felajánlással, az adóhatóság alkalmazza mindazokat az eszközöket, amelyeket a törvény biztosít számára.

Az utólagos adómegállapítás esetében az adóhatóságoknak ellenőrzéseiket megalapozottan, körültekintően kell végezniük, mert az ellenőrzéssel már lezárt időszak határozatának az adózó terhére történő módosítására vagy határozat hiányában az adóigazgatási eljárás megindítására csak egy éven belül van lehetőség, feltéve természetesen, hogy erre a tények ismeretében szükség van.

Ha az ellenőrzéssel lezárt időszakkal kapcsolatban később - egy éven túl - merülnek fel olyan adatok, amelyek az adózóra terhesebb határozat meghozatalát tennék lehetővé, csak akkor állapítható meg az elévülési időn belül az adókülönbözet, ha az adózó adócsalást követett el, illetve az adóhatóságot a bíróság új eljárásra kötelezi.

A 80. §-hoz

Ebben a szakaszban olyan esetekre rendel a Javaslat adóhatósági adómegállapítást, amelyeket rendkívüli körülmények indokolnak és nem illeszthető az adózás ciklikus rendjébe.

Az adózó halála az örökösei számára fontossá teheti, hogy a rendelkezésre álló iratok, igazolások ismeretében

rendeződjék az állammal szemben fennálló kötelezettség és a hagyaték átadására a terhek ismeretében kerülhessen sor.

Ugyancsak évközi rendezést igényel annak a magánszemélynek az adóügye, aki végleges szándékkal kívánja az országot elhagyni. A kivándorlás engedélyezésének ugyanis természetes törvényi feltétele, hogy az ilyen magánszemélyek igazolják az állammal szembeni kötelezettségeik teljesítését.

Soron kívüli adómegállapítást igényel azoknak a feltételekhez kötött, korábbi években igénybe vett adókedvezményeknek a rendezése, amelyek a feltételek megváltozásával nem illetik meg az azokat igénybe vevőket.

Ha az adó, adóelőleg levonása során a levonó szerv és az adózó között vitatottá válik az adó helyessége, a vitát adómegállapító határozattal az erre hatáskörrel rendelkező adóhatóság zárja le.

A 81. §-hoz

Az adót az adózónak a törvényben meghatározott esedékesség időpontjában kell megfizetnie. Előfordulhat azonban, hogy a fizetésre kötelezett erre az időre az adót egyszerre megfizetni nem tudja. A Javaslat 81. §-a azokat a szabályokat tartalmazza, amelyek meghatározzák, hogy az adózó kérelmére az adóhatóság milyen feltételek mellett engedélyezhet eltérést a törvényben megállapított szabályokhoz képest. Az adózó fizetési nehézségei mögött számos ok húzódhat meg. A Javaslat eltérő feltételeket ír elő a magánszemély, illetőleg a nem magánszemély adózó részére engedélyezhető fizetési könnyítésekről.

Lényeges változás, hogy - az eljáró adóhatóságok felelősségét növelve - nincs szükség a döntések meghozatalánál előzetes felsőbb szintű engedélyezésre, ilyen esetben ugyanis az államigazgatási jogorvoslat lehetősége nyilvánvalóan formalitás lenne.

A fizetési halasztás, részletfizetés jóllehet mérlegelési jogkörben hozott döntés, a Javaslat részletesen szabályozza az engedélyezés feltételeit.

A 82-83. §-hoz

Az adótartozás mérséklése, vagy teljes elengedése kivételes esetekben engedélyezhető.

A Javaslat szerint az állami adóhatóság az adózó kérelme alapján mérlegeli, hogy a mérséklés indokolt-e vagy sem.

A magánszemélyek esetében akkor indokolt a közterhek viselése alóli részbeni vagy teljes mértékű felmentés, ha annak megfizetése a kötelezett vagy a vele együttélő közeli hozzátartozóinak a megélhetését veszélyeztetné. A magánszemélyeken kívüli adózói kör adóinak mérséklésére méltányosságból nincs lehetőség. Az adóhoz kapcsolódó járulékos kötelezettségek - bírság, pótlék - mérséklését engedélyezheti az adóhatóság. Ezt csak abban az esetben teheti, ha a pótlék megtérítése harmadik személytől nem követelhető. Nem mérséklési ok ebből következően az olyan fizetési nehézség, amely harmadik személy szerződésszegésének következtében keletkezett.

A központi költségvetést megillető adókkal kapcsolatos méltányossági szabályoktól némiképp eltérő a helyi adókra vonatkozó szabályozás. Minthogy a helyi adót az önkormányzat állapítja meg, a Javaslat annak a feltételrendszernek a kialakítását is a helyi jogalkotó testületre bízza, amely az adókötelezettséget megállapítja. Az önkormányzati adóhatóság tehát a méltányossági ügyekben az önkormányzati rendeletben meghatározott normatív feltételek alapján mérlegelhet.

Az illeték esetében - különösen a vagyonszerzési ügyekben - nem ritkán a vagyonszerzőket készületlenül érő, anyagi, szociális helyzetükben jelentős változást is előidéző fizetési kötelezettségek esetében az adótartozás mérséklésétől eltérő szempontok érvényesülnek. Eltérően értékelhető egy olyan lakástulajdon öröklése, amely révén a kötelezett alapvető lakásszükséglete oldódik meg, mint egy ajándékba kapott jelentős értékű ingóság utáni fizetési kötelezettség, amely nem tartozik az elsődleges életszükségletek körébe.

Az adómérséklés feltételei között jelentős szerepet játszik - bármely adóról legyen szó - a kötelezett vagyoni, jövedelmi, szociális körülményeinek a megítélése. A Javaslat kötelezővé teszi, hogy az adóhatóság a döntés meghozatala előtt, a szociális körülmények megítélésére hivatott, szociálpolitikai feladatot ellátó szakigazgatási szervek álláspontját az üggyel kapcsolatban megismerje.

A 84-86. §-hoz

Az adózás folyamán kinyilvánított állami, önkormányzati akaratot megjelenítő határozat felülvizsgálata, a valós jog-, illetőleg érdeksérelem orvoslásának szabályozása, garanciális szempontból az eljárásnak igen lényeges eleme.

A Javaslat az Áe. alapelvei között megfogalmazott jogorvoslathoz való jog elvét messzemenően szem előtt tartva az Áe. szabályaitól az adózás speciális viszonyai által megkövetelt körben alkalmazott eltérésekkel szabályozza a jogorvoslatot.

Az Áe. szabályaival összhangban rendelkezik a Javaslat a jogszabálysértés esetén történő felülvizsgálatról. A jogszabálysértést egy éven belül minden korlát nélkül úgy lehet megszüntetni, hogy a határozatot visszavonják vagy módosítják.

A Javaslat lehetővé kívánja tenni, hogy a jogsértő módon előírt adót az adózó az elévülési időn belül visszakaphassa. Egy év eltelte után azonban nem orvosolható az a jogsérelem, amely az államot érte, tehát a határozat megváltoztatására nincs mód, kivéve azokat a rendkívüli súlyú jogsértéseket, amelyeket a büntetőjog is értékel, ideértve azt az adózói magatartást is, amelynek büntetőjogi relevanciája az adó összege miatt nincs ugyan, de az adózó magatartása alanyi oldalról vizsgálva az előzőekkel azonos.

A határozat jogerőre emelkedésétől számított egy év elteltével sem válik „szerzett joggá” a csökkentett mértékben megállapított vagy feltárt adó, ha az adózó adócsalást követett el, vagy az Áe. semmisségről szóló szabályaiban megfogalmazott tényállás valósul meg, továbbá ha az adózó bizonyíthatóan rosszhiszeműen járt el.

Az adóhatóság felelősségét erősítő szabály, hogy a jogorvoslati eljárásban megállapított jogsértő határozatok alapján befizetett vagy beszedett adót ha azt vissza kell téríteni az adóhatóság a 67. § (2) bekezdése szerinti mértékű kamattal fizeti vissza.

A Javaslatnak az első fokú határozatok stabilitását érintő rendelkezései nem érintik a 78. § (7)-(8) és (10) bekezdés c) pontjában valamint a 79. §-ában foglalt rendelkezéseket. Az utólagos adókorrekció, ha azt az ellenőrzés által feltárt körülmények indokolják, nem a korábbi határozat módosításával, hanem az új tények alapján hozott új határozattal történik.

Ha azonban az adómegállapítás során - akár hatósági adómegállapításról, akár utólagos megállapításról van szó - ellenőrzést folytatott le a hatóság, a határozathoz képest terhesebb adómegállapításra egy év után már nem kerülhet sor, kivéve az adócsalás megállapítását, illetőleg a bíróság hatályon kívül helyezést kimondó döntését, ha az egyébként indokolt lenne.

Az előzőeken túlmenően a határozat visszavonására vagy módosítására akkor is lehetőség nyílik, ha a határozatok jogszerűségétől függetlenül törvény ezt előírja. Nem zárható ki a jövőben sem olyan törvényi szabályozás, amely az előző időszak törvényét visszaható hatállyal módosítja. Ez esetben a már meghozott határozatokat a törvény erejénél, és nem a bennük rejlő oknál fogva kell módosítani, vagy visszavonni.

A Javaslat a jogorvoslati lehetőségek közül a felügyeleti intézkedés esetében rendel az Áe.-től eltérő szabályokat. Ebből adódóan a rendes jogorvoslatnak tekinthető fellebbezésről azért nem szól, mert arra az Áe. szabályai az irányadók. Felügyeleti intézkedésre minden felettes szervnek, végsősoron a pénzügyminiszternek is joga van.

Felügyeleti intézkedésként a jogsértő határozat megváltoztatható, vagy megsemmisíthető és új eljárás lefolytatása, továbbá mulasztása esetén ennek megszüntetése rendelhető el. A garanciális korlátok - amelyek az adózó terhére hozható intézkedések megtételét a jogerőhöz, az ellenőrzés befejezéséhez kötik - a felügyeleti intézkedés esetében is érvényesülnek.

Ha az első fokú hatósági tevékenységet az Adó- és Pénzügyi Ellenőrzési Hivatal felülvizsgálja, kontrollálja, a szükségessé váló hatósági intézkedéseket felügyeleti intézkedésként teszi meg azokkal a korlátokkal, amelyeket a Javaslat - már említett módon - előír.

Az adóhatósági határozatok bírósági felülvizsgálata területén a Javaslat lényeges előrelépést jelent a hatályos szabályokhoz képest.

A Javaslat nemcsak az adóhatóság adót megállapító határozatainak felülvizsgálatát biztosítja, hanem a másodfokú jogerős érdemi határozatok mindegyikére kiterjeszti a bírósági kontroll lehetőségét.

A másodfokú jogerős határozatra vonatkoztatott felülvizsgálattal nem kívánja a Javaslat a jogorvoslat rendjét parttalanná változtatni. Elvárja tehát az érintettektől, hogy merítsék ki előbb a rendes jogorvoslat lehetőségét és csak ezt követően forduljanak bírósághoz.

Általános rendező elv, hogy a rendkívüli jogorvoslat, így a bírói felülvizsgálat sem halasztó hatályú. Ha azonban a bíróság indokoltnak látja, dönthet a végrehajtás felfüggesztéséről az érdemi döntését megelőzően is.

A 87-94. §-hoz

A Javaslat az adózók, illetőleg a 25. § (2) bekezdésben említett fizetésre kötelezhető személyek által önként, határidőben nem teljesített fizetési kötelezettség kikényszerítése során a bírósági végrehajtásról szóló jogszabályok alkalmazását a Javaslatban meghatározott eltérésekkel rendeli alkalmazni. Végrehajtható a jogerős határozatban megállapított, a bevallott adó, továbbá a jogszabály alapján fizetendő adóelőleg. Ez utóbbi esetekben a bevallás, illetőleg az előleg közlés végrehajtható okiratnak minősül.

Az adóhatóság vagy a tartozást nyilvántartó szerv a fizetési határidő elmulasztása esetén haladéktalanul intézkedik a végrehajtás megindítása iránt. A tartozás adósát a fizetési kötelezettség teljesítésére előzetesen felhívja. A felhívás eredménytelensége esetén az első fokú adóhatóság  végrehajtási cselekményeket foganatosít. Az adótartozást elsősorban az adózó bankszámlájáról azonnali beszedési megbízás kibocsátásával, a bankszámlával nem rendelkező adófizetésre kötelezett személy esetében a munkabérből, egyéb rendszeres járandóságból, továbbá más kifizetőtől járó kifizetésből történő letiltással kell végrehajtani.

Ha ez az eljárás nem, vagy csak aránytalanul hosszú idő elteltével vezetne eredményre, az adófizetésre kötelezett egyéb követelését, ingóságait, vagy ingatlantulajdonát kell végrehajtás alá vonni.

Az ingatlan végrehajtásra csak akkor kerülhet sor, ha az ingóságokra vezetett végrehajtás eredménytelen. Ez esetben az ingatlanvégrehajtásról külön határozatban rendelkezik az adóhatóság vezetője. Az ingatlanvégrehajtás feltétele, hogy az adótartozás együttes összege a 100 000 forintot meghaladja, illetőleg kisebb összeg esetén akkor, ha a végrehajtás alá vont ingatlan értéke a tartozással arányos.

A végrehajtást elrendelő határozat alapján az illetékes földhivatal az ingatlannyilvántartásba végrehajtási jogot jegyez be. A jogerősen bejegyzett végrehajtási jog alapján az ingatlan értékesítése érdekében az adóhatóság az illetékes bírósági végrehajtóhoz fordul.

Ha végrehajtási jog nem jegyezhető be - mert például a tartozás összege csekély és így nem arányos a végrehajtó ingatlan értékével - az adóhatóság az ingatlannyilvántartásba az adótartozás összegének erejéig és a tartozás megfizetésig jelzálogjogot jegyeztethet be.

A jogerős határozat végrehajtható, de ha a rendkívüli jogorvoslati eljárásban a határozat megváltoztatása, megsemmisítése várható, az adóhatóság az adózó kérelmére, illetőleg a felettes szerv rendelkezésére a végrehajtási eljárást felfüggesztheti.

Szünetel a végrehajtási eljárás, ha az adótartozás megfizetésére fizetési halasztást, vagy részletfizetési kedvezményt adtak, illetőleg amíg a méltányossági kérelem tárgyában jogerősen nem döntöttek.

A végrehajtási eljárás során felmerült közvetlen költségek - becsüs díja, szállítási, tárolási költség - az adózót terhelik. A költségekről az adóhatóság határozatban dönt, de az nem lehet kevesebb ingóvégrehajtásnál 500 forintnál, ingatlanvégrehajtás esetén 1000 forintnál.

Amennyiben az adóhatóság az adótartozás tekintetében valamennyi fizetésre kötelezhető személlyel szemben lefolytatta a végrehajtási eljárást és a tartozást nem tudta behajtani, azt - az esedékessé válás évét kivéve - behajthatatlanság címén törölni kell. Az elévülési időn belül az ilyen tartozást újból elő kell írni, ha a tartozás a körülmények megváltozása miatt újra végrehajthatóvá válik.

A jogszabályok több, az államot megillető köztartozásra az adók módjára történő végrehajtást írják elő. Ezt az önkormányzati adóhatóság a tartozást megállapító hatóságok megkeresésére folytatja le.

A Javaslat részletesen rendezi a megfizetés szabályait. Ezek egyben feltételei is annak, hogy a végrehajtást foganatosító hatóság teljesítse az ilyen irányú megkereséseket.

A 95. §-hoz

A Javaslat az adózással kapcsolatosan a különböző anyagi jogszabályokban található elévülési szabályokat összegyűjtve, és a lehetőségekhez képest egységesen rendezi. Szabályozza az adó megállapításához, a költségvetési támogatás igényléséhez és visszatérítéséhez való jog elévülését, majd ugyancsak általánosan fogalmazva meghatározza a végrehajtáshoz való jog elévülését is.

Az adók megállapításához, a költségvetési támogatás igényléséhez, valamint a végrehajtáshoz való jog valamely objektív körülmény bekövetkezésétől, illetőleg elmaradásától számítja az elévülési időt, amely általánosan öt év.

E szabályoktól továbbra is különböznek az illeték megállapításhoz való jog elévülési szabályai, mert itt bármikor keletkezett a kötelezettség, illetve azzal kapcsolatban bármikor történt a mulasztás, az elévülési idő csak akkor kezdődik, ha erről az illetékhivatal tudomást szerez.

Az illetékhivatal különállását indokolja, hogy a vagyoncserék egyes csoportjának bejelentése független a bejelentők akaratától, az gyakran a hagyatékok, illetőleg a földhivatalok feladataihoz kötődik.

A Javaslat szabályozza azt az időt is, amíg az adóhatóság követeléseit érvényesítheti, illetőleg ameddig az adózók visszatérítési igényt támaszthatnak a hatósággal szemben. Ez az idő is öt év, amely annak az évnek az utolsó napjától számít, amelyben a tartozás esedékessé vált, vagy amelyben a kiutaláshoz való jog megnyílt.

Új jogszabálya a Javaslatnak, hogy a hatóság végrehajtási cselekménye nem megszakítja az elévülési időt, hanem legfeljebb 6 hónappal meghosszabbítja.

Nyugszik a végrehajtáshoz való jog elévülése, azaz nem számít be az az időszak, amíg a végrehajtási eljárást felfüggesztik, részletfizetési vagy fizetési halasztást engedélyeztek, továbbá a feltételhez kötött adómentesség időtartama alatt és mindaddig, ameddig a tartozást jelzálog bejegyzésével biztosították. Az elévülés nyugvását az indokolja, hogy vagy az adózó kérelmére hozott fizetési kedvezmény, vagy a jogszabály nem teszi lehetővé a hatósági behajtási cselekmény alkalmazását.

-----STARTING---POINT---VEGE---

A 96. §-hoz

A Javaslat felhatalmazást ad az adóhatóságnak, hogy mely adózói jog gyakorlásához, illetőleg kötelezettség teljesítéséhez rendszeresíthet nyomtatványt. Ugyancsak e §-ban kap felhatalmazást a pénzügyminiszter arra, hogy mely bizonylat formáját és adóhatósági azonosítását határozhatja meg. Az adóhatóság - az adminisztráció csökkentése érdekében - egyes hatósági aktusait (fizetési meghagyás, fizetési felhívás, adóív) alakszerű határozat nélkül, nyomtatványon is kiadhatja.

A 97. §-hoz

A Javaslat az értelmező rendelkezések között olyan fogalmak meghatározásáról rendelkezik, amelyek az adózás során gyakran előfordulnak, de az egyes adótörvények nem használják őket egyértelműen, más adójogszabályok pedig egyáltalán nem határozzák meg e fogalmak tartalmát. A jövőben, ha valamely adótörvény eltérően nem rendelkezik, ezek az értelmező rendelkezések minden anyagi adójogszabálynál is alkalmazhatók. Ezek egyértelművé tételére azért is szükség van, mert a Javaslat alkalmazásában e fogalmak köznyelvi jelentése nem elég pontos ahhoz, hogy a jogalkotói szándékot egyértelművé tegye.

A 98. §-hoz

Az adóztatás és az adóigazgatás költségei a hatóságok működési költségeitől a nyomtatványok előállításán, forgalmazásán át igen sokféle költségből tevődnek össze.

Az adóztatás és az adóigazgatási eljárás az állam érdekében folyó tevékenység, ezért a fő szabály az, hogy ennek költségeit általában az állam, illetőleg az önkormányzat viseli. Ha az eljárásban külső közreműködő szakértő igénybevétele válik szükségessé, mert az adózó mulasztása másként nem pótolható, a költségek az adózót terhelik, hasonlóan a végrehajtás során felmerülő közvetlen költségekhez. Ha az eljárásban többletköltség keletkezett, mert az adózó rosszhiszeműen gyakorolta jogait, az ebből eredő többletköltség viselésére kötelezhető.

A 99. §-hoz

Az adózás rendjét az eddigiekben szétszórtan, különböző szintű jogszabályokban található jogi normák a Javaslat hatályba lépésével feleslegessé válnak. Az adózás rendjéről szóló törvényjavaslat által rendezett, eddig más jogszabályokban található szabályokat a Javaslat hatályon kívül helyezi. A záró rendelkezések intézkednek arról is, hogy a pénzügyminiszter az állami adóhatóságoknál a munka sajátosságára figyelemmel személyi érdekeltségi rendszert határozzon meg.

A 100. §-hoz

Az adózás rendje, mint az államigazgatási tevékenység különös ága, az eddigiekben az Áe. szabályainak alárendelten, csak azokban a kérdésekben rendelkezhetett, amelyre a törvény kifejezetten lehetőséget biztosított. A Javaslat szerint az Áe. szabályait az adóügyekben akkor kell alkalmazni, ha e törvény, vagy más, adót, költségvetési támogatást megállapító törvény eltérően nem rendelkezik. Ennek törvényességi hátterét biztosítja a Javaslat az Áe. tárgyát rendező 3. § (6) bekezdésének módosításával.

A Javaslat szerint a hatályos szabályozás alapján szabálysértési eljárás keretében szankcionálható, adóval kapcsolatos mulasztásokhoz a jövőben csak adóügyi jogkövetkezmény fűzhető, ezért a kétszeres szankcionálás lehetőségét a szabálysértésekről szóló rendelkezések hatályon kívül helyezésével kell kizárni.

A 101-102. §-hoz

Figyelemmel arra, hogy az adóztatás folyamatában a Javaslat hatályba lépésével jelentős változások történnek, szükségszerű, hogy az átmenet ügyeit a zökkenőmentes jogalkalmazás érdekében a Javaslat rendezze.

Ezen célok érdekében, figyelemmel a jogalkotásról szóló törvény előírásaira is, a Javaslat úgy rendelkezik, hogy a hatályba lépést megelőző időszakra teljesítendő, illetőleg már akkor esedékessé vált fizetési kötelezettségekre vonatkozó adóügyben a Javaslat rendelkezéseit azzal kell alkalmazni, hogy a jogkövetkezmények nem lehetnek terhesebbek az adózóra nézve, mint amit a hatálybalépést megelőzően hatályos jogszabályok előírtak. Mulasztás esetén, ha az korábbi időszakra vonatkozik, de feltárása a Javaslat hatálybalépését követően történik, az adózóra nézve a kevésbé hátrányos - korábbi vagy új - szankciókat kell alkalmazni.

A már jogerősen lezárt adóügyeket a Javaslat nem érinti. A határozatokat azok tartalma szerint kell végrehajtani.

A Javaslat csak a magánszemélyek adótartozásának méltányosságból történő mérséklését teszi lehetővé. Az 1988. január 1-jét megelőzően hatályos általános jövedelemadó, magánszemélyek forgalmi adója, társasági adó azonban nemcsak a magánszemélyek terhére jelenthet utólagos megállapítás során fizetési kötelezettséget. Átmenetileg, amíg ezen kötelezettségek megállapításához való jog el nem évül, fenn kell tartani azt a szabályt, amely szerint az ilyen adókból eredő adótartozást az első fokú adóhatóság méltányosságból mérsékelheti.

A Javaslat szövege összhangban a jogalkotásról szóló törvénnyel abból indul ki, hogy az adót, adójellegű kötelezettséget csak törvényben lehet megállapítani. Ezért az anyagi jogszabályokra történő utalások alkalmával szükségképpen törvényi rendelkezésekre utal.

Ugyanakkor tény, hogy több, a korábbi időszakban alacsonyabb szintű jogszabályban megállapított adó, költségvetési támogatás hatályos, ezért az átmeneti szabályok kimondják, hogy ha a Javaslat adót, költségvetési támogatást előíró törvényre utal, azon a korábban alkotott egyéb anyagi jogszabályt is érteni kell.

Hasonló indokokból a törvénnyel kihirdetett nemzetközi szerződéssel (egyezménnyel) egy tekintet alá esik az a nemzetközi szerződés (egyezmény) is, amelynek a Javaslat szempontjából jelentősége van, de még a hatálybalépést megelőzően alacsonyabb szintű jogszabállyal hirdették ki.

Lényeges rendelkezés a Javaslat átmeneti szabályai között annak kimondása, hogy a hatályba lépést követően keletkezett adóügyekben akkor is a Javaslat szerint kell eljárni, ha a kötelezettség egyébként korábban keletkezett.

Az átmeneti rendelkezések között szabályozza a Javaslat, hogy az 1990-re vonatkozó, de a hatályos jogszabályok szerint 1991-ben teljesítendő bevallási kötelezettségeket és a hatálybalépést megelőző időszakra vonatkozó adók elszámolását a kötelezettségre vonatkozó, a törvény hatálybalépését megelőző rendelkezések szerint kell teljesíteni.