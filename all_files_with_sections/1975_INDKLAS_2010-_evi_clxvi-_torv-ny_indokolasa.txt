2010. évi CLXVI. törvény indokolása

az Európai Innovációs és Technológiai Intézet és a Magyar Köztársaság Kormánya közötti Székhely-megállapodás kihirdetéséről

-----STARTING---POINT---ALTALANOS---

Általános indokolás

Előzmények

Új Európai Uniós tagországként az EIT felállítására irányuló kezdeményezés, illetve mint első Európai Uniós intézmény hazánkba való telepítése stratégiai jelentőségű volt az ország számára. Magyarország először 2005-ben jelezte hivatalosan az Európai Bizottságnak, hogy helyszínt kíván biztosítani az EIT székhelyének.

Az EIT egy olyan új, közösségi kezdeményezés, amely kiegészíti a meglévő közösségi és nemzeti politikákat és kezdeményezéseket a tudásháromszög (oktatás, K+F és innováció) Európai Unióban való integrálásának támogatása révén. Egyenlő súllyal koncentrál a tudásháromszög mindhárom elemére.

Az EIT tevékenységét a 18 tagú Igazgatótanács (Governing Board) irányítja, mely ezen feladata mellett a KIC-ek (tudás és innovációs közösségek) kiválasztásáért, kijelöléséért és értékeléséért, valamint minden egyéb stratégiai döntésért felel. A végrehajtó bizottság (Executive Committee) felügyeli az EIT működését, valamit szükség esetén az igazgatótanács ülései között határozatot hoz. Az EIT törvényes képviselője az igazgató (Director). Az EIT költségvetése: 2008-2013 közötti időszakra 308,7 millió euró. Finanszírozását a közösségi költségvetés magánforrások bevonásával biztosítja.

Az EIT elsőszámú feladata az ún. KIC-ek (tudás- és innovációs közösségek /KIC - Knowledge and Innovation Communities), megalakulásának elősegítése, működésük támogatása, ami az egyetemek, kutatóintézetek és vállalatok (üzleti szféra) autonóm partnerségén alapuló hosszútávon fenntartható, európai szintű stratégiai innovációs klaszter (hálózat) megalkotását jelenti. 2013-ig egyelőre maximum három KIC működik: a klímaváltozás, a megújuló energiák és az információs és kommunikációs technológiák területén. A magyar szerepvállalásban nagy jelentőséget tulajdonítunk a KIC-ekben való sikeres hazai részvétel elősegítésének. Mindhárom induló KIC-nek van magyar résztvevője.

A 2007. december 12-i ülésen fogadta el a Kormány az előterjesztést az EIT (Európai Innovációs és Technológiai Intézet) koncepciójáról, megvalósítási lehetőségeiről és feladatairól [1100/2007. (XII. 19.) Korm. hat.].

Az Európai Parlament 2008. március 11-i ülésén második olvasatban jóváhagyta az EIT létrehozásáról szóló rendeletet (294/2008/EK). A tagállamok kormányai 2008. június 18-án döntöttek arról, hogy az EIT székhelye Budapest lesz (634/2008/EK).

A Székhely-megállapodás szövegének megállapítására, aláírására a 26/2010. (III. 23.) ME határozat adott felhatalmazást, az aláírás 2010. március 23-án megtörtént. A Székhely-megállapodás hatályba lépésének feltétele a megállapodás kihirdetése.

Örvendetes, hogy a FAO Európai és Közép-Ázsiai Regionális Hivatala, illetve Közös Szolgáltató Központja, a Vöröskereszt és Vörös Félhold Társaságok Nemzetközi Szövetsége (IFRC) Európai Központja, valamint az ENSZ Menekültügyi Főbiztosságának (UNHCR) ún. Globális Szolgáltató Központja után, rövid időn belül az EIT is Budapesten került elhelyezésre. Ezzel tovább erősödik a nemzetközi szervezetek jelenléte hazánkban, amely nagymértékben növeli Magyarország nemzetközi presztízsét.

Az EIT székhelyének biztosításával együtt járó magyar befektetés Magyarország presztízsének növekedése és az új munkahelyek teremtése mellett hosszabb távon gazdasági téren is megtérül. A diplomáciai és konferencia-turizmus fellendüléséből egyebek mellett a légi közlekedés, a szállodaipar és a vendéglátás is profitál majd.

A nemzetközi szervezetek figyelemmel kísérik egymás döntéseit, szervezeti átalakításait, és várhatóan hasonló tendenciák mentén alakítják jövőbeni stratégiáikat. Az EIT Budapesten történő felállítása a további szervezetek érdeklődését is felkeltheti fővárosunk iránt.

A Székhely-megállapodás tárgyalása során a tárgyaló felek megállapodtak abban, hogy az Székhely-megállapodás kidolgozásakor az Európai Unió Kiváltságairól és Mentességeiről szóló Jegyzőkönyvet, más EU tagállamok EU ügynökségekkel kapcsolatos gyakorlatát, valamint a Magyar Köztársaság Kormánya által egyéb nemzetközi szervezeteknek (pl. FAO, UNHCR) biztosított kiváltságok és mentességek körét és mértékét veszik alapul.

Az EIT-vel kötött Székhely-megállapodás a fentiek figyelembevétele mellett pontosítja a kiváltságok és mentességek tartalmát, illetve az azt élvező személyek körét, ezzel is segítve a magyar jogalkalmazók munkáját. A Székhely-megállapodás melléklete pontosítja és részletezi a Magyar Köztársaság Kormánya által tett konkrét vállalásokat.

-----STARTING---POINT---RESZLETES---

Részletes indokolás

A 1-2. §-hoz

A Székhely-megállapodás tartalmát tekintve - a jogalkotásról szóló 1987. évi XI. törvény 4-5. §-ai alapján - törvényhozási tárgykört érintő szabályokat tartalmaz. Erre, valamint a nemzetközi szerződésekkel kapcsolatos eljárásról szóló 2005. évi L. törvény 7. §-a (1) bekezdésének a) pontjára, valamint 9. §-ára figyelemmel, a Székhely-megállapodás kötelező hatályának elismerésére az Országgyűlés ad felhatalmazást és törvényben kerül kihirdetésre.

A 3. §-hoz

A Székhely-megállapodás alapjául az Európai Unió Kiváltságairól és Mentességeiről szóló Jegyzőkönyv, más EU tagállamok EU ügynökségekkel kapcsolatos gyakorlata, valamint a Magyar Köztársaság Kormánya által korábban kötött székhely-megállapodások (pl. FAO, UNHCR) szolgáltak.

Az 1. cikk rögzíti a Székhely-megállapodás hatálya alá tartozó személyi kategóriák (tisztviselők, kirendelt szakértők, szakértők) definícióit, valamint meghatározza, hogy az EU Kiváltságairól és Mentességeiről szóló Jegyzőkönyv egyes fogalmait az EIT esetében hogyan kell érteni.

Az EIT létrehozásáról szóló, 2008. március 11-én hozott 294/2008/EK számú európai parlamenti és tanácsi rendelet (továbbiakban EIT Rendelet) 11. cikkével összhangban, a Székhely-megállapodás 2. cikke rögzíti, hogy az EIT rendelkezik belső jogi jogalanyisággal.

A 3. cikk felsorolja a Magyar Kormány támogatásának elemeit, melyek részleteit a Székhely-megállapodás A. és B. mellékletei tartalmazzák.

A 4. cikk - összhangban a magyar és a nemzetközi gyakorlattal, továbbá a vonatkozó jogszabályokkal - rögzíti az EIT épületeinek, tulajdonának, követeléseinek, irattárának, levelezésének, valamint dokumentumainak sérthetetlenségét.

Az 5. cikk rögzíti az EIT zászló és embléma használati jogosultságát, a 6. cikk pedig az EIT-t megillető kommunikációs könnyítéseket.

A Magyarországon működő más nemzetközi szervezetekhez hasonlóan, a 7. cikk az EIT-re vonatkozóan is rögzíti, hogy a szervezet a kormányzati szervekkel azonos elsőbbséggel jogosult a közüzemi szolgáltatások igénylésére.

A 8. cikk részletezi az EIT-t megillető adó- és vám-mentességet. Ezen cikk - amellett, hogy figyelembe veszi az EU vonatkozó szabályait - a nemzetközi és a korábbi magyar gyakorlattal is harmonizál.

A 9. cikk az EIT igazgatójának és tisztviselőinek, a 10. cikk a kirendelt szakértőknek, a 11. cikk pedig az EIT Igazgatótanács tagjainak magyarországi státuszát szabályozza. Ezen rendelkezések - amellett, hogy figyelembe veszik az EU vonatkozó szabályait - a nemzetközi és a korábbi magyar gyakorlattal is harmonizálnak.

A 12. cikk szabályozza a Székhely-megállapodás hatálya alá tartozó személyek Magyarország területére történő beutazásának és ott tartózkodásának kérdését.

A 13. cikk kimondja, hogy a Székhely-megállapodás hatálya alá tartozó személyek családtagjai - bizonyos megkötésekkel - munkát vállalhatnak Magyarországon.

A 14. cikk - követve a nemzetközi gyakorlatban észlelhető legújabb trendeket (ld. svájci modell) - bizonyos szabálysértések és bűncselekmények tekintetében automatikusan kizárja a joghatóság alóli mentességet.

A 15. cikk rögzíti a két fél közötti együttműködés elveit, valamint szabályozza a joghatóság alóli mentességről való lemondás mechanizmusát.

A 16. cikk alapján az EIT köteles tájékoztatni a Külügyminisztériumot az EIT alkalmazásában álló személyek hivatalba lépéséről, valamint ezen jogviszonyuk megszűnéséről, a Külügyminisztérium pedig köteles a Székhely-megállapodás által meghatározott személyi kör részére megfelelő igazolványokat kiállítani.

A 17. cikk - hasonlóan a többi nemzetközi szervezetre vonatkozó szabályokhoz - rögzíti az EIT személyi állományának mentességét a magyar társadalombiztosítási rendszerekbe történő kötelező járulékfizetési kötelezettség alól.

A 18. cikk szerint a felek közti jogvitákat békés úton, közvetlen tárgyalások útján kell rendezni. Ezek sikertelensége estén lehetőség van az Európai Unió Bíróságához fordulni.

Hasonlóan a 14. cikkhez, a 19. cikk is a nemzetközi gyakorlat legújabb trendjeit követi, azzal, hogy kifejezett rendelkezéssel zárja ki a Magyar Köztársaság nemzetközi felelősségét az EIT nevében eljáró személyek cselekményeiért, illetőleg mulasztásaiért.

A 20. cikk a Székhely-megállapodás hatálybalépésének, módosításának, valamint felmondásának mechanizmusát szabályozza.

Az A. melléklet az EIT személyzete részére nyújtandó támogatást rögzíti.

A támogatás 20 EIT alkalmazott 5 évre szóló átlagos bérköltségét jelenti, melyet a Magyar Kormány az alábbiak szerint teljesít: 2011-től kezdődően 1.560.000 euró öt alkalommal történő, éves megfizetésével történik, azzal, hogy az esedékesség az adott év március 31. napja. A fizetési ütemezés a következő:

fizetendő összeg a megfizetett összeg EIT általi kézhezvételének határideje

1.560.000 euró 2011.03.31.

1.560.000 euró 2012.03.31.

1.560.000 euró 2013.03.31.

1.560.000 euró 2014.03.31.

1.560.000 euró 2015.03.31.

A B. melléklet az EIT részére nyújtott helységgel kapcsolatos kötelezettségvállalás részleteit rögzíti, melyek az alábbiak.

Az EIT irodái az Infopark Budapest E épületének 5. és 6. emeletein helyezkednek el (cím: Budapest, XI. kerület, Neumann János utca 1/E., helyrajzi szám: 4082/21). Ez a két emelet összesen bruttó 2.807,3 m˛ hasznos alapterülettel rendelkezik. Az állandó helyiségek hasznos bruttó alapterülete a 60 személyből álló, becsült létszámú személyzet szükségletein és az EIT tevékenységeinek megfelelő tárgyalóterem helyigényén alapul.

Az EIT az emelet, tárolóhelyiségek, öltözőszoba, kerékpártároló és 22 fedett parkolóhely kizárólagos használatára jogosult az 5. és 6. emelet, valamint a -1. és a -3. emeletek további területeinek csatolt tervrajzában megjelöltek szerint.

Az EIT a tárolóhelyiségeket kizárólagosan használhatja.

(-3. emelet, parkoló szint, 453,49 m2)

Az EIT az öltözőszobát és a kerékpártároló-helyiségeket kizárólagosan használhatja.

- 1. emelet, parkoló szint, 44,00 m2

Az EIT a részére fenntartott 22 fedett p arkolóhelyet kizárólagosan jogosult használni.

- 3. emelet, parkoló szint: 10 parkolóhely (parkolóhelyek sorszáma: 3-093.-3-102.),

valamint -1 emelet, parkoló szint: 12 (1 mozgáskorlátozott) parkolóhely (parkolóhelyek sorszáma: 1-001.-1-0012.)

A helyiségek 2009. 12. 01-jétől 2029. 12. 31-ig állnak rendelkezésre.

Specifikációk: - A helyiségeknek meg kell felelniük a Budapesten irányadó szokásos szabványoknak, valamint tekintettel kell lenniük az Európai Bizottság épületekre és infrastruktúrára vonatkozó politikájának azon szabályaira, melyeket a Bizottság épületekre és infrastruktúrára vonatkozó, Brüsszelben kiadott közleménye és a Brüsszeli Infrastrukturális és Logisztikai Hivatal “Szabvány épületspecifikációk kézikönyve” fektet le. - A 2 emeletet egy erre kijelölt, csupán ezt a két szintet kiszolgáló lépcsőháznak kell összekötnie. Azt, hogy csupán az EIT személyzete és ezek vendégei léphessenek be az EIT központjába, egy belépőkártya-rendszerrel kell biztosítani.

- A helyiségeknek meg kell felelniük az egyéni szükségletekkel bíró személyek igényeinek is; különösképpen, a 2 emelet közti összeköttetés a kerekesszéket használók számára is elérhető kell, hogy legyen.

- Azon 20 év időtartamára, amely alatt a Kormány az alábbi 5. pontban meghatározott költségeket fedezi, a Kormány köteles biztosítani a helyiségek teljeskörű, EIT felhasználási céljainak megfelelő működőképes állapotát. Különösképpen, a Kormány a következő berendezésekért tartozik felelősséggel, ide értve ezek karbantartását, javítását és felújítását:

a. teljes mértékben üzemképes egészségügyi felszerelések és vízvezetékrendszer,

b. teljes mértékben üzemképes fűtő- és légkondicionáló berendezés,

c. teljes mértékben üzemképes, elektromos áramellátás kábelezéssel és csatlakozókkal a teljes alapterületen,

d. a teljes alapterületen egyenletesen hozzáférhető telefonos/IT rendszerekhez/hálózatokhoz kapcsolódó kábelezés és csatlakozási pontok,

e. szőnyegek, világítás, belső falak és ajtók - az EIT által a jelen megállapodáshoz kapcsolódó feljegyzésben meghatározottak szerint.

- Az említett 20 éves időtartam alatt, amennyiben a helyiségek vagy azok valamely része bármilyen okból hozzáférhetetlenné válik, úgy az ilyen hozzáférhetetlenséggel érintett időre a Kormány köteles megfelelő alternatívákat biztosítani.

A Kormány pénzügyi támogatása: 2009. XII. 1-jétől 2029. XII. 31. közötti időtartamra az állandó helyiségeket Magyarország köteles ingyenesen, az EIT céljainak megfelelő teljes mértékben üzemképes állapotban biztosítani. Ez kizárólag az alábbi összegek megfizetését tartalmazza:

bérleti díj,

a. ingatlanadók,

b. az ingatlan biztosításához és a Bérbeadó felelősségbiztosításához kapcsolódó költségek

az alábbiakat tartalmazó karbantartási díj,

a. ingatlan karbantartás és - fenntartás,

b. 24 órás portaszolgálat, biztonsági szolgáltatások és parkoló szolgáltatások,

c. a belső átjárók kertészeti gondozása és fenntartás,

d. a hó eltakarítása,

e. a közös/megosztott területek felszínének, pl. a külső ablakoknak, közösen használt folyosóknak, stb. (a napi, heti, negyedéves) takarítása,

f. a külső felszín és az ingatlan homlokzatának, frontjának takarítása,

g. a megosztott területek és felszerelések (például világítás, liftek, stb.) közüzemi költségei,

h. üzemeltetési és felújítási költségek, úgy mint karbantartás, kijavítások és a felszíni burkolatok, szerkezeti elemek, valamint az épület mechanikai és elektromos rendszereinek cseréje,

i. az ingatlan karbantartásának és fenntartásának karbantartási díjai, a hatósági ellenőrzések során kiszabott büntetések,

j. tűzvédelmi képzések, tűzbiztonsági berendezések,

k. rovar- és rágcsálóirtás,

l. (szokásos mennyiségű) szemét elszállítása.

Az említett 20 éves időtartam elteltét követően, amikor a Kormány a helyiségek fenntartásának támogatását befejezi, ettől az időponttól kezdve az EIT kell, hogy gondoskodjon az érintett helyiségek biztosítására vonatkozó megfelelő eljárásról. A Kormány ebben a tekintetben köteles az EIT részére a legnagyobb mértékű segítséget megadni.

Az épület tulajdonosával fennálló szerződés módosítását és meghosszabbítását a Kormány az EIT-tel egyeztetve köteles lefolytatni.

Amennyiben az állandó helyiségek 2009. 12. 01-jén nem elérhetők, vagy ezt követően válnak bármilyen okból nem elérhetővé, úgy a Kormány köteles azonos körülmények mellett ideiglenes létesítményeket biztosítani. A helyiségeknek meg kell felelniük a Budapesten irányadó szokásos szabványoknak, valamint tekintettel kell lenniük az Európai Bizottság épületekre és infrastruktúrára vonatkozó politikájának azon szabályaira, melyeket a Bizottság épületekre és infrastruktúrára vonatkozó, Brüsszelben kiadott közleménye és a Brüsszeli Infrastrukturális és Logisztikai Hivatal „Szabvány épületspecifikációk kézikönyve” fektet le.

a. Az EIT az alábbi költségek viselésére köteles: Az EIT egyéni mérőórákkal mért (víz- és áram-) fogyasztása.

b. Az EIT kizárólagos használatában álló területek takarítása.

c. Az EIT kizárólagos használatában álló műszaki berendezések és felszerelések, például telefonkészülékek, személyi számítógépek, egyéb IT berendezések, az EIT kizárólagos használatában álló térben elhelyezett CCTV berendezés beszerzésének, telepítésének és üzemeltetésének költségei azzal, hogy ez utóbbiból 7 kamerát a Kormány biztosít, és az ezen felüli, további kamerákat az EIT-nek kell kifizetnie.

d. Minden egyéb munkaeszköz, mint például a bútorzat, irodai berendezések, stb.

e. A létesítménygazdálkodás költségei.

A tervrajzok az EIT elhelyezésére vonatkozó területeket mutatják be.

A 4. §-hoz

A 4. § határozza meg a kihirdető törvény hatálybalépésének napját, valamint rögzíti a Székhely-megállapodás hatálybalépésével kapcsolatos, a 2005. évi L. törvényből eredő külügyminiszteri feladatokat.