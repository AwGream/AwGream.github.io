2002. évi XIII. törvény indokolása

a jövedéki termékek forgalmazásának különös szabályairól szóló 1997. évi CIII. törvény módosításáról

-----STARTING---POINT---ALTALANOS--- 

A jövedéki adókra érvényesített 2001-2002. évi 6+5%-os valorizáció az üzemanyagok esetében - a 2001-2002. évi adócsomag 2000. év őszén történt elfogadása eredményeként - halasztásra került. Az ekkor elfogadott szabályozás úgy rendelkezett, hogy az emelt adók a hordónkénti nyersolajár 25 USD alá csökkenését követően, legkésőbb azonban 2002. július 1-jén hatályba lépnek. 2001. év őszén az Országgyűlés a hatálybalépésre vonatkozó szabályozásból kiiktatta a nyersolajár alakulásától függő feltételt, és fix időpontot, 2002. július 1-jét határozta meg a 6+5%-os adóemelés hatálybalépésére.

A gázolajra a literenkénti 9 Ft adóemelés megvalósulása magasabb gázolaj árat eredményezne Magyarországon, mint az összes környező országoké, beleértve Ausztriát is. Ez a gázolaj forgalmazására - annak a határmenti sávokban és a tranzit árufuvarozásban a szomszédos országokba történő átterelődése miatt -, és így az adóbevételek alakulására is kedvezőtlen hatással járna. Ezen hatások tompítására a törvény a gázolajra egy mérsékeltebb adóemelést tartalmaz, és a betervezetthez képest kieső bevételek ellentételezésére előrehozza a dohánygyártmányok jövő évi adóemelését.

-----STARTING---POINT---RESZLETES---

Az 1. §-hoz

A gázolaj jövedéki adója a jelenlegi 80,20 Ft/literről a törvény szerint nem 9 Ft-tal, hanem csak 4,80 Ft/literrel, azaz 6%-kal emelkedik, s július 1-jétől literenként 85 Ft lesz. A kenőolaj és az adalékanyagok jövedéki adója a gázolaj adójához igazodik, ezért szükséges e termékekre is kisebb adót megállapítani.

A 2. §-hoz

A gázolaj kisebb adóemelése miatt kieső, 2002. évre betervezett adóbevétel részbeni ellensúlyozására a törvény előrehozza a dohánygyártmányok jövedéki adójának valorizáció, illetve a jogharmonizációs kötelezettségünk miatt szükséges, 2003. január 1-jétől tervezett emelését. A cigaretta esetében összesen 20%-os adóemelésre kerül sor, mind a tételes adó, mind az értékarányos adó változik. A finomra vágott fogyasztási dohány fogyasztási adója 2%-ponttal, 32%-ra nő. Ez utóbbi emelés a jogharmonizációs kötelezettségen kívül (a csatlakozásra el kell érnünk a 36%-ot) azért is szükséges, hogy a cigarettánál 20%-os adóemelés miatt kialakuló magasabb árak visszahatásaként a forgalom ne terelődjön át az alacsonyabb adószintű helyettesítő termékkörre.

-----STARTING---POINT---VEGE---

A 3-4. §-hoz

A benzinre és a gázolajra 2002. július 1-jétől vonatkozó adómértékeket a pénzügyeket szabályozó egyes jogszabályok módosításáról szóló 2001. évi LXXIV. törvény állapította meg. E törvénynek a gázolaj jövedéki adóját 6+5%-os adóemeléssel megállapító, 2002. július 1-jei hatálybalépést tartalmazó rendelkezéseit a törvény elfogadása esetén módosítani, illetve hatályon kívül kell helyezni, s csak a benzinre vonatkozó rendelkezéseit kell továbbra is hatályban tartani.

A dohánygyártmányok adóemelése 2002. augusztus 12-től érvényesül.