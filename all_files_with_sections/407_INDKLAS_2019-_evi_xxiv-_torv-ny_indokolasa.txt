2019. évi XXIV. törvény indokolása

a közigazgatási bíróságok függetlenségét biztosító további garanciákról

-----STARTING---POINT---ALTALANOS--- 

A Velencei Bizottság Magyarország Kormánya felkérésére megvizsgálta a közigazgatási bíróságokról szóló 2018. évi CXXX. törvény és a közigazgatási bíróságokról szóló törvény hatálybalépéséről és egyes átmeneti szabályokról szóló 2018. évi CXXXI. törvény rendelkezéseit. A Kormány képviseletében az igazságügyi miniszter a vizsgálat előtt és alatt is hangsúlyozta, hogy kész a Velencei Bizottság szakmai észrevételeit és az elfogadott törvények módosítására vonatkozó javaslatait megfontolni.

Az alkotmányos párbeszéd jegyében, a bírói függetlenség és a hatalmi ágak elválasztásának alkotmányos rendszerünkben betöltött kiemelkedő jelentőségére tekintettel indokolt olyan további garanciák, pontosítások megfogalmazása, amelyek még inkább elősegítik, hogy a 2020. január 1-jével felálló közigazgatási bírósági szervezet betölthesse rendeltetését.

-----STARTING---POINT---RESZLETES---

Az 1. §-hoz

Az alkotmánybíráskodás és a bíráskodás tevékenysége sokrétű összefüggéseire és hasonlóságaira - első sorban azok azonos szabadságfokára, valamint a bírák közötti párbeszéd elvére - tekintettel indokolt annak biztosítása, hogy a nemzetközi igazságszolgáltatási szervezetben bíróként, főtanácsadóként, valamint az alkotmánybírói és az alkotmánybírósági főtanácsadói tapasztalatot a Kúria elnökének megválasztása során bírói tapasztalatként ismerje el a jogalkotó.

A 2. §-hoz

Az Országos Közigazgatási Bírói Tanács (a továbbiakban: OKBT), mint a bírói önigazgatás központi testülete működésének függetlensége szempontjából további garanciát jelent, hogy ha a fegyelmi vétség elkövetésének gyanúja az OKBT tagjával szemben merül fel, az OKBT dönt a fegyelmi eljárás megindításának kezdeményezéséről. Hasonlóképpen az OKBT dönt a módosítás értelmében a fegyelmi eljárás megindításának kezdeményezéséről, ha a fegyelmi vétség elkövetésének gyanúja a miniszter által kinevezett közigazgatási bírósági vezetővel szemben merül fel, további garanciát teremtve a bírósági vezetők és a miniszter viszonyában.

A 3. §-hoz

Az OKBT független működésének további biztosítékaként a módosítás - a korábbi állandó meghívotti minőség helyett - az igazságügyért felelős miniszter (a továbbiakban: miniszter) meghívását opcionálissá teszi az OKBT üléseire.

A 4. §-hoz

A módosítás megerősíti azt a nemzetközi standardokban megfogalmazott követelményt, hogy a bírói karrier szempontjából döntő jelentőségű hatáskörökkel rendelkező testületben meghatározó többségben legyenek a bírák által választott tagok.

Az 5. §-hoz

A bírói önigazgatási jelleg erősítése érdekében a módosítás szerint a miniszternek a közigazgatási bíróságok szervezeti és működési szabályzatának kiadásával kapcsolatban nem lesz hatásköre, azt a közigazgatási bíróságok elnökei a bírói tanácsok aktív közreműködésével adják ki.

A 6. §-hoz

Az alkotmánybíráskodás és a bíráskodás tevékenysége sokrétű összefüggéseire és hasonlóságaira - első sorban azok azonos szabadságfokára, valamint a bírák közötti párbeszéd elvére - tekintettel indokolt annak biztosítása, hogy a nemzetközi igazságszolgáltatási szervezetben bíróként, főtanácsadóként, valamint az alkotmánybírói és az alkotmánybírósági főtanácsadói tapasztalatot a Közigazgatási Felsőbíróság elnökének megválasztása során bírói tapasztalatként ismerje el a jogalkotó, ezzel - az 1. §-ban foglaltakra tekintettel - a Kúria és a Közigazgatási Felsőbíróság elnökének megválasztási feltételei megegyeznek. A § egyebekben a Kbtv. elfogadott szövegén nem módosít.

A 7. §-hoz

A bírói függetlenség magyar jogban eddig nem ismert további garanciájaként szükségesnek mutatkozik egy olyan sajátos jogorvoslati mechanizmus intézményesítése, amely lehetővé teszi a közigazgatási bíró számára, hogy a Közigazgatási Felsőbíróság elnökének egyes igazgatási intézkedéseivel szemben szolgálati bírósághoz forduljon.

A 8-9. §-hoz

A módosítás a Közigazgatási Felsőbíróság elnökének megválasztási feltételeire figyelemmel pontosítja a Közigazgatási Felsőbíróság másodelnöke, a közigazgatási törvényszék elnöke és másodelnöke kinevezési feltételeit, azonban a szabályozás tartalmán ezen túlmenően nem változtat.

A 10. §-hoz

A módosítás többletgaranciákat irányoz elő a pályázati eljárásban, amelyek törvényszövegen belüli elhelyezésének módja szükségessé teszi a §-ban foglalt technikai pontosítást.

A 11-12. §-hoz

A jogbiztonság szintjének emelése, a pályázati eljárások kiszámíthatóságának és átláthatóságának fokozása érdekében a módosítás meghatározza azokat a kiemelten fontos bírói kvalitásokat, amelyeket a miniszter a meghallgatás során figyelembe vesz. Ezeknek a szempontoknak a rangsortól eltérő miniszteri döntés indokolásában is meg kell jelenniük.

A 13. §-hoz

A bírói pályázatok eredményével szemben a bírák jogállásáról és javadalmazásáról szóló 2011. évi CLXII. törvény szerint előterjeszthető jogorvoslat szabályait kiegészíti és hozzáigazítja a Kbtv. pályázat elbírálására vonatkozó rendelkezéseihez, ezzel emelve a miniszter pályázati eljárásban betöltött feladata feletti kontroll szintjét.

A 14. §-hoz

A bírósági vezetői kinevezések objektivitásának fokozása érdekében a módosítás pontosan meghatározza, hogy a pályaműben, valamint a pályázó személyes meghallgatása során a hosszú távú tervek és azok megvalósításának ütemezésén túl milyen vezetői kompetenciákat kell elsődlegesen értékelni.

A 15. §-hoz

Figyelemmel arra, hogy a módosítás értelmében a bírói önigazgatási jelleg erősítése érdekében a miniszternek a közigazgatási bíróságok szervezeti és működési szabályzatának kiadásával kapcsolatban nem lesz hatásköre, indokolt az utaló szabály hatályba nem lépéséről rendelkezni.

A 16. §-hoz

A módosítás a Közigazgatási Felsőbíróság elnökének megválasztásától hivatalba lépéséig terjedő időszakra vonatkozó jogállási szabályokat pontosítja.

A 17. §-hoz

A módosítás a 4. §-ban foglaltakkal összhangban megerősíti azt a nemzetközi standardokban megfogalmazott követelményt, hogy a bírói karrier szempontjából döntő jelentőségű hatáskörökkel rendelkező testületben meghatározó többségben legyenek a bírák által választott tagok.

-----STARTING---POINT---VEGE---

A 18. §-hoz

Sarkalatossági záradék.

A 19. §-hoz

Hatályba léptető rendelkezések.