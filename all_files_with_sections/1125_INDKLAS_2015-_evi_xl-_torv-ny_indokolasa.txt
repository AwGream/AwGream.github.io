2015. évi XL. törvény indokolása

a bírósági végrehajtásról szóló 1994. évi LIII. törvény módosításáról

-----STARTING---POINT---ALTALANOS--- 

A bírósági végrehajtásról szóló 1994. évi LIII. törvény (a továbbiakban: Vht.) a Magyar Bírósági Végrehajtói Kamara (a továbbiakban: kamara) működésével kapcsolatban olyan rendelkezéseket tartalmaz, amelyek egyes vezető tisztségviselők mandátumának bármilyen okból történő megszűnése esetén a köztestület működésképtelenségének kockázatát hordozzák magukban. A kamara a Vht. 250. § (1) bekezdése alapján köztestület, amely a létrehozásáról rendelkező törvény által meghatározott közfeladatot lát el, így döntésképtelensége a jogbiztonság sérelmével jár, ezért a megfelelő szabályozás jogalkotás útján történő megteremtése indokolt. Az átlátható kamarai működés kialakítása pedig hozzájárul az igazságszolgáltatásba vetett közbizalom megerősítéséhez.

-----STARTING---POINT---RESZLETES---

Az 1. §-hoz

A módosítással lehetővé válik, hogy a miniszteri biztos rendkívüli közgyűlést hívjon össze. Ez lehetővé teszi már megteremtett felügyeleti jogkörének hatékonyabb gyakorlását.

A 2. §-hoz

A Vht. 252. §-át érintő módosítások egyrészt a miniszteri biztost megillető, rendkívüli közgyűlés összehívására irányuló jogköréhez kapcsolódnak, másrészt az új rendelkezések egyértelművé teszik, hogy a közgyűlésnek jogában áll a kamarai szervekbe megválasztott tisztségviselőket akár egyenként, akár kollektíven visszahívni, amely jog a szervezeti és működési szabályzatban sem korlátozható. A módosítás rögzíti, hogy a tisztségviselők megválasztása esetén a szavazatszámláló testület tagjait a közgyűlés választja, illetve hogy a megválasztott tisztségviselő a megbízatást vissza is utasíthatja. A módosítás a jelöltállítással összefüggő adminisztratív feladatokat a kamara által létrehozott hivatali szervezet feladatává teszi. Az elnökség tagjainak újraválaszthatóságát korlátozó szabály a kamara vezető testületének időről-időre történő megújulását célozza,hatékonyabb lehetőséget adva a kamara tagságának arra, hogy a vezető testületben való képviseleti részvételét közvetlen demokratikus joggyakorlás útján biztosítsa.

A 3. §-hoz

Ez az átmeneti szabály biztosítja azt, hogy a kamara zökkenőmentes működését biztosító új szabályok mielőbb, a jogszabály hatályba lépését követő első közgyűlésen, azok a kamara szerveinek a hatálybalépést követően történő megválasztása során is alkalmazandóak legyenek, továbbá egyértelművé teszi, hogy a törvénymódosítást akkor is alkalmazni kell, ha idő hiányában a szervezeti és működési szabályzat törvénymódosításnak megfelelő módosítására még nem kerülhetett sor.

A 4. §-hoz

Az e módosítással érintett kamarai szervek határozatképessége szempontjából a törvény alapján a jövőben nem kell figyelemmel lenni a jelenlévő elnökségi tagok számára. A határozatképességi szabályok egyszerűsítésével megszűnik a kamara működésképtelenségének kockázata.

-----STARTING---POINT---VEGE---

Az 5. §-hoz

A hatályba léptető rendelkezést tartalmazza.