2017. évi XLIII. törvény indokolása

a bírósági peres és nemperes eljárásokra adott általános meghatalmazások közhiteles nyilvántartásáról

-----STARTING---POINT---ALTALANOS--- 

Az Országgyűlés által 2016. november 22. napján elfogadott - 2018. január 1. napján hatályba lépő - polgári perrendtartásról szóló 2016. évi CXXX. törvény (a továbbiakban: Pp.) a polgári perrendtartásról szóló 1952. évi III. törvény (a továbbiakban: 1952-es Pp.) szabályozásától eltérve, már az általános meghatalmazások országos és közhiteles nyilvántartásáról rendelkezik. Az 1952-es Pp. rendelkezései szerint (73. §) ugyanis az általános meghatalmazás csak a nyilvántartást vezető adott bíróságnál pótolja az egyes perekre szóló külön meghatalmazást. E szabályok megreformálása már régóta időszerű, tekintettel arra, hogy az általános meghatalmazások nyilvántartása jelenleg nem egységes és nem is közhiteles, azok nyilvántartása bíróságonként elkülönül.

A közhiteles, elektronikus és az eljáró bíróságok által közvetlen hozzáféréssel elérhető általános meghatalmazások országos nyilvántartásával ugyanakkor hatékonyabban biztosítható az általános meghatalmazáson alapuló képviseleti jog fennállásának és terjedelmének azonnali és hiteles igazolása a bírósági peres és nemperes eljárásokban.

E nyilvántartási rendszer lehetőséget teremt akár több bíróság előtti eljárásra is jogosító általános meghatalmazás nyilvántartásba vételére. Mindez adminisztrációs tehertől mentesíti a bíróságokat, mert nem kell több bíróságon is bejegyeztetni az általános meghatalmazást és lefolytatni az ezzel kapcsolatos nyilvántartási eljárást, ha a fél több bíróság előtti eljárásra kívánja feljogosítani képviselőjét. Adminisztrációs tehertől mentesülnek ugyanakkor az eljárásban részt vevő felek is, mert szükségtelenné válik a fennálló képviseleti jog különböző eljárásokban történő ismétlődő igazolása, ha a fél több bíróság előtt folyamatban lévő különböző eljárásokkal összefüggő képviseletre hatalmazza meg ugyanazt a képviselőjét.

A törvény tehát a Pp. szabályozási koncepciójában célként kitűzött perhatékonyság kiteljesedését szolgálja, egyben a modern kor kihívásaihoz és technológiai lehetőségeihez illeszkedő nyilvántartási rendszer megvalósítását célozza.

-----STARTING---POINT---RESZLETES---

Az 1-3. §-hoz

A törvény hatálya a polgári és közigazgatási ügyekben eljáró bíróságok előtti eljárásra jogosító általános meghatalmazások adatainak bírósági nyilvántartására (a továbbiakban: nyilvántartás) terjed ki, tehát alapvetően azokra a bírósági eljárásokra, amelyekben a polgári perrendtartásról szóló törvényt, illetve a közigazgatási perrendtartásról szóló törvényt kell alkalmazni, vagy amelyekben e jogszabályok rendelkezései mögöttesen alkalmazandók. Hangsúlyozandó ugyanakkor, hogy a törvény hatálya nem terjed ki a büntetőeljárásra, illetve többek között azokra a nemperes eljárásokra sem, amelyek nem minősülnek bírósági nemperes eljárásnak. Így például a törvény hatálya nem terjed ki a fizetési meghagyásos eljárásra, amely a közjegyző hatáskörébe tartozó polgári nemperes eljárás, ugyanakkor kiterjed a végrehajtási eljárásra, amely a bíróság hatáskörébe tartozó polgári nemperes eljárás. Tekintettel arra, hogy a közigazgatási perrendtartásról szóló 2017. évi I. törvény hatálya a közigazgatási peren kívül az egyéb közigazgatási bírósági eljárásokra terjed ki, e törvény is ezt a terminológiát használja a törvény tárgyi hatályának meghatározása során.

Az országosan egységes bírósági nyilvántartás működtetésének és az abban szereplő adatok kezelésének célja az általános meghatalmazáson alapuló képviseleti jog tényének és az általános meghatalmazás terjedelmének igazolása. Hangsúlyozandó, hogy maga az általános meghatalmazás nem a nyilvántartásba történő bejegyzéssel jön létre, a nyilvántartásba történő bejegyzés tehát nem konstitutív hatályú, ugyanakkor a nyilvántartásba bejegyzett általános meghatalmazásról a: Pp. 71. § (3) bekezdése alapján ellenkező bizonyításáig vélelmezni kell, hogy fennáll, a nyilvántartásból törölt adatról pedig, hogy nem áll fenn.

A nyilvántartásban feltüntetendő adatkör egyrészt a meghatalmazó és a meghatalmazott személyének egyértelmű beazonosíthatóságát, másrészt az általános meghatalmazás fennállásának vagy törlésének, illetve a képviseleti jog korlátozása esetén a meghatalmazás terjedelmének a közhiteles tanúsítását szolgálja. Ha a természetes személy meghatalmazott ügyvédként jár el, akkor vonatkozásában értelemszerűen nem a lakóhelyét, hanem a székhelyét kell a nyilvántartásban feltüntetni. Elektronikus kapcsolattartásra szolgáló hivatalos elérhetőség alatt az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény szerinti hivatalos elérhetőséget kell érteni. Főszabály, hogy ha az általános meghatalmazásból más nem tűnik ki, az ellenkező bizonyításáig vélelmezni kell, hogy az bármely, e törvény hatálya alá tartozó bírósági eljárásban történő képviseletre jogosít. Az általános meghatalmazás ugyanakkor korlátozható. Korlátozás esetén - a Pp. általános meghatalmazásokra is alkalmazandó 68. § (1) bekezdése alapján - a meghatalmazásból egyértelműen ki kell tűnnie, hogy annak hatálya mely ügykörre terjed ki, a meghatalmazás terjedelmét pedig a nyilvántartásban fel kell tüntetni. Tekintettel arra, hogy főszabály szerint az általános meghatalmazás bármely e törvény hatálya alá tartozó bírósági eljárásban történő képviseletre jogosít, meghatározott bíróságok előtti eljárásra korlátozó rendelkezés esetén a nyilvántartásban azokat a bíróságokat is fel kell tüntetni, amelyek előtt történő eljárásra jogosít. Ennek az előírásnak természetesen oly módon is eleget lehet tenni, hogy azok a bíróságok kerülnek feltüntetésre a nyilvántartásban, amelyek előtti eljárást a meghatalmazás kizárja. Ebben az esetben ugyanakkor utalni kell arra, hogy a kivételek meghatározására került sor. Az általános meghatalmazás terjedelme tehát szabadon korlátozható, de legalább az ügyköröket, vagy az általános meghatalmazás hatálya alá tartozó bíróságokat meg kell jelölni és azokat a nyilvántartásban is fel kell tüntetni. Ha a képviseleti jog korlátozása részletesebb körülírást igényel, akkor a meghatalmazás terjedelmét ennek megfelelően kell a nyilvántartásban feltüntetni. Ha azonban a meghatalmazás terjedelme a meghatalmazásból egyértelműen nem állapítható meg, akkor ez a nyilvántartási eljárásban hiánypótlás alapjául is szolgálhat, mert a nyilvántartás tartalma alapján az eljáró bíróságnak meg kell tudni állapítania, hogy az adott eljárásra a meghatalmazás hatálya kiterjed-e, vagy sem.

A törvény a Polgári Törvénykönyvről szóló 2013. évi V. törvény (a továbbiakban: Ptk.) 6:16. §-ához igazodva rendelkezik arról, hogy a nyilvántartásba történő bejegyzés során a bejegyző bíróság milyen szempontok figyelembe vételével rögzítse az általános meghatalmazás időbeli hatályának végét. E szerint az öt évre vagy öt évnél rövidebb határozott időre szóló általános meghatalmazás a meghatározott idő elteltével, az öt évnél hosszabb vagy határozatlan időre szóló általános meghatalmazás öt év elteltével hatályát veszti. A törvény azt is egyértelművé teszi, hogy adatváltozás bejegyzése alatt az adat törlésének bejegyzését is érteni kell.

A 4-8. §-hoz

Az általános meghatalmazás és az azzal összefüggő adatváltozások nyilvántartási eljárás lefolytatásának eredményeképpen kerülnek a nyilvántartásba bejegyzésre. A nyilvántartási eljárás lefolytatására hatáskörrel és illetékességgel rendelkező bíróság - főszabály szerint - a nyilvántartásba vételt kezdeményező kérelmező belföldi lakóhelye, ennek hiányában belföldi tartózkodási helye, vagy, ha a kérelmező nem természetes személy, belföldi székhelye szerint illetékes törvényszék. Ha a bejegyzésre jogosult bíróság e főszabály szerint bármely okból nem állapítható meg (például a meghatalmazó külföldi székhelyű gazdasági társaság), a kisegítő illetékességi szabály alapján az eljárásra a Fővárosi Törvényszék illetékes.

A nyilvántartásba történő adatbejegyzés iránti kérelmet formanyomtatványon kell előterjeszteni, amelynek tartalmát végrehajtási rendelet határozza meg. Ez az előírás egyrészt elősegíti a kérelem szükséges tartalmú előkészítését, másrészt a nyilvántartási eljárás zökkenőmentes és gyors lefolytatását is szolgálja, mert a formanyomtatvány értelemszerű kitöltése esetén várhatóan kevesebb alkalommal lesz szükség a bíróság részéről hiánypótlási felhívás kiadására. A nyilvántartási eljárásban a Pp. szabályai mögöttesen alkalmazandók, ezért a formanyomtatványt elektronikus úton is elő lehet terjeszteni, illetve elektronikus úton történő kapcsolattartásra kötelezett személy a beadványt kizárólag elektronikusan nyújthatja be a bírósághoz. A formanyomtatványon tájékoztatni kell a kérelmezőt arról, hogy ha a törvény hatálya alá tartozó eljárásban a jogi képviselet kötelező, akkor a nem jogi képviselő részére adott általános meghatalmazás a jogi képviselő részére adott meghatalmazást nem pótolja, valamint tájékoztatni kell a jogi képviselet hiányának jogkövetkezményeiről is. Kötelező jogi képviselet előírása esetén ugyanis kizárólag a Pp. 75. §-ban meghatározott személyi kör járhat el jogi képviselőként.

A jogi képviselet hiányának jogkövetkezményeit - kötelező jogi képviselet előírása esetén - a Pp. 74. §-a tartalmazza. Az esetleges visszaélések kiküszöbölését szolgálja, hogy az általános meghatalmazás bejegyzése, illetve terjedelmének, időbeli hatályának módosítása iránti kérelmet - főszabály szerint - a meghatalmazó terjesztheti elő. Főszabály alóli kivételként a meghatalmazott is előterjesztheti az ilyen tartalmú kérelmet, ha törvény rendelkezése alapján kötelező jogi képviselet ellátásra jogosult. Ha tehát professzionális perbeli képviselet ellátására jogosult személy a meghatalmazott [például a Pp. 75. § (1) bekezdés a) pontja alapján ügyvéd vagy ügyvédi iroda], akkor az e státuszhoz kötődő törvényi garanciák érvényesülésére tekintettel a törvény kivételt enged a főszabály alól. Fontos ugyanakkor hangsúlyozni, hogy az általános meghatalmazás, illetve az általános meghatalmazás terjedelmére, időbeli hatályára vonatkozó módosítás nyilvántartásba történő bejegyzésének további feltétele a meghatalmazott - meghatározott okirati formába foglalt - elfogadó nyilatkozatának az igazolása is, ami nem az általános meghatalmazás érvényességének, hanem a nyilvántartásba történő bejegyzésnek a feltétele. E rendelkezés is az esetleges visszaélések kiküszöbölését, illetve az általános meghatalmazás fennállásának a közhiteles tanúsítását szolgálja. A nyilvántartásba már bejegyzett általános meghatalmazással összefüggő, annak terjedelmét nem érintő egyéb kérelmet a meghatalmazó, a meghatalmazott, illetve más érdekelt személy is előterjeszthet. Ha tehát valamely érdekelt személynek tudomása van arról, hogy a nyilvántartásba bejegyzett valamely adat helytelen, vagy az általános meghatalmazás megszűnt, kérelmezheti az adatváltozás nyilvántartáson történő átvezetését, ugyanakkor természetesen az általános meghatalmazás hatályának további - meg nem jelölt - eljárásokra történő kiterjesztését nem kezdeményezheti.

A nyilvántartási eljárás polgári nemperes eljárás. A törvény által nem szabályozott eljárási kérdések tekintetében mögöttes jogszabályként a Pp. vonatkozó rendelkezései alkalmazandók, a polgári nemperes eljárás sajátosságaiból eredő értelemszerű eltérésekkel. A Pp. polgári peres eljáráshoz igazított rendelkezéseit tehát a jogalkalmazás során mértéktartó rugalmassággal indokolt kezelni. A nyilvántartásba vett adatok megváltozása esetén a nyilvántartásba történő bejegyzésre vonatkozó szabályokat kell alkalmazni, ami azt jelenti, hogy akár adatmódosulás, akár adattörlés a kérelem indoka a bejegyzésre vonatkozó szabályok szerint kell eljárni speciális eljárásjogi rendelkezés hiányában.

A bejegyző bíróság a kérelemről annak bírósághoz történő érkezésétől számított tizenöt napon belül határoz. A bejegyző bíróság megvizsgálja, hogy a kérelem, valamint az annak alátámasztására szolgáló okiratok alakszerűsége, illetve tartalma a vonatkozó jogszabályi rendelkezéseknek megfelel-e. E vizsgálat értelemszerűen nemcsak e törvény, hanem a kérelem tartalmától függően a vonatkozó anyagi jogi (például Ptk. jogképességre, cselekvőképességre vonatkozó szabályai), illetve eljárásjogi (például Pp. okiratokra, meghatalmazásokra, különleges eljárásokra vonatkozó szabályai) rendelkezésekre is ki kell, hogy terjedjen. Ha a kérelem kiegészítésre, kijavításra szorul, hiánypótlásnak van helye, amelynek eredménytelensége esetén a Pp. mögöttesen alkalmazandó 115. § (6) bekezdése alapján visszautasításnak van helye. A visszautasítást tehát például a hiánypótlási felhívás nem teljesítése eredményezi, azaz nem érdemi döntés születik a kérelem tárgyában. Ezekre az esetekre a Pp. a visszautasítás terminológiáját használja, szemben a kérelem tárgyában történő érdemi döntéssel, amelyre megalapozottság hiányában az elutasítás kifejezés alkalmazandó. A kérelem visszautasítása esetén a kérelem tárgyában sem érdemi döntésre, sem bejegyzésre, azaz a nyilvántartási állapot megváltozására nem kerül sor, ezért a visszautasító végzést elegendő az érdemi döntést alaki hiba miatt sikertelenül kezdeményező kérelmezőnek kézbesíteni, aki a végzéssel szemben fellebbezéssel élhet. A kérelem elintézési határidejébe nem számít bele a hiánypótlási eljárási cselekmények foganatosításával összefüggő időszak.

Ha a beadvány bejegyzésre alkalmas, azaz a vonatkozó jogszabályi rendelkezéseknek minden szempontból megfelel, a bejegyző bíróság az adatokat nyilvántartásba veszi. A nyilvántartási eljárás írásbeli eljárás, a bejegyző bíróság a bejegyzésről vagy a kérelem - érdemi - elutasításáról a rendelkezésre álló iratok alapján dönt, amelyet a meghatalmazónak és a meghatalmazottnak, illetve - ha a kérelmező más érdekelt személy - az érdekeltnek kézbesít. A bejegyző végzést és a kérelmet érdemben elutasító végzést tehát a meghatalmazónak és a meghatalmazottnak mindenképpen kézbesíteni kell, e döntésekkel szemben fellebbezési jog illeti meg őket, függetlenül attól, hogy adott esetben maguk kezdeményezték-e a bejegyzést vagy sem. A bejegyző végzés ellen fellebbezésnek helye nincs, ugyanakkor a bejegyző végzés a nyilvántartásba vett adatokat tartalmazza, ezért például a határozat kijavítása a Pp. mögöttesen alkalmazandó szabályai szerint kérhető. Ha a bejegyzett adatok nem helytállóak annak sincs akadálya, hogy az arra jogosultak adatmódosítás bejegyzése iránti kérelmet terjesszenek elő.

Tekintettel arra, hogy a nyilvántartási eljárás írásbeli eljárás, az eljárás során a Pp. alapján történő meghallgatásnak helye nincs. A Pp. beavatkozásra vonatkozó szabályainak alkalmazására sem kerülhet sor. Ha a nyilvántartási eljárás az általános meghatalmazás bejegyzése érdekében kerül megindításra, de a bejegyző végzés meghozatala előtt a bíróság értesül arról, hogy a meghatalmazó vagy meghatalmazott időközben meghalt vagy megszűnt, az eljárás nem szakad félbe, hanem - az általános meghatalmazás bejegyzésének okafogyottságára tekintettel - az eljárást meg kell szüntetni. Ha időközben a bejegyzésre sor kerül, akkor a bejegyző bíróság utólag az általános meghatalmazást a 10. § (1) bekezdése alapján törli a nyilvántartásból. A nyilvántartási eljárásban - annak sajátosságaira tekintettel - alkalmazható szünetelési ok bekövetkezése esetén az eljárás egy hónap szünetelés elteltével szűnik meg.

A 9-12. §-hoz

Főszabály szerint a bejegyző bíróság a nyilvántartás adatainak megváltozását kérelemre vezeti át a nyilvántartáson. Ha azonban a törvény hatálya alá tartozó bármely eljárást (például polgári, közigazgatási pert) lefolytató bíróság, vagy más a nyilvántartás adatainak megismerésére és kezelésére jogosult közfeladatot ellátó szerv, illetve hatóság (például ügyvédi tevékenységet gyakorlókról nyilvántartást vezető ügyvédi kamara) eljárása során olyan körülményt észlel, amely a nyilvántartásba bejegyzett általános meghatalmazással összefüggő adatok módosítását, illetve törlését teszi szükségessé, akkor megkeresi a bejegyző bíróságot a nyilvántartási eljárás lefolytatása érdekében. Ha a bejegyző bíróság maga szerez hivatalos tudomást olyan körülményről - például hatósági nyilvántartásba történő betekintés útján -, amely a nyilvántartás adatainak módosítását teszi szükségessé, a bejegyző bíróság az adatváltozást ebben az esetben hivatalból vezeti át. Ha a bejegyző bíróság megkereső bíróság, vagy közfeladatot ellátó szerv, illetve hatóság megkeresése alapján jár el, a nyilvántartási eljárás eredményéről a hivatalos szervet csupán értesíti. Természetesen, ha a megkeresés alapján a bíróság például bejegyző végzést hoz vagy adatot töröl, akkor a nyilvántartásba történő bejegyzésre vonatkozó szabályokat értelemszerűen alkalmazni kell, vagyis a végzést a meghatalmazónak, illetve a meghatalmazottnak a 6. § (1) bekezdés utolsó mondata, valamint a 7. § (2) bekezdése alapján kézbesíteni szükséges.

Ha a bejegyző bíróság a nyilvántartási eljárás eredményeként azt állapítja meg, hogy a bejegyzett általános meghatalmazás bármely okból megszűnt (például azt visszavonták) vagy érvénytelen, az általános meghatalmazást - főszabály szerint - törli a nyilvántartásból. Ez alól egy esetben van kivétel, amikor az általános meghatalmazás - a Ptk. 6:16. §-ára, illetve e törvény 3. § (5) bekezdésére tekintettel - öt év elteltével törvény erejénél fogva hatályát veszti. Ebben az esetben a nyilvántartás vezetésére szolgáló informatikai alkalmazás az általános meghatalmazást automatikusan törli a nyilvántartásból, de az automatikus törlés tényéről a meghatalmazót és a meghatalmazottat a bejegyző bíróságnak kell értesítenie. A bejegyző bíróság általános meghatalmazás törléséről rendelkező végzése elleni fellebbezésnek a törlést elrendelő határozat végrehajtására nincs halasztó hatálya, azaz a törlés tényét fellebbezésre tekintet nélkül át kell vezetni a nyilvántartáson.

A fellebbezésre tekintettel megindult jogorvoslati eljárásban a másodfokú bíróságnak is - az iratok másodfokú bírósághoz történő érkezésétől számított - tizenöt nap áll rendelkezésére a jogorvoslati kérelem elbírálására. Ha a másodfokú bíróság a fellebbezést megalapozottnak találja és a döntéshez szükséges adatok rendelkezésére állnak, akkor az elsőfokú bíróság döntését megváltoztatva az elsőfokú bíróságot a szükséges bejegyzés átvezetésére utasítja. Ha az elsőfokú bíróság például alaptalanul rendelte el meghatározott adatok törlését, akkor a másodfokú bíróság az elsőfokú bíróság e döntését hatályon kívül helyezi és elrendeli a korábbi nyilvántartási (törlés előtti) állapot visszaállítását. Az elsőfokú bíróság végzésének hatályon kívül helyezésére és ezzel egyidejűleg az elsőfokú bíróság új eljárás lefolytatására történő utasításának csak akkor van helye, ha az feltétlenül szükséges.

A Pp. költségkedvezményekre vonatkozó rendelkezései a nyilvántartásba vételi eljárásban nem alkalmazhatók.

A 13-19. §-hoz

Az elektronikus nyilvántartás vezetése és üzemeltetése a Pp. és e törvény vonatkozó rendelkezései alapján az OBH elnökének feladatkörébe tartozik. Ennek keretében a nyilvántartás vezetésére és abból az adatszolgáltatás teljesítésére szolgáló informatikai alkalmazást az OBH elnöke működteti. Az OBH elnöke a természetes személyazonosító adatok naprakész nyilvántartása céljából a meghatározott adatkört automatikus adatátvétel útján átveszi a személyiadat- és lakcímnyilvántartásból. A meghatalmazások tényleges tartalmának és terjedelmének naprakész megállapíthatósága érdekében pedig a nyilvántartás adatait az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény szerinti automatikus információátadás keretében átadja az ügyintézési rendelkezések nyilvántartását vezető szervnek. A nyilvántartás adatait az OBH elnöke az adat nyilvántartásból történő törlését követő öt évig tartja nyilván, majd haladéktalanul gondoskodik azoknak az információs önrendelkezési jogról és az információszabadságról szóló 2011. évi CXII. törvény (a továbbiakban: Info tv.) szerinti végleges törléséről.

A bíróságok - a törvényben meghatározott célból - az érintettre vonatkozó nyilvántartásban kezelt adatok teljes körét közvetlen adathozzáféréssel jogosultak megismerni és kezelni, azzal hogy például a személyes adatokra vonatkozó adatkezelés tekintetében mögöttes szabályként alkalmazandók az ágazati eljárási törvények adatkezelési szabályai is [például Pp. 162. § (6) bekezdés]. Az önálló bírósági végrehajtó - ugyancsak a törvényben meghatározott célból, az általános meghatalmazás fennállásának vizsgálata céljából - konkrét ügyben a bírósági végrehajtási cselekményekkel kapcsolatos feladatai ellátása érdekében jogosult közvetlen hozzáféréssel a szükséges adatokat megismerni és kezelni. Az önálló bírósági végrehajtó vonatkozásában a közvetlen hozzáférés az adatkör tekintetében már korlátozottabb, csak a feltétlenül szükséges, a bejegyzett személyek beazonosításához és a képviseleti jog terjedelmének megállapításához szükséges adatokhoz férhet hozzá. A közvetlen hozzáférést ugyanakkor feltétlenül indokolja, hogy a Pp. 68. § (3) bekezdése alapján a per vitelére szóló meghatalmazás - külön kikötés hiányában - kiterjed a végrehajtási eljárásra is, így az önálló bírósági végrehajtónak feladatai megfelelő ellátása érdekében biztosítani kell, hogy ellenőrizhesse konkrét ügyekben az általános meghatalmazás fennállását.

Az ügyészség, nyomozó hatóság, nemzetbiztonsági szolgálat, az alapvető jogok biztosa, valamint az ügyvédi tevékenységet gyakorlókról nyilvántartást vezető ügyvédi kamara - törvényben meghatározott feladatai ellátása érdekében - egyedi adatkérés útján jogosult az adatot megismerni és kezelni. A nyilvántartás rá vonatkozó adatairól természetesen felvilágosítást kaphat a nyilvántartásba bejegyzett meghatalmazó és meghatalmazott is. Az itt meghatározott személyi körön kívül más személyek akkor jogosultak a nyilvántartásban szereplő adatokról írásbeli kérelemre - értve ez alatt az elektronikus úton benyújtott kérelmet is - felvilágosítást kapni, ha az ehhez fűződő jogi érdeküket igazolják. A 14. § szerinti adatszolgáltatás tekintetében az OBH elnöke az adatkezelő a nyilvántartás adatainak 14. § (1)-(4) bekezdése szerinti megismerése és kezelése térítésmentes. A nyilvántartásból való adatszolgáltatás során csak az adatkérés céljának megvalósulásához elengedhetetlenül szükséges adat bocsátható a felvilágosítást kérő rendelkezésére.

E §-okban kerülnek továbbá meghatározásra a nyilvántartáshoz közvetlen hozzáféréssel rendelkező szervek adatkezelésével, az Info tv.-ben meghatározott adattovábbítási nyilvántartás vezetésével, valamint a nyilvántartások használatára jogosultak nyilvántartásával kapcsolatos részletszabályok is.

-----STARTING---POINT---VEGE---

A 20-23. §-hoz

A záró rendelkezések felhatalmazó, hatályba léptető, átmeneti és módosító rendelkezéseket tartalmaznak. Az átmeneti rendelkezések a Ptk. és a Pp. általános meghatalmazásokra vonatkozó megújult szabályaira, valamint a Polgári Törvénykönyvről szóló 2013. évi V. törvény hatálybalépésével összefüggő átmeneti és felhatalmazó rendelkezésekről szóló 2013. évi CLXXVII. törvény általános meghatalmazásokra vonatkozó rendelkezésére tekintettel határozzák meg az 1952-es Pp. alapján vezetett bírósági nyilvántartásokba bejegyzett általános meghatalmazásokra vonatkozó meghatározott adatkör e törvény szerinti nyilvántartásba történő átvezetésének szabályait. A módosító rendelkezések a törvény szabályozásához kapcsolódó jogszabályok rendelkezéseinek e törvény normatartalmához igazítását szolgálják.