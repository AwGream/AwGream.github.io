2010. évi VII. törvény indokolása

egyes energetikai tárgyú törvények módosításáról

-----STARTING---POINT---ALTALANOS--- 

A törvény három törvény módosítását tartalmazza, ezek a behozott kőolaj és kőolajtermékek biztonsági készletezéséről szóló 1993. évi XLIX. törvény (a továbbiakban: Kt.), a villamos energiáról szóló 2007. évi LXXXVI. törvény (a továbbiakban: VET.), valamint a földgázellátásról szóló 2008. évi XL. törvény (a továbbiakban: GET.).

A Kt. módosításának célja a tagi hozzájárulás fizetési rendszer olyan átalakítása, hogy valamennyi piaci szereplő azonos módon az általa szabad forgalomba bocsátott, vagy a saját felhasználás céljából behozott, a Kt. hatálya alá eső kőolajtermékmennyiségek után fizessen tagi hozzájárulást. A VET. és a GET. módosításának alapvető célja a harmadik energetikai szabályozási csomag keretében elfogadott és 2009. szeptember 3-án hatályba lépett új belső energiapiaci irányelvek, azaz a villamos energia belső piacára vonatkozó közös szabályokról szóló 2009/72/EK irányelv, valamint a földgáz belső piacára vonatkozó közös szabályokról szóló 2009/73/EK irányelv szerinti új szétválasztási szabályoknak, kifejezetten is az irányelvek szerinti független átviteli rendszerüzemeltető, illetve független szállítási rendszerüzemeltető (az irányelvek angol nyelvű verziójában: Independent Transmission Operator, a bevett rövidítéssel ITO) modelljének a magyar energiapiaci szabályozásba történő átültetése. Az ITO-modell megvalósításával egyidejűleg a törvény - a villamosenergia-piaci szabályozás analógiájára - az eddigi külön földgázszállítói és rendszerirányítói engedély helyett az egységes földgázszállítási rendszerüzemeltetési engedély kategóriájának bevezetését rendeli a GET.-be.

A Kt.-módosításhoz

A Kt. módosítása a tagi hozzájárulás fizetési rendszerének, illetve ezzel összefüggésben a tagsági jogviszony keletkezésének átalakítására irányul. A jelenlegi szabályozás szerint a tagi hozzájárulást a tag által behozott kőolaj és kőolajtermék mennyiség arányában kell megfizetni. Ez a megoldás a kőolaj feldolgozása esetén nehezen tervezhető és számottevő adminisztrációs terhet jelentő fizetési rendszerhez vezet. A törvényben előírt versenysemlegességi követelmény egy meglehetősen bonyolult „nettósítási” folyamat révén biztosítható. Ezért célszerű a tagi hozzájárulás fizetési rendszerét megváltoztatni úgy, hogy valamennyi piaci szereplő azonos módon az általa szabad forgalomba bocsátott, vagy a saját felhasználás céljából behozott, a Kt. hatálya alá eső kőolajtermék - mennyiségek után fizessen tagi hozzájárulást.

A tagi hozzájárulási rendszer módosításával a rendszer áttekinthetőbbé, tervezhetőbbé válik, és az adminisztráció is egyszerűsödik. Valamennyi piaci szereplő azonos bázison, azonos termékkörre (a Kt. 3. §-ának (2) bekezdésében meghatározott kőolajtermékek), azonos mértékű tagi hozzájárulást fizet. A módosítás kőolajtermék behozatal esetén csak akkor érinti a szövetségi tagokat, ha a behozatal után adóraktárba tárolnak be, és alapvetően a Magyar Szénhidrogén Készletező Szövetséggel (a továbbiakban Szövetség) történő elszámolás technikájának változását, egyszerűsítését jelenti. Nem lesznek a jövőben tagok azok a vállalkozások (kenőanyag, vegyipari alapanyag behozatalt végzők), akik nem készletezés köteles terméket hoznak be és korábban is csak adminisztratív ok (az ellenőrizhetőség) miatt voltak a Szövetség tagjai.

A törvény nem csak az adminisztratív terheket csökkenti, hanem segíti az átláthatóságot, egyszerű módon biztosítja a versenysemlegességi követelmények teljesülését, és javítja a Szövetség bevételeinek és pénzforgalmának tervezhetőségét is. A törvény a földgáz biztonsági készletezéséről szóló 2006. évi XXVI. törvény (a továbbiakban: Fbkt.) rendszerével analóg szabályozást alkalmaz, ugyanis a tagi hozzájárulás fizetési kötelezettség földgáz esetében főszabályként akkor keletkezik, amikor a földgáz a hatóság által kiadott engedéllyel rendelkező földgázpiaci szereplőtől a fogyasztóhoz kerül.

Az ITO-modell implementációjához

Célja a villamos energia belső piacára vonatkozó közös szabályokról és a 2003/54/EK irányelv hatályon kívül helyezéséről szóló 2009/72/EK irányelv, valamint a földgáz belső piacára vonatkozó közös szabályokról és a 2003/55/EK irányelv hatályon kívül helyezéséről szóló 2009/73/EK irányelv szerinti ITO-modell átültetése a magyar energiapiaci szabályozásba. Az úgynevezett harmadik energetikai szabályozási csomag keretében elfogadott új villamosenergia-, illetve földgázirányelv ugyanis új szabályokat rögzít a villamosenergia-piaci átviteli hálózat, illetve a földgáz-szállítórendszer üzemeltetőjének és üzemeltetésének szétválasztására. Az irányelvek három szétválasztási modellt tartalmaznak: a teljes tulajdonosi szétválasztás, a független rendszerüzemeltető kijelölése (Independent System Operator - ISO-modell), valamint a független átviteli, illetve szállítási rendszerüzemeltető (Independent Transmission Operator - ITO-modell) modelljeit. Az irányelvek értelmében amennyiben 2009. szeptember 3-án a villamosenergia-átviteli, illetve a földgázszállítási rendszer egy vertikálisan integrált vállalkozás része, azaz az átviteli hálózat, illetve a szállítórendszer egy vertikálisan integrált vállalkozás, vagy annak valamely tagvállalata tulajdonában van, és az átviteli hálózat, illetve a szállítórendszer üzemeltetője felett a vertikálisan integrált vállalkozás vagy annak valamely tagvállalata gyakorol irányítást, az érintett tagállam választhat, hogy a három szétválasztási modell közül melyiket kívánja alkalmazni.

A három szétválasztási modell közötti választási lehetőség fennállásához szükséges fenti feltétel - azaz, hogy 2009. szeptember 3-án a villamosenergia-átviteli, illetve a földgázszállítási rendszer egy vertikálisan integrált vállalkozás része legyen - Magyarország esetében mind a villamosenergia-, mind a földgázpiacon megvalósul, ugyanis 2009. szeptember 3-án mind a villamosenergiaátviteli-hálózat, mind a földgáz-szállítórendszer egy-egy vertikálisan integrált vállalkozáshoz tartozott.

Az ITO-modell implementálása mellett alapvetően és döntően az szól, hogy míg megfelelően biztosítja a Bizottság által elvárt előnyöket, azaz az átviteli, illetve a szállítási rendszerüzemeltetésnek a termelési és kereskedelmi-szolgáltatói tevékenységektől, érdekektől való olyan függetlenségét, amely kizárja a vertikálisan integrált vállalkozás javára történő megkülönböztetést, valamint a fejlesztések versenykorlátozó célból történő elmulasztását, nem rendelkezik a hálózati infrastruktúra és rendszerüzemeltető társaságban fennálló részesedés kényszerű, és ezért a vertikálisan integrált vállalkozás számára komoly gazdasági kárral fenyegető és a magyar nemzeti érdekekkel ellentétes értékesítéséről. A magyar energiapiacokon az ITO-modell alkalmazása jelentené a legkisebb beavatkozást az érintett vertikálisan integrált vállalkozások felépítésébe és vagyoni viszonyaiba, ugyanis mind a villamosenergiaátviteli-hálózat, mind a földgázszállító-rendszer az azt üzemeltető társaság tulajdonában áll, így nincs szükség változásokra az infrastruktúra tulajdonjogában. Az ITO-modell tekinthető a jelenlegi szétválasztási rendszer „szigorúbb” változatának, így illeszkedik a jelenlegi szabályozás rendszerébe, logikájába. Az ITO-modell továbbá - a teljes tulajdonosi szétválasztással szemben - nem jelent végleges, visszavonhatatlan kötelezettséget, hiszen amennyiben a működési tapasztalatok alapján szükség van a teljes tulajdonosi szétválasztás előírására, úgy arra bármikor lehetőség van. Ráadásul az ITO-modell előírása magában foglalja a vertikálisan integrált vállalkozás számára a teljes tulajdonosi szétválasztás megvalósításának a lehetőségét is, hiszen maga a vállalkozás bármikor dönthet úgy, hogy értékesíti az átviteli, illetve szállítási rendszerüzemeltetési tevékenységet ellátó leányvállalatát a teljes hálózati infrastruktúrával együtt egy kizárólag infrastruktúra-üzemeltetéssel foglalkozó vállalkozás számára, ezáltal pedig önként (és nem kényszerből) valósítja meg a teljes tulajdonosi szétválasztást.

A 2009/72/EK és 2009/73/EK irányelvek szerinti ITO-modell lényege, hogy a villamosenergiaátviteli-hálózatot, illetve a földgázszállító-rendszert annak tulajdonosa üzemelteti, azzal, hogy a rendszerüzemeltetési tevékenységet ellátó vállalat maradhat a vertikálisan integrált vállalkozás keretében, és a vertikálisan integrált vállalkozás nem köteles az átviteli hálózatot, illetve a szállítórendszert sem elidegeníteni, csupán annyi a kötelezettsége, hogy amennyiben vállalaton belül az korábban nem az átviteli, illetve a szállítási rendszerüzemeltető tulajdonában volt, úgy az ITO-modellben az átviteli, illetve a szállítási infrastruktúrát az azt üzemeltető leányvállalat/tagvállalat tulajdonába kell adni. Ez a feltétel egyébként itthon mind a villamosenergia-, mind a földgázpiacon teljesül, azaz mind a villamosenergia-ipari átviteli rendszerirányító, mind a földgázszállító tulajdonosa az általa üzemeltetett hálózati infrastruktúrának, így a jelenlegi hazai szabályozás alapvetően megfelel az ITO-modell elvárásainak, az új irányelvek teljesítése lényegében a szabályozás szigorítását jelenti.

Mivel az ITO-modellben a fentiek szerint mind a hálózati infrastruktúra tulajdona, mind az átviteli, illetve szállítási rendszerüzemeltetési tevékenység a vertikálisan integrált vállalkozás keretében maradhat, az új irányelvi szabályozás szigorú ellenőrzési mechanizmusokat tartalmaz annak biztosítására, hogy az átviteli hálózat, illetve a szállítási rendszer üzemeltetése valóban független legyen mindenfajta termelői, illetve kereskedelmi érdektől. A függetlenség biztosítása érdekében egyrészt az átviteli, illetve a szállítási rendszerüzemeltető mindennapi, operatív működését teljes mértékben függetleníteni kell a vertikálisan integrált vállalkozástól. Ennek érdekében elsőként is az átviteli, illetve a szállítási rendszerüzemeltetőnél ki kell jelölni egy olyan, az irányelvek és a törvény szóhasználata alapján felügyeleti szervet (nem azonos a társaság Felügyelő Bizottságával), amely felelős az átviteli, illetve a szállítási rendszerüzemeltető operatív irányítását ellátó személyek kinevezésére, alkalmazásuk feltételeire (ideértve a díjazásukat is), megbízatásuk meghosszabbítására, illetve megszüntetésére vonatkozó döntések meghozataláért. Az átviteli, illetve a szállítási rendszerüzemeltetőnél ki kell jelölni továbbá egy megfelelésért felelős tisztségviselőt, aki a megfelelési program megvalósításának és megvalósulásának ellenőrzésén túlmenően folyamatosan ellenőrzi a szétválasztási követelmények, a hálózatüzemeltetés függetlenségének és a hálózatfejlesztések előkészítésének megvalósulását, és ezekről folyamatosan tájékoztatja a Hivatalt. Az infrastruktúra-üzemeltetés operatív irányításának a vertikálisan integrált vállalkozástól való teljes függetlenségének biztosítása érdekében a rendszerüzemeltető operatív irányításáért felelős személyeknek szigorú összeférhetetlenségi követelményeknek kell megfelelniük, mind a megbízatásukat megelőzően, mind annak időtartama alatt, továbbá annak megszűnését követően is.

A mindennapi operatív működés függetlenségének biztosítása érdekében az átviteli, illetve a szállítási rendszerüzemeltetőnek rendelkeznie kell az ahhoz szükséges eszközökkel és személyzettel. Az irányelvi előírásoknak megfelelően a törvény részletesen meghatározza, hogy melyek azok az eszközök, illetve vállalati funkciók, szolgáltatások, amelyekkel az átviteli, illetve a szállítási rendszerüzemeltetőnek önállóan kell rendelkeznie, azaz nem használhatja, nem veheti őket igénybe közösen a vertikálisan integrált vállalkozással. Ilyenek például a jogi és informatikai szolgáltatások, vagy a társaság könyvvizsgálata.

Az operatív működésen túlmenően az átviteli, illetve a szállítási rendszerüzemeltető pénzügyileg sem függhet a vertikálisan integrált vállalkozástól. Így az átviteli, illetve a szállítási rendszerüzemeltető maga jogosult dönteni a hitelfelvételről, tőkeemelésről, illetve bármely egyéb finanszírozási forrás igénybe vételéről. A vertikálisan integrált vállalkozás pedig köteles a rendszerüzemeltető rendelkezésére bocsátani az eldöntött hálózatfejlesztések megvalósításához szükséges forrásokat.

A vertikálisan integrált vállalkozás és az átviteli, illetve szállítási rendszerüzemeltető közötti keresztfinanszírozás lehetőségének kizárása érdekében az ITO-modellben a két vállalat közötti kereskedelmi és pénzügyi kapcsolatokat a Hivatal felügyeli, és kereskedelmi, illetve pénzügyi megállapodások (például hitelszerződések) a két vállalat között kizárólag a Hivatal jóváhagyásával köthetők.

Az átviteli, illetve a szállítási rendszerüzemeltető függetlenségének megvalósulását, azaz a fenti szerteágazó követelmények teljesülését a Hivatal a rendszerüzemeltetésre vonatkozó engedély kiadását megelőzően, illetve azt követően is folyamatosan ellenőrzi. A szétválasztási követelményeknek való megfelelést ellenőrző hivatali eljárásra az irányelvek, valamint a 714/2009/EK, illetve a 715/2009/EK rendeletek részletes szabályokat határoznak meg. Az eljárásban az Európai Bizottság is részt vesz, olyan formában, hogy az átviteli, illetve a szállítási rendszerüzemeltető szétválasztási követelményeknek való megfeleléséről hozott döntést a Hivatal köteles megküldeni a Bizottságnak, és a Bizottság jogosult a döntést véleményezni, illetve a szétválasztási követelményeknek való megfelelés kérdésében kikérni az Energiaszabályozói Együttműködési Ügynökség véleményét. A Hivatal döntése kizárólag akkor hajtható végre, tehát például a rendszerüzemeltetésre vonatkozó engedély kizárólag akkor adható ki, ha a Bizottság a rendelkezésére álló határidőn belül nem véleményezte a Hivatal határozatát, vagy véleményében nem kifogásolta a hivatali határozatot, vagy véleményt adott ki a hivatali döntésről és a Hivatal a bizottsági véleménynek megfelelően módosította a határozatát.

Bár az irányelvben külön cím alatt szabályozott, tartalmilag azonos eljárás keretében vizsgálja a szabályozó hatóság a szállítási rendszerüzemeltető szétválasztási követelményeknek való megfelelését abban az esetben, ha az engedély kiadását megelőzően az átviteli, illetve a szállítási rendszerüzemeltető vagy annak irányító részvényese felett harmadik országból származó személy vagy személyek gyakorolnak irányítását, illetve bármely olyan tervezett tranzakció megvalósítását megelőzően, amely erre az eredményre vezethet. A legfőbb különbség a két eljárás között, hogy míg az első esetben a Hivatal a végleges döntésének meghozatala során köteles a lehető legteljesebb mértékben figyelembe venni a Bizottság esetleges véleményét, addig a második esetben a Bizottság véleményétől függetlenül megtagadhatja a megfelelés megállapítását, ha a harmadik országból származó személyek tervezett irányításszerzése az átviteli, illetve a szállítási rendszerüzemeltető vagy annak irányító részvényese felett veszélyeztetné az ország vagy valamely más tagállam energiaellátásának biztonságát.

A Bizottság az irányelv-tervezetek indokolásában az energiapiaci verseny megvalósulásának akadályát egyrészt az átviteli, illetve a szállítási rendszerüzemeltetők által a kapcsolt vállalkozások javára alkalmazott diszkriminációban, másrészt a szükséges hálózatfejlesztések - szintén a kapcsolt vállalkozások piaci pozíciójának védelme érdekében történő - elmaradásában látta. Ezen utóbbi akadály megszüntetése érdekében az ITO-modellben a tagállami energiapiaci szabályozó hatóság szigorú felügyeletet gyakorol a hálózatfejlesztési tervek elkészítése és megvalósítása felett, amely elem a hatályos magyar energiapiaci szabályozásban egyébként jelenleg is megvalósul, ami azonban a szükséges hálózatfejlesztések megvalósulásának garanciája az ITO-modellben, hogy a szabályozó hatóság köteles kikényszeríteni az átviteli, illetve a szállítási rendszerüzemeltető által meg nem valósított, de szükséges hálózatfejlesztések végrehajtását. A hálózatfejlesztés feletti szigorú hivatali ellenőrzés keretében a rendszerüzemeltetők évente kötelesek elvégezni a fejlesztési tervek felülvizsgálatát, a Hivatal pedig köteles a rendszerhasználókkal konzultálni a szükséges és a tervekben szereplő fejlesztésekről. A Hivatal továbbá ellenőrzi, hogy az átviteli, illetve a szállítási rendszerüzemeltető által kidolgozott fejlesztési terv összhangban van-e a közösségi szintű tíz éves fejlesztési tervvel, az összhang fennállásával kapcsolatban jogosult kikérni az Energiaszabályozói Együttműködési Ügynökség véleményét. A tíz éves hálózatfejlesztési tervben külön meg kell jelölni a következő három évben megvalósítandó beruházásokat, ezek ugyanis azok, amelyek végrehajtását a Hivatal köteles kikényszeríteni.

Így az irányelvi előírásoknak megfelelően a törvény előírja, hogy amennyiben az átviteli hálózatot, illetve a szállítórendszert érintő olyan fejlesztés megvalósítására nem került sor az átviteli, illetve a szállítási rendszerüzemeltetőnek felróható okból, amelyet a tíz éves hálózatfejlesztési terv alapján az elkövetkező három évben kellett volna megvalósítani, a Hivatal köteles pályázatot kiírni a fejlesztés megvalósítására, ha az továbbra is indokolt. Ilyen esetben, a pályázat eredményétől függően a Hivatal kötelezheti az átviteli, illetve a szállítási rendszerüzemeltetőt annak tűrésére, hogy az érintett fejlesztési beruházást harmadik fél finanszírozza, vagy harmadik fél valósítsa meg, továbbá kötelezheti a rendszerüzemeltetőt az érintett új eszközök megépítésére, valamint üzemeltetésére. Az érintett fejlesztések megvalósítása során az átviteli, illetve a szállítási rendszerüzemeltető mindenben köteles együttműködni a beruházás megvalósítása érdekében.

A fentiek alapján tehát látható, hogy az ITO-modell szerinti követelmények mind azt szolgálják, hogy az infrastruktúrának se az üzemeltetését, se a fejlesztését ne befolyásolhassák a vertikálisan integrált vállalkozás termeléssel, illetve kereskedelemmel foglalkozó leány-, illetve tagvállalatainak érdekei, és hogy a hálózatok üzemeltetése és fejlesztése valóban diszkriminációmentesen történjen. Amennyiben az átviteli, illetve a szállítási rendszerüzemeltető mégsem tenne eleget a fenti kötelezettségeinek, különösen akkor, ha sorozatosan diszkriminatív magatartást tanúsít a vertikálisan integrált vállalkozás vagy annak tagvállalatai javára, a Hivatal egyrészt jogosult a vállalat éves forgalmának 10%-át elérő birság kiszabására, továbbá végső esetben jogosult a hálózat üzemeltetésére más engedélyest kijelölni.

A 2009/72/EK irányelv 49., illetve a 2009/73/EK irányelv 54. cikke értelmében a tagállamok 2011. március 3-ig kötelesek meghozni az irányelvnek való megfeleléshez szükséges intézkedéseket és - a harmadik országból származó személyeknek az átviteli, illetve a szállítási rendszerüzemeltető feletti irányításszerzésének engedélyezésére vonatkozó speciális eljárás szabályainak kivételével - 2011. március 3-tól kötelesek alkalmazni az irányelv implementálását megvalósító nemzeti szabályokat. Ahhoz, hogy a szabályok 2011. március 3-tól alkalmazhatók legyenek, az alábbi szempontokat kell figyelembe venni.

Bár a három szétválasztási megoldás közül az ITO-modell jelenti a legkisebb beavatkozást az érintett vertikálisan integrált vállalkozások működésébe, a modell megvalósítása így is jelentős átszervezést igényel a vertikálisan integrált vállalkozáson belül (például a vertikálisan integrált vállalkozáson belüli irányítási rendszer átalakítása, eddig bérelt vagy egyéb konstrukcióban használt eszközök megvétele, kiszervezett szolgáltatások vállalkozáson belüli megvalósítása, a vertikálisan integrált vállalkozás többi részétől független informatikai rendszer kiépítése, kölcsönzött munkaerő alkalmazásba vétele, bizonyos beszállítókkal, szerződéses partnerekkel a szerződések felmondása stb.). A szükséges átszervezések megvalósítása időigényes folyamat, és az érintett vállalkozások számára is kívánatos, hogy minél előbb egyértelművé váljanak a vonatkozó jogszabályi követelmények.

2011. március 3-tól kezdődően kizárólag olyan vállalkozás végezheti az átviteli rendszerirányítási, illetve szállítási rendszerüzemeltetési tevékenységet, amelyről a Magyar Energia Hivatal megelőzően megállapította, hogy megfelel a szétválasztási követelményeknek. Ezen eljárásra pedig 4 hónapja van a Hivatalnak, azt követően a Bizottságnak további két, illetve az Ügynökség véleményének kikérése esetén 4 hónapja van véleményezni a Hivatal döntését, és amennyiben a Bizottság a véleményében észrevételeket fogalmaz meg a szétválasztási követelmények megvalósulásával kapcsolatban, a Hivatalnak további 2 hónapja van a végleges döntés meghozatalára. Mindezek miatt ahhoz, hogy Magyarország időben teljesíteni tudja az irányelvekből fakadó kötelezettségeit, és ennek érdekében az átviteli hálózat, illetve a földgáz szállítórendszer üzemeltetője is képes legyen megvalósítani a vertikálisan integrált vállalkozás jelentős átszervezését igénylő ITO-modellt, a vonatkozó törvényi szabályozást szükséges volt minél hamarabb, még a 2009/2010-es őszi ülésszakban elfogadni.

A külön földgázszállítási és a földgázipari rendszerirányítási engedély helyett az egységes szállítási rendszerüzemeltetési engedély bevezetéséhez

A hatályos GET.-ben külön engedélyfajtát jelent a földgázszállítási engedély és a rendszerirányítási engedély. Maga a törvény is élesen elválasztja egymástól a földgázszállítóvezetékek üzemeltetésével és az együttműködő földgázrendszer irányításával és koordinálásával kapcsolatos feladatokat. Ez a megkülönböztetés azonban indokolatlan, az úgynevezett rendszerirányítási feladatok ugyanis a gyakorlatban nem válnak el a szállítórendszer üzemeltetésétől. Ráadásul a 2009/73/EK irányelv alapján bizonyos olyan feladatok, amelyeket a hatályos GET. a rendszerirányítóhoz telepít, kifejezetten is a hálózat fejlesztésével, valamint a rendszeregyensúlyozással kapcsolatos kötelezettségek minden olyan engedélyesre vonatkoznak, amelyek földgáz-szállítórendszert üzemeltetnek. Mindezek miatt indokolt, hogy a villamosenergia-piaci szabályozás analógiájára a GET. se írjon elő két külön engedélyt egymástól a gyakorlatban nem elváló feladatokra. Ez a szabályozás megfelel egyébként annak a jelenlegi helyzetnek, hogy az országban egyetlen szállítórendszer működik. A törvény arra az esetre, ha a jelenlegi szállítórendszer mellé kiépítésre kerülnének új, másik engedélyes által üzemeltett szállítóvezetékek, a földgázrendszer irányításával és koordinálásával kapcsolatos feladatokat az úgynevezett kijelölt szállítási rendszerüzemeltetőhöz telepíti. A kijelölt szállítási rendszerüzemeltető a legnagyobb szállítórendszer üzemeltetője. Ez azonban nem jelent külön engedélyt a szabályozás értelmében.

-----STARTING---POINT---RESZLETES---

Az 1. §-hoz

A törvény hatálya alá tartozó engedélyesek meghatározását pontosítja. Nem tartoznak a törvény hatálya alá azok a vállalkozások, akik csak kőolajat hoznak be, mert a kőolaj alapanyag és nem végső felhasználásra kerülő termék.

A 2. §-hoz

A törvény hatályával összhangban definiálja, hogy a Szövetség tagjává azok az engedélyesek válnak, akik (amelyek) készletezés köteles kőolajterméket végső felhasználási fázisba bocsátanak. Ebből következően nem keletkeztet szövetségi tagságot, ha valaki csak kőolajat vagy kőolajterméket hoz be tovább-feldolgozásra, illetve már a végső forgalomba bocsátott kőolajtermékkel kereskedik, vagy nem készletezés köteles kőolajtermék behozatalát végzi. Szövetségi tagok lesznek viszont azok a kőolajterméket kitároló adóraktárt üzemeltető vállalkozások is, akiket eddig a törvény nem kötelezett szövetségi tagságra. Ez biztosítja a szabályozás zártságát és azt, hogy minden végső forgalomba kerülő készletezés köteles kőolajtermék után megfizessék a készletezési díjat.

A 3. §-hoz

A 2. §-ban meghatározott tagok számára a kőolajtermék forgalmazás, illetve a saját felhasználásra történő behozatal alapján fizetendő tagi hozzájárulás szabályait módosítja az általános indoklásban részletezett cél elérése érdekében. Tagi hozzájárulást kell fizetni a készletezés köteles kőolajtermékeknek a végső felhasználási fázisba kerülésekor. A hozzájárulás-fizetési kötelezettség keletkezésének eseteit a törvény a jövedéki szabályozással összhangban határozza meg, átvéve a jól működő és a jövedéki szabályozásban stabil, állandó fogalmi kategóriákat. Ez a rendszer biztosítja egyúttal azt is, hogy az ellenőrizhetőség egyszerű és a vámhatóság által ellenőrzött forgalommal könnyen összevethető legyen.

A § azon túl, hogy felsorolja azokat a tényállásokat, amelyekre tekintettel tagi hozzájárulást kell fizetni, az új rendszer logikájának megfelelően határozza meg a tagi hozzájárulás alapjául szolgáló kőolajtermék-mennyiséget, illetve a fizetésre kötelezett személyét.

A 4-5. §-hoz

A törvény a tagdíjfizetési kötelezettség megállapítása és ellenőrzése érdekében szükséges adatszolgáltatást és az igazolási rendszert pontosítja, fogalmazza újra a 3. §-ban módosított Kt. 37. §-ához illesztett módon.

A 6. §-hoz

A szövegpontosítások a törvényben használt egyes kifejezéseket harmonizálják a törvény szerinti módosítások miatt.

A 7. §-hoz

Az ITO-modellben szükség van az irányítás fogalmának definiálására, a modell ugyanis számos rendelkezést tartalmaz a TSO-kban fennálló, megszerezhető, vagy éppen nem szerezhető irányítással, irányítást biztosító részesedéssel kapcsolatban. Az irányítás definícióját a törvény a 2009/72/EK, illetve a 2009/73/EK irányelvből veszi át, amely irányelvek pedig a vállalkozások közötti összefonódások ellenőrzéséről szóló 139/2004/EK rendelet (a továbbiakban: fúziókontroll-rendelet) irányítás fogalmát veszik át. Ennek az irányítás fogalomnak a lényege, hogy irányítással rendelkezik egy vállalkozás felett az, aki meghatározó befolyást képes gyakorolni a vállalkozás felett, függetlenül attól, hogy ezt a befolyást jogok, szerződések vagy egyéb eszközök által képes gyakorolni. A fúziókontroll-rendelet, és így az irányelvek szerinti irányítás fogalma így nem kötődik meghatározott jogokhoz, vagy meghatározott mértékű részesedéshez, hanem annak fennállását minden esetben a tényleges jogi és ténybeli körülmények határozzák meg.

A fúziókontroll-rendelet alkalmazásának segítéséhez az Európai Bizottság által 2007. július 10-én közzétett Commission Consolidated Jurisdictional Notice under Council Regulation (EC) No 139/2004 on the control of concentrations between undertakings című iránymutatás részletesen foglalkozik annak vizsgálatával, hogy egy vállalkozás mikor gyakorol irányítást, azaz meghatározó befolyást egy másik vállalkozás felett. Az iránymutatás megkülönbözteti az úgynevezett pozitív, illetve negatív irányítás fogalmát. Az első esetben az irányító vállalkozás képes meghatározni az irányított vállalkozás stratégiai üzleti döntéseit, jellemzően azáltal, hogy megszerezte a szavazati jogok többségét. A másik esetben - az úgynevezett negatív irányítás esetében - az irányító vállalkozás egyedül képes megvétózni az irányított vállalkozás stratégiai döntéseit, viszont nem képes egyedül meghatározni az ilyen döntéseket. A negatív egyedüli irányítás fennállásának feltétele, hogy csak az irányító vállalkozásnak legyen lehetősége egymagában is a stratégiai döntések blokkolására. Mivel az ilyen pozícióban lévő vállalkozás képes patthelyzetet okozni a társaság működésében, a negatív irányítás is meghatározó befolyás gyakorlásának minősül.

Az irányítás fennállhat jogilag és tényszerűen is. Az első eset egyértelmű, de jure irányítás esetén az irányító vállalkozás a stratégiai döntések meghozatalához, vagy negatív irányítás esetén az azok blokkolásához elegendő szavazati joggal rendelkezik. A de facto egyedüli irányítás esetében ugyan az irányító vállalkozás maga nem rendelkezik a stratégiai döntések egyedüli befolyásolásához szükséges mértékű szavazati joggal, viszont a korábbi évek döntései és a szavazási jegyzőkönyvek arról tanúskodnak, hogy az adott vállalkozás ténylegesen mindig képes volt többséget elérni a közgyűlésben. Ilyen eset jellemzően akkor fordulhat elő, ha a többi részvény számos kisrészvényes kezében van, vagy a többi jelentős súllyal rendelkező részvényest szervezeti, gazdasági vagy családi szálak fűzik a de facto irányító vállalkozáshoz, illetve, ha a többi részvényesnek stratégiai vagy tisztán pénzügyi érdekeltségei vannak a céltársaságban.

Az ITO-modellt implementáló rendelkezések alkalmazása során mind a Magyar Energia Hivatalnak, mind a piaci szereplőknek a fentieknek megfelelően kell értelmezniük az irányítás fogalmát, azaz az adott helyzetben mindig azt kell vizsgálni, hogy egy adott vállalkozás jogilag vagy ténylegesen képes-e meghatározó befolyást gyakorolni egy másik vállalkozás felett.

A 7. § (2) bekezdésben meghatározott kiegészítés a - jelenleg rendeleti szinten definiált - külön kezelt intézmények meghatározását tartalmazza. A rendelkezés törvényi szintre történő emelésére a jogértelmezés megkönnyítése érdekében van szükség, tekintettel arra, hogy a hatályos VET. tartalmaz a külön kezelt intézmények ellátásával kapcsolatos rendelkezéseket, de nem tartalmazták az értelmezéshez szükséges meghatározást.

A 8. §-hoz

A módosítás technikai jellegű, arra a VET. 16. § e) pontjának és annak eredményeként az abban szereplő fogalom-meghatározásnak (az átvitelt befolyásoló elosztóhálózat fogalmának) a hatályon kívül helyezése miatt van szükség.

A 9. §-hoz

A 9. § által beillesztett VET. új 16/A. §-ban kerül sor az átviteli rendszerirányítónak az új irányelvi előírásokból fakadó feladatainak rögzítésére. Az irányelv ugyanis meghatározza, hogy mely tevékenységek tartoznak mindenképpen az átviteli hálózati tevékenység körébe. E tevékenységek felsorolása azért szükséges, mert az irányelv alapján az átviteli rendszerirányítónak a felsorolt tevékenységek folytatásához szükséges eszközökkel és műszaki, tárgyi, személyi, valamint pénzügyi erőforrásokkal mindenképpen rendelkeznie kell.

Bizonyos feladatokat szükséges átcsoportosítani a rendszer irányításával kapcsolatos feladatok közül a hálózati tevékenység körébe tartozó feladatok közé, tekintettel arra, hogy az irányelvek értelmében azok az átviteli hálózat üzemeltetéséhez kapcsolódnak. Ilyen feladatkör például a hálózatfejlesztési tervek előkészítése és a jóváhagyott tervben szereplő fejlesztések megvalósítása.

A 10. §-hoz

A módosítás technikai jellegű, a kötelezően a hálózati engedélyesek tulajdonában álló eszközöket a szétválasztási szabályok közül rendszertanilag indokolt a hálózati engedélyesekre vonatkozó közös szabályok cím alá helyezni.

A 11-13. §-hoz

A VET. 25-26/A. §-aiban helyezi el a törvény az irányelv által az átviteli hálózat, fejlesztésének tervezésével, illetve a fejlesztések végrehajtásának megvalósításával, valamint kikényszeríthetőségével kapcsolatos rendelkezéseket. Eszerint a rendszerüzemeltetők minden évben kötelesek elkészíteni, illetve felülvizsgálni a fejlesztési javaslataikat, a tíz évre szóló fejlesztési tervnek kifejezetten meg kell jelölnie a következő három évben megvalósítandó beruházásokat, azok megvalósítása ugyanis az irányelvek alapján számon kérhető és kikényszeríthető. A Hivatal köteles nyilvános konzultációt tartani a fejlesztési javaslatról, vizsgálnia kell annak összhangját a közösségi szintű tíz éves hálózatfejlesztési tervvel, és ezzel kapcsolatban jogosult kikérni az Ügynökség véleményét.

Az elmaradt hálózatfejlesztések megvalósítására vonatkozó rendelkezéseket a törvény két csoportba sorolja, igazodva a hatályos törvényi szabályozáshoz. Az elosztóvezetékek vonatkozásában megtartja a jelenleg hatályos rendszert, miszerint az elmaradt fejlesztések megvalósítására a Hivatal jogosult, de nem köteles pályázatot kiírni. Ezzel szemben - az irányelvi előírásoknak megfelelően - a Hivatal köteles kiírni a pályázatot az átviteli hálózatra vonatkozó azon elmaradt fejlesztések megvalósítására, amelyek a legutóbbi hálózatfejlesztési terv alapján is indokoltak. Ilyen esetben a Hivatal kötelezheti az átviteli rendszerirányítót annak elfogadására, hogy az érintett beruházást harmadik fél finanszírozza vagy valósíts a meg, kötelezheti továbbá az átviteli rendszerirányítót az érintett új eszközök megépítésére, illetve üzemeltetésére.

A 14. §-hoz

A rendelkezés azt teszi egyértelművé, hogy az átviteli rendszerirányító az engedély kérelmezését, illetve kiadását megelőzően köteles megfelelni a szétválasztási követelményeknek, vagyis csak akkor jogosult az engedély megadásának kérelmezésére, ha már teljesítette, megvalósította a szétválasztásra vonatkozó előírásokat. A szétválasztás tehát nem a VET. 160. §-a szerinti - az átviteli rendszerirányító szétválasztási követelményeknek való megfelelését vizsgáló - hivatali eljárás ideje alatt, hanem az eljárás megkezdését megelőzően hajtandó végre.

A 15-17. §-hoz

A rendelkezések ültetik át az irányelvnek a harmadik országból származó személyeknek az átviteli rendszerirányító feletti irányításszerzésére vonatkozó rendelkezéseit.

A törvény bővíti az engedélyesekben való befolyásszerzéssel kapcsolatos hivatali ellenőrzési jogkört, amikor - az irányelv rendelkezéseivel összhangban - a Hivatal jóváhagyásához köti a harmadik országból származó személy vagy személyek általi irányításszerzést az átviteli rendszerirányító vagy annak irányító részvényese felett. Az irányelvvel összhangban a Hivatal köteles megtagadni az ilyen részesedésszerzés jóváhagyását, ha annak megvalósulása veszélyeztetné az ország vagy más tagállam energiaellátásnak biztonságát.

A 16. §-ban a kiszervezési szabályok kerülnek kiegészítésre azzal, hogy a kiszervezés nem eredményezheti azt, hogy az átviteli rendszerirányító nem felel meg a VET. 16/A. § (2) bekezdésében rögzített követelményeknek.

A 18. §-hoz

A törvény az irányelvnek megfelelően kiegészíti a más engedélyes kijelölésére vonatkozó szabályokat azzal, hogy a Hivatal jogosult az átviteli hálózati tevékenység egyes elemeinek gyakorlására vagy az átviteli hálózat üzemeltetésére más engedélyest kijelölni, amennyiben az átviteli rendszerirányító folyamatosan megszegi az e törvény szerinti kötelezettségeit, így különösen amennyiben tevékenységei gyakorlása során ismételten a vertikálisan integrált vállalkozás javára alkalmaz megkülönböztetést.

A 19. §-hoz

A hatályos szabályozás alapvetően közös szabályokat tartalmaz az átviteli és az elosztóhálózat üzemeltetőinek szétválasztására, tekintettel arra, hogy a 2003/54/EK irányelv azonos szétválasztási követelményeket tartalmaz az átviteli rendszerüzemeltetőkre és a 100 000 felhasználónál többet ellátó elosztói rendszerüzemeltetőkre vonatkozóan. A törvény ezért megőrzi a hatályos szabályozás szerkezetét abból a szempontból, hogy megtartja a hálózati engedélyesekre vonatkozó közös szétválasztási szabályokat, míg a kizárólag az átviteli rendszerirányítóra vonatkozó rendelkezések új, külön cím alatt kerülnek rögzítésre. A 19. § e jogszabály-szerkesztési elvnek megfelelő módosításokat tartalmaz.

A 20. §-hoz

A törvény az átviteli rendszerirányítás szétválasztására vonatkozó további követelmények cím alatt helyezi el az ITO-modellból eredő, kizárólag az átviteli rendszerirányítóra vonatkozó szétválasztási követelményeket.

A VET. 102/A. §-ban rögzíti a törvény, hogy a vertikálisan integrált vállalkozás termeléssel, kereskedelemmel vagy egyetemes szolgáltatással foglalkozó leányvállalatai nem rendelkezhetnek részesedéssel az átviteli rendszerirányítóban. Ennek a rendelkezésnek a hálózati engedélyesekre vonatkozó közös szétválasztási szabályok között szereplő azon rendelkezés a párja, amely kizárja, hogy rendszerüzemeltető társaságok nem infrastruktúraüzemeltetéssel foglalkozó engedélyesben részesedéssel rendelkezzenek. A két rendelkezés együttesen adja ki a vertikálisan integrált vállalkozás termeléssel, illetve kereskedelemmel foglalkozó leányvállalatai, valamint az átviteli rendszerirányító közötti részesedésszerzés kölcsönös tilalmát.

A VET. 102/B. §-ban kerültek rögzítésre az átviteli rendszerirányítónál kijelölendő felügyelő testületre vonatkozó rendelkezések. A törvény az átviteli rendszerirányítónak a társaság szervezeti felépítésére vonatkozóan a Gt. keretei között fennálló szabadságának tiszteletben tartásával és az egyes eltérő társaság-irányítási rendszerekhez való rugalmas alkalmazkodás érdekében a társaság legfőbb szerve hatáskörébe utalja annak a meghatározását, hogy a törvényben a felügyelő testület számára rögzített feladat- és hatásköröket mely, akár meglévő, akár a közgyűlés döntése alapján felállítandó társasági szervhez vagy testülethez telepíti. A megoldás előnye, hogy a szabályozást így nem érinti az átviteli rendszerirányító társaságirányításának, esetlegesen a társasági formájának megváltozása. A (2) bekezdés rögzíti, hogy a felügyelő testület tagjai közül a tagok felénél eggyel kevesebb személynek meg kell felelnie a következő §-okban rögzített szétválasztási követelményeknek. A (3) bekezdésben azon döntések felsorolására kerül sor, amelyek semmiképpen nem tartozhatnak a legfőbb szerv által kijelölt felügyelő testület hatáskörébe.

A VET. 102/C. § rendelkezik az átviteli rendszerirányító operatív irányításáért felelős személyek kinevezésére, megbízatásuk feltételeire, így díjazásukra, továbbá megbízatásuk meghosszabbításának, illetve megszüntetésének feltételeire vonatkozó döntések meghozataláról. E döntések meghozataláért a felügyelő testület a felelős, továbbá a döntést meg kell küldeni a Hivatalnak, a hatóság ugyanis a szakmai függetlenség hiánya, vagy a megbízatás idő előtti megszüntetésének jogszerűtlensége esetén jogosult kifogásolni a döntést. A Hivatal továbbá fellebbviteli fórumként is működik a szállítási rendszerüzemeltető operatív irányításáért felelős személyek megbízatásának idő előtti megszüntetése esetén.

A VET. 102/D. § tartalmazza az átviteli rendszerirányító operatív irányításáért felelős személyekre vonatkozó összeférhetetlenségi követelményeket, amelyek vonatkoznak a megbízatást megelőző időszakra, a megbízatás időtartamára, valamint a megbízatás megszűnését követő időszakra is. Amennyiben egyszemélyi vezető látja el az operatív irányítási feladatokat, rá alkalmazni kell a szigorú szétválasztási szabályokat, amennyiben a társaságnál testületi vezetés működik, a szigorú szétválasztási szabályok a testület tagjainak többségére vonatkoznak, míg a tagok kisebbik része csak lényegesen enyhébb összeférhetetlenségi követelményeknek köteles megfelelni.

A VET. 102/E. § tartalmazza azokat a rendelkezéseket, amelyek kizárják, hogy az átviteli rendszerirányító teljes személyzetének, azaz a vezetőségének és a munkavállalóinak díjazása, javadalmazása és jutalmazása a vertikálisan integrált vállalkozás termeléssel, illetve kereskedelemmel kapcsolatos tevékenységének eredményességétől függjön. A törvény ezért kizárja a részesedésszerzést, illetve a bármilyen érdekeltség fennállását, a bármilyen pénzügyi előnyben vagy juttatásban történő részesülést, valamint a munkaviszony, vezetői pozíció, továbbá bármilyen üzleti kapcsolat létesítését, az átviteli rendszerirányító vezetői és alkalmazottai, valamint a vertikálisan integrált vállalkozás vonatkozásában.

A VET. 102/F. §-ban rögzíti a törvény a szervezeti és működési függetlenségre vonatkozó előírásokat. Így itt szerepel az átviteli rendszerirányító és a vertikálisan integrált vállalkozás közötti munkaerő-kölcsönzés, illetve bizonyos feltételekkel a szolgáltatásnyújtás-tilalma, a kereskedelmi és pénzügyi kapcsolatok és megállapodások Hivatal általi ellenőrzése és jóváhagyása, az azonos informatikai beszállítókkal, illetve könyvvizsgálóval való szerződés tilalma, valamint az önálló vállalati identitás, márkajelzés, kommunikáció kialakítására és használatára vonatkozó előírás.

A VET. 102/G. §-ban rögzíti a törvény az átviteli rendszerirányító önálló döntéshozatali hatásköreit, továbbá a vertikálisan integrált vállalkozásnak a jóváhagyott jövőbeli beruházások és az eszközök lecseréléséhez szükséges pénzügyi források rendelkezésre bocsátására, valamint az átviteli rendszerirányító kötelezettségei teljesítését akadályozó magatartástól való tartózkodására vonatkozó kötelezettségét.

A VET 102/H. §-ban rögzíti a törvény a megfelelési ellenőr kinevezésére és megbízatásának megszüntetésére vonatkozó rendelkezéseket, míg a megfelelési ellenőr jogköreinek és feladatainak meghatározását a törvény a Vhr. körébe utalja, tekintettel arra, hogy a megfelelési programra vonatkozó részletes szabályokat is a Vhr. tartalmazza.

A 21. §-hoz

A törvény 21. §-a rögzíti a Magyar Energia Hivatalnak az ITO-modell alkalmazásával kapcsolatos, a VET. egyéb rendelkezéseibe is megfelelően beillesztett feladat- és hatásköreit.

A 22. §-hoz

A VET. 160. §-ában helyezte el a törvény az átviteli rendszerirányító szétválasztási követelményeknek való megfelelését ellenőrző eljárás szabályait. Az irányelvi előírásoknak megfelelően a megfelelést ellenőrző eljárást a Hivatal köteles lefolytatni egyrészt az átviteli rendszerirányítási engedély kiadását megelőzően, továbbá minden olyan esetben, amikor olyan tervezett tranzakcióról tettek neki bejelentést, vagy szerzett arról egyéb módon tudomást, amely a szétválasztási követelményeknek való megfelelés ismételt ellenőrzését teheti szükségessé, így például különösen olyan tervezett tranzakció esetén, amely azt eredményezné, hogy harmadik országbeli személy vagy személyek szereznek irányítást az átviteli rendszerirányító vagy az irányító részvényese felett A Hivatal köteles továbbá lefolytatni az eljárást az Európai Bizottság indokolt kérelmére is. A fenti rendelkezésekkel összhangban a törvény bejelentési kötelezettséget telepít az átviteli rendszerirányítóra, valamint az átviteli rendszerirányító, vagy annak irányító részvényes e felett irányítást szerezni tervező, harmadik országból származó személyekre minden olyan tervezett tranzakció vonatkozásában, amely a szétválasztási követelményeknek való megfelelés ismételt vizsgálatát teheti szükségessé, különösen, amely azt eredményezné, hogy harmadik országbeli személy vagy személyek gyakorolnak irányítást az átviteli rendszerirányító felett.

Az engedély kiadása érdekében, továbbá a bejelentés alapján vagy kérelemre indult eljárások esetében az eljárás határideje négy hónap. A Hivatal tudomásszerzése alapján indult eljárásnak értelemszerűen nincs határideje.

A megfelelésről hozott határozatát a Hivatal köteles megküldeni az Európai Bizottságnak, amely 2 hónapon belül véleményezheti a Hivatal határozatát. Ez a határidő további két hónappal meghosszabbodik, ha a megfelelés kérdésében a Bizottság kikéri az Energiaszabályozói Együttműködési Ügynökség véleményét.

A Hivatalnak az átviteli rendszerirányító szétválasztási követelményeknek való megfeleléséről hozott határozata kizárólag akkor válik jogerőssé, ha a Bizottság a fenti határidőn belül olyan véleményt adott ki, amelyben nem emelt kifogást a megfelelés megállapításával szemben, vagy pedig, ha a rendelkezésére álló határidőn belül nem adott ki véleményt. Amennyiben a Bizottság észrevételeket tett a Hivatal határozatára, a Hivatal köteles figyelembe venni a Bizottság véleményében foglaltakat, és a Bizottság véleményének kézhezvételétől számított két hónapon belül meghozni a végleges határozatot. A Bizottság véleményében foglaltaktól független a Hivatal nem állapíthatja meg az átviteli rendszerirányító szétválasztási követelményeknek való megfelelését, ha az átviteli rendszerirányító vagy az irányító részvényese feletti irányítás harmadik országból származó személyek általi megszerzése veszélyeztetné az ország vagy más tagállam energiaellátásának biztonságát. A Bizottság véleményétől való ilyen tartalmú eltérésre természetesen az irányelv ad lehetőséget.

Az átviteli rendszerirányító megfeleléséről hozott határozatot a Hivatal köteles közzétenni az Európai Unió Hivatalos Lapjában, valamint köteles arról értesíteni a Bizottságot is.

Amennyiben a Bizottság véleményt adott ki az ügyben, a Hivatal köteles a saját határozatával együtt a Bizottság véleményét is közzétenni.

A törvény végül rögzíti az eljárásban részt vevő vagy érintett piaci szereplők információszolgáltatási kötelezettségét a Hivatal, valamint a Bizottság részére.

A 23. §-hoz

A rendelkezés a Hivatal eljárási határidejét módosítja a szétválasztási követelményeknek való megfelelést vizsgáló eljárásra tekintettel az irányelv és a 714/2009/EK rendelet által előírt határidőknek megfelelően.

A 24. §-hoz

A módosításoknak megfelelően a törvény az eddigi szabályozással összhangban a Vhr.-re bízza az átviteli rendszerirányító sorozatos kötelezettségszegése esetén a más engedélyes kijelölésére, valamint a megfelelési ellenőr jogköreire és feladataira vonatkozó részletes szabályokat.

A 25. §-hoz

A kapcsoltan termelt villamos energiát termelő engedélyes által termelt villamos energia kötelező átvételi rendszerben történő részvételére vonatkozó engedély-hosszabbításra vonatkozó szabályok nehezen áttekinthetőek, amelynek eredménye távhőellátási nehézségeket okozhat.

Ezért szükséges törvényi szinten egységes és áttekinthető szabályokat alkotni a hosszabbítási rendszerrel kapcsolatban, amely biztosítja a távhőfogyasztók ellátásának biztonságát, valamint a kötelező átvételi rendszer villamosenergia-felhasználókra háruló terheinek egyidejű csökkentését.

A VET. 171. § (6) bekezdésének módosítása a kapcsoltan termelő erőművek, valamint a biomassza elsődleges energiaforrást hasznosító erőművek kötelező átvételi rendszerében történő részvétel szabályait pontosítja.

A 26. §-hoz

A VET. 178/A. §ában helyezi el a törvény az ITO-modell megvalósításához szükséges átmeneti rendelkezéseket, valamint itt rendelkezik arról, hogy amennyiben önkéntesen, azaz a TSO-tulajdonos döntése eredményeként megvalósulna a teljes tulajdonosi szétválasztás modellje, a továbbiakban nincs lehetőség visszatérni az ITO-modell alkalmazására.

A 2009/72/EK irányelv rendelkezéseit - a harmadik országból származó személyeknek az átviteli rendszerüzemeltető feletti irányításszerzésére vonatkozó rendelkezések kivételével - a tagállamok 2011. március 3-ig kötelesek a nemzeti jogukba átültetni és ezen időponttól kezdődően kötelesek alkalmazni. Azaz 2011. március 3-tól kezdődően kizárólag olyan vállalkozás üzemeltetheti az átviteli hálózatot, amely megfelel az új szétválasztási követelményeknek, és e megfelelést a Hivatal a VET. 160. §-a szerinti eljárásban meg is állapította. Tekintettel arra, hogy a Hivatalnak négy hónapja van az eljárás lefolytatására, ahhoz, hogy ez a követelmény megvalósuljon, az átviteli rendszerirányítónak legkésőbb 2010. szeptember 30-ig be kell nyújtania a megfelelését vizsgáló eljárás megindítására vonatkozó kérelmet. Mindez pedig azt jelenti, hogy az átviteli rendszerirányító 2010. szeptember 30-ig köteles megvalósítani az ITO-modell szerinti szétválasztást.

A VET. 178/A. § (3) bekezdésébe elhelyezett rendelkezések azon irányelvi rendelkezéseknek való megfelelést szolgálják, miszerint az ITO-modell kizárólag azon átviteli rendszerüzemeltetők vonatkozásában alkalmazható, amelyek 2009. szeptember 3-án egy vertikálisan integrált vállalkozáshoz tartoztak. Egy olyan TSO, amely 2009. szeptember 3-án nem tartozott vertikálisan integrált vállalkozáshoz, a későbbiekben már nem jogosult az ITO-modell szerinti szétválasztás megvalósítására.

A 27. §-hoz

A rendelkezés a fenti §-okban a módosításoknak megfelelő, technikai jellegű módosításokat tartalmazza.

A 28. §-hoz

A módosítás az önálló rendszerirányítói engedély megszüntetésének következtében, a rendszerirányítás eddigi törvényi definíciójának megfelelően (miszerint a rendszerirányítás az együttműködő földgázrendszernek a törvényben meghatározott irányítási és koordinációs feladatainak ellátása) módosítja a törvény hatályát, azaz tartalmilag nem változtat azon.

A 29. §-hoz

A rendszerüzemeltető definíciója eddig hiányzott a GET.-ből, ami értelmezési nehézségeket eredményezett, a törvény így egyértelművé teszi, hogy mely engedélyesek minősülnek rendszerüzemeltetőnek.

A törvény az irányításnak a 2009/73/EK irányelv szerinti fogalmát veszi át. Részletes indoklását lásd a 7. §-hoz írt részletes indokolásnál.

A törvény az eddigi külön földgázszállítói és rendszerirányítói engedély helyett bevezeti az egységes szállítási rendszerüzemeltetési engedélyt. Ezért szükséges a szállítási rendszerüzemeltetés fogalmának meghatározása a GET.-ben.

A 30. §-hoz

A GET.-ben a földgázipari tevékenységek, szállítási rendszerüzemeltetés új cím alatt kerül sor a rendszerüzemeltető új feladatainak rögzítésére. A 2009/73/EK irányelv ugyanis meghatározza, hogy mely tevékenységek tartoznak mindenképpen a szállítási rendszerüzemeltetési tevékenység körébe. E tevékenységek felsorolása azért szükséges, mert az irányelvek alapján a szállítási rendszerüzemeltetőnek a felsorolt tevékenységek folytatásához szükséges eszközökkel és műszaki, tárgyi, személyi, valamint pénzügyi erőforrásokkal mindenképpen rendelkeznie kell. A törvény ugyanakkor meghagyja a hatályos szabályozásban kifejezetten is olyanként nevesített eszközök felsorolását, amelyekkel a rendszerüzemeltetőnek rendelkeznie kell. A VET.-beli szabályozáshoz hasonlóan a GET.-ben is egy cím alá kerülnek a szállítórendszer üzemeltetésével, valamint az együttműködő földgázrendszer irányításával és koordinálásával kapcsolatos feladatok. Bizonyos feladatokat szükséges átcsoportosítani az együttműködő földgázrendszer irányításával és koordinálásával kapcsolatos feladatok közül a hálózati tevékenység körébe tartozó feladatok közé, tekintettel arra, hogy az irányelvek értelmében azok a szállítórendszer üzemeltetéséhez kapcsolódnak.

Ilyen feladatkör például a hálózatfejlesztési tervek előkészítése és a jóváhagyott tervben szereplő fejlesztések megvalósítása.

A 31. §-hoz

A törvény azon irányelvi követelmény megvalósulását teszi egyértelművé, hogy a szállítóvezetékhez való csatlakozás feltételeit a szállítási rendszerüzemeltető köteles előzetes közzétenni. A csatlakozás feltételeit eddig is az ÜKSZ tartalmazta, de ez a rendelkezés csak a Vhr.-ben szerepelt.

A 32. §-hoz

A törvény szerint a hálózatfejlesztéshez szükséges adatbázis tartalma az irányelvi előírásoknak megfelelően kiegészül a regionális és közösségi szintű hálózatokra, valamint a beruházási tervekre vonatkozó adatokkal.

A 33-36. §-hoz

A GET. 81-83/A. §-aiban helyezi el a törvény az irányelv által a szállítórendszer fejlesztésének tervezésével, illetve a fejlesztések végrehajtásának megvalósításával, valamint kikényszeríthetőségével kapcsolatos rendelkezéseket. Eszerint a rendszerüzemeltetők minden évben kötelesek elkészíteni, illetve felülvizsgálni a fejlesztési javaslataikat, a tíz évre szóló fejlesztési tervnek kifejezetten meg kell jelölnie a következő három évben megvalósítandó beruházásokat, azok megvalósítása ugyanis az irányelv alapján számon kérhető és kikényszeríthető. A Hivatal köteles nyilvános konzultációt tartani a fejlesztési javaslatról, vizsgálnia kell annak összhangját a közösségi szintű tíz éves hálózatfejlesztési tervvel, és ezzel kapcsolatban jogosult kikérni az Ügynökség véleményét.

Az elmaradt hálózatfejlesztések megvalósítására vonatkozó rendelkezéseket a törvény két csoportba sorolja, igazodva a hatályos törvényi szabályozáshoz. Az elosztóvezetékek, valamint a földgáztárolók vonatkozásában megtartja a jelenleg hatályos rendszert, miszerint az elmaradt fejlesztések megvalósítására a Hivatal jogosult, de nem köteles pályázatot kiírni.

Ezzel szemben - az irányelvi előírásoknak megfelelően - a Hivatal köteles kiírni a pályázatot a földgáz-szállítórendszerre vonatkozó azon elmaradt fejlesztések megvalósítására, amelyek a legutóbbi hálózatfejlesztési terv alapján is indokoltak. Ilyen esetben a Hivatal kötelezheti a szállítási rendszerüzemeltetőt annak elfogadására, hogy az érintett beruházást harmadik fél finanszírozza vagy valósítsa meg, kötelezheti továbbá a rendszerüzemeltetőt az érintett új eszközök megépítésére, illetve üzemeltetésére.

A 37. §-hoz

A törvény azon irányelvi követelmény megvalósulását teszi egyértelművé, hogy az egyensúlytartás szabályait a szállítási rendszerüzemeltető köteles előzetes közzétenni. Az egyensúlytartás szabályait eddig is az ÜKSZ tartalmazta, de ez a rendelkezés csak a Vhr.-ben szerepelt.

A 38. §-hoz

Tekintettel arra, hogy a törvény az eddigi külön földgázszállítási és rendszerirányítási engedély helyett bevezeti az egységes szállítási rendszerüzemeltetési engedély kategóriáját, a rendszerhasználati díjak fajtái is ennek megfelelően változnak, azaz a külön rendszerirányítási és földgázszállítási díj helyébe a szállítási rendszerüzemeltetési díj lép.

A 39. §-hoz

Az (1) bekezdésben foglalt módosítás azért szükséges, mert a törvény az eddigi külön földgázszállítási és rendszerirányítási engedély helyett bevezeti az egységes szállítási rendszerüzemeltetési engedély kategóriáját.

A (2) bekezdésben foglalt rendelkezés azt teszi egyértelművé, hogy a szállítási rendszerüzemeltető az engedély kérelmezését, illetve kiadását megelőzően köteles megfelelni a szétválasztási követelményeknek, vagyis csak akkor jogosult az engedély megadásának kérelmezésére, ha már teljesítette, megvalósította a szétválasztásra vonatkozó előírásokat. A szétválasztás tehát nem a GET. 128. §-a szerinti - a szállítási rendszerüzemeltető szétválasztási követelményeknek való megfelelését vizsgáló - hivatali eljárás ideje alatt, hanem az eljárás megkezdését megelőzően hajtandó végre.

A 40. §-hoz

A VET. megfelelő rendelkezéséhez hasonlóan a törvény rögzíti, hogy a szállítási rendszerüzemeltető részvénytársasági formában működő gazdasági társaság.

A 41. §-hoz

A rendelkezés pontosító jellegű, azt teszi egyértelművé, hogy a szállítási rendszerüzemeltető sorozatos kötelezettségszegése esetén a szállítási rendszerüzemeltetés gyakorlására más engedélyes kijelölésének, valamint ilyen esetben a szállítóvezeték tulajdonosa kötelezettségeinek részletes szabályait külön jogszabály határozza meg.

A 42. §-hoz

A törvény megőrzi a hatályos szabályozás szerkezetét abból a szempontból, hogy megtartja a hálózati engedélyesekre vonatkozó közös szétválasztási szabályokat, míg a kizárólag a szállítási rendszerüzemeltetőre vonatkozó rendelkezések új, külön cím alatt kerülnek rögzítésre. Tehát a szállítási rendszerüzemeltetés szétválasztására vonatkozó további követelmények cím alatt helyezi el az ITO-modellból eredő, kizárólag a szállítási rendszerüzemeltetőre vonatkozó szétválasztási követelményeket.

A GET. 121/A. §-ban rögzíti, hogy a vertikálisan integrált vállalkozás termeléssel, kereskedelemmel vagy egyetemes szolgáltatással foglalkozó leányvállalatai nem rendelkezhetnek részesedéssel a szállítási rendszerüzemeltetőben. Ennek a rendelkezésnek a hálózati engedélyesekre vonatkozó közös szétválasztási szabályok között szereplő azon rendelkezés a párja, amely kizárja, hogy rendszerüzemeltető társaságok nem infrastruktúraüzemeltetéssel foglalkozó engedélyesben részesedéssel rendelkezzenek. A két rendelkezés együttesen adja ki a vertikálisan integrált vállalkozás termeléssel, illetve kereskedelemmel foglalkozó leányvállalatai, valamint a szállítási rendszerüzemeltető közötti részesedésszerzés kölcsönös tilalmát.

A GET. 121/B. §-ban kerültek rögzítésre a szállítási rendszerüzemeltetőnél kijelölendő felügyelő testületre vonatkozó rendelkezések. A rendszerüzemeltetőnek a társaság szervezeti felépítésére vonatkozóan a Gt. keretei között fennálló szabadságának tiszteletben tartásával és az egyes eltérő társaság-irányítási rendszerekhez való rugalmas alkalmazkodás érdekében a társaság legfőbb szerve hatáskörébe utalja annak a meghatározását, hogy a törvényben a felügyelő testület számára rögzített feladat- és hatásköröket mely, akár meglévő, akár a közgyűlés döntése alapján felállítandó társasági szervhez vagy testülethez telepíti. A megoldás előnye, hogy a szabályozást így nem érinti a rendszerüzemeltető társaságirányításának, esetlegesen a társasági formájának megváltozása. A (2) bekezdés rögzíti, hogy a felügyelő testület tagjai közül a tagok felénél eggyel kevesebb személynek meg kell felelnie a következő §-okban rögzített szétválasztási követelményeknek. A (3) bekezdésben azon döntések felsorolására kerül sor, amelyek semmiképpen nem tartozhatnak a legfőbb szerv által kijelölt felügyelő testület hatáskörébe.

A GET. 121/C. § rendelkezik a szállítási rendszerüzemeltető operatív irányításáért felelős személyek kinevezésére, megbízatásuk feltételeire, így díjazásukra, továbbá megbízatásuk meghosszabbításának, illetve megszüntetésének feltételeire vonatkozó döntések meghozataláról. E döntések meghozataláért a felügyelő testület a felelős, továbbá a döntést meg kell küldeni a Hivatalnak, a hatóság ugyanis a szakmai függetlenség hiánya, vagy a megbízatás idő előtti megszüntetésének jogszerűsége esetén jogosult kifogásolni a döntést. A Hivatal továbbá fellebbviteli fórumként is működik a szállítási rendszerüzemeltető operatív irányításáért felelős személyek megbízatásának idő előtti megszüntetése esetén.

A GET. 121/D. § tartalmazza a szállítási rendszerüzemeltető operatív irányításáért felelős személyekre vonatkozó összeférhetetlenségi követelményeket, amelyek vonatkoznak a megbízatást megelőző időszakra, a megbízatás időtartamára, valamint a megbízatás megszűnését követő időszakra is. Amennyiben egyszemélyi vezető látja el az operatív irányítási feladatokat, rá alkalmazni kell a szigorú szétválasztási szabályokat, amennyiben a társaságnál testületi vezetés működik, a szigorú szétválasztási szabályok a testület tagjainak többségére vonatkoznak, míg a tagok kisebbik része csak lényegesen enyhébb összeférhetetlenségi követelményeknek köteles megfelelni.

A GET. 121/E. § tartalmazza azokat a rendelkezéseket, amelyek kizárják, hogy a szállítási rendszerüzemeltető teljes személyzetének, azaz a vezetőségének és a munkavállalóinak díjazása, javadalmazása és jutalmazása a vertikálisan integrált vállalkozás termeléssel, illetve kereskedelemmel kapcsolatos tevékenységének eredményességétől függjön. Ezért kizárja a részesedésszerzést, illetve a bármilyen érdekeltség fennállását, a bármilyen pénzügyi előnyben vagy juttatásban történő részesülést, valamint a munkaviszony, vezetői pozíció, továbbá bármilyen üzleti kapcsolat létesítését a szállítási rendszerüzemeltető vezetői és alkalmazottai, valamint a vertikálisan integrált vállalkozás vonatkozásában.

A GET. 121/F. §-ban rögzíti a szervezeti és működési függetlenségre vonatkozó előírásokat. Így itt szerepel a szállítási rendszerüzemeltető és a vertikálisan integrált vállalkozás közötti munkaerő-kölcsönzés, illetve bizonyos feltételekkel a szolgáltatásnyújtás - tilalma, a kereskedelmi és pénzügyi kapcsolatok és megállapodások Hivatal általi ellenőrzése és jóváhagyása, az azonos informatikai beszállítókkal, illetve könyvvizsgálóval való szerződés tilalma, valamint az önálló vállalati identitás, márkajelzés, kommunikáció kialakítására és használatára vonatkozó előírás.

A GET. 121/G. §-ban rögzíti a szállítási rendszerüzemeltető önálló döntéshozatali hatásköreit, továbbá a vertikálisan integrált vállalkozásnak a jóváhagyott jövőbeli beruházások és az eszközök lecseréléséhez szükséges pénzügyi források rendelkezésre bocsátására, valamint a szállítási rendszerüzemeltető kötelezettségei teljesítését akadályozó magatartástól való tartózkodására vonatkozó kötelezettségét.

A GET. 121/H. §-ban rögzíti a megfelelési ellenőr kinevezésére és megbízatásának megszüntetésére vonatkozó rendelkezéseket, míg a megfelelési ellenőr jogköreinek és feladatainak meghatározását a törvény a Vhr. körébe utalja, tekintettel arra, hogy a megfelelési programra vonatkozó részletes szabályokat is a Vhr. tartalmazza.

A 43. §-hoz

A rendelkezések ültetik át az irányelvnek a harmadik országból származó személyeknek a szállítási rendszerüzemeltető feletti irányításszerzésére vonatkozó rendelkezéseit. Bővíti az engedélyesekben való befolyásszerzéssel kapcsolatos hivatali ellenőrzési jogkört, amikor - az irányelv rendelkezéseivel összhangban - a Hivatal jóváhagyásához köti a harmadik országból származó személy vagy személyek általi irányításszerzést a szállítási rendszerüzemeltető vagy annak irányító részvényese felett. Az irányelvvel összhangban a Hivatal köteles megtagadni az ilyen részesedésszerzés jóváhagyását, ha annak megvalósulása veszélyeztetné az ország vagy más tagállam energiaellátásnak biztonságát.

A 44. §-hoz

A 44. §-ban a kiszervezési szabályok kerülnek kiegészítésre azzal, hogy a kiszervezés nem eredményezheti azt, hogy a szállítási rendszerüzemeltető nem felel meg a GET. 4. §-ában rögzített követelményeknek.

A 45. §-hoz

A törvény 45. §-a rögzíti a Magyar Energia Hivatalnak az ITO-modell alkalmazásával kapcsolatos, a GET. egyéb rendelkezéseibe is megfelelően beillesztett feladat- és hatásköreit.

A 46. §-hoz

A GET. 128. §-ában helyezte el a szállítási rendszerüzemeltető szétválasztási követelményeknek való megfelelését ellenőrző eljárás szabályait. Az irányelvi előírásoknak megfelelően a megfelelést ellenőrző eljárást a Hivatal köteles lefolytatni egyrészt a szállítási rendszerüzemeltetési engedély kiadását megelőzően, továbbá minden olyan esetben, amikor olyan tervezett tranzakcióról tettek neki bejelentést, vagy szerzett arról egyéb módon tudomást, amely a szétválasztási követelményeknek való megfelelés ismételt ellenőrzését teheti szükségessé, így például különösen olyan tervezett tranzakció esetén, amely azt eredményezné, hogy harmadik országbeli személy vagy személyek szereznek irányítást a szállítási rendszerüzemeltető vagy annak irányító részvényese felett A Hivatal köteles továbbá lefolytatni az eljárást az Európai Bizottság indokolt kérelmére is. A fenti rendelkezésekkel összhangban a törvény bejelentési kötelezettséget telepít a szállítási rendszerüzemeltetőre, valamint a szállítási rendszerüzemeltető, vagy irányító részvényese felett irányítást szerezni tervező, harmadik országból származó személyekre minden olyan tervezett tranzakció vonatkozásában, amely a szétválasztási követelményeknek való megfelelés ismételt vizsgálatát teheti szükségessé, különösen, amely azt eredményezné, hogy harmadik országbeli személy vagy személyek gyakorolnak irányítást a szállítási rendszerüzemeltető felett.

Az engedély kiadása érdekében, továbbá a bejelentés alapján vagy kérelemre indult eljárások esetében az eljárás határideje négy hónap. A Hivatal tudomásszerzése alapján indult eljárásnak értelemszerűen nincs határideje.

A megfelelésről hozott határozatát a Hivatal köteles megküldeni az Európai Bizottságnak, amely 2 hónapon belül véleményezheti a Hivatal határozatát. Ez a határidő további két hónappal meghosszabbodik, ha a megfelelés kérdésében a Bizottság kikéri az Energiaszabályozói Együttműködési Ügynökség véleményét.

A Hivatalnak a szállítási rendszerüzemeltető szétválasztási követelményeknek való megfeleléséről hozott határozata kizárólag akkor válik jogerőssé, ha a Bizottság a fenti határidőn belül olyan véleményt adott ki, amelyben nem emelt kifogást a megfelelés megállapításával szemben, vagy pedig, ha a rendelkezésére álló határidőn belül nem adott ki véleményt. Amennyiben a Bizottság észrevételeket tett a Hivatal határozatára, a Hivatal köteles figyelembe venni a Bizottság véleményében foglaltakat, és a Bizottság véleményének kézhezvételétől számított két hónapon belül meghozni a végleges határozatot. A Bizottság véleményében foglaltaktól független a Hivatal nem állapíthatja meg a szállítási rendszerüzemeltető szétválasztási követelményeknek való megfelelését, ha a szállítási rendszerüzemeltető, vagy azok irányító részvényese feletti irányítás harmadik országból származó személyek általi megszerzése veszélyeztetné az ország vagy más tagállam energiaellátásának biztonságát. A Bizottság véleményétől való ilyen tartalmú eltérésre természetesen az irányelvek adnak lehetőséget.

A szállítási rendszerüzemeltető megfeleléséről hozott határozatot a Hivatal köteles közzétenni az Európai Unió Hivatalos Lapjában, valamint köteles arról értesíteni a Bizottságot is.

Amennyiben a Bizottság véleményt adott ki az ügyben, a Hivatal köteles a saját határozatával együtt a Bizottság véleményét is közzétenni.

A törvény végül rögzíti az eljárásban részt vevő vagy érintett piaci szereplők információszolgáltatási kötelezettségét a Hivatal, valamint a Bizottság részére.

A 47. §-hoz

A rendelkezés a Hivatal eljárási határidejét módosítja a szétválasztási követelményeknek való megfelelést vizsgáló eljárásra tekintettel az irányelv és a 715/2009/EK rendelet által előírt határidőknek megfelelően.

A 48. §-hoz

A módosításoknak megfelelően az eddigi szabályozással összhangban a Vhr.-ben határozza meg a megfelelési ellenőr jogköreire és feladataira, valamint a szállítási rendszerüzemeltető sorozatos kötelezettségszegése esetén a más engedélyes kijelölésére vonatkozó részletes szabályokat.

A 49. §-hoz

A GET. 140/A. §-ában helyezi el az ITO-modell megvalósításához szükséges átmeneti rendelkezéseket, valamint itt rendelkezik arról, hogy amennyiben önkéntesen, azaz a TSO-tulajdonos döntése eredményeként megvalósulna a teljes tulajdonosi szétválasztás modellje, a továbbiakban nincs lehetőség visszatérni az ITO-modell alkalmazására.

A 2009/73/EK irányelv rendelkezéseit a tagállamok - a harmadik országból származó személyeknek a szállítási rendszerüzemeltető feletti irányításszerzésére vonatkozó rendelkezések kivételével - 2011. március 3-ig kötelesek a nemzeti jogukba átültetni és ezen időponttól kezdődően kötelesek alkalmazni. Azaz 2011. március 3-tól kezdődően kizárólag olyan vállalkozás üzemeltetheti a földgáz szállítórendszert, amely megfelel az új szétválasztási követelményeknek, és e megfelelést a Hivatal a GET. 128. §-a szerinti eljárásban meg is állapította. Tekintettel arra, hogy a Hivatalnak négy hónapja van az eljárás lefolytatására, ahhoz, hogy ez a követelmény megvalósuljon, a jelenlegi földgázszállítási és rendszerirányítási engedélyesnek legkésőbb 2010. szeptember 30-ig be kell nyújtania a megfelelését vizsgáló eljárás megindítására vonatkozó kérelmet. Mindez pedig azt jelenti, hogy a jelenlegi földgázszállító és rendszerirányító 2010. szeptember 30-ig köteles megvalósítani az ITO-modell szerinti szétválasztást.

A GET. 140/A. § (3) bekezdésében elhelyezett rendelkezések azon irányelvi rendelkezéseknek való megfelelést szolgálják, miszerint az ITO-modell kizárólag azon szállítási rendszerüzemeltetők vonatkozásában alkalmazható, amelyek 2009. szeptember 3-án egy vertikálisan integrált vállalkozáshoz tartoztak. Egy olyan TSO, amely 2009. szeptember 3-án nem tartozott vertikálisan integrált vállalkozáshoz, a későbbiekben már nem jogosult az ITO-modell szerinti szétválasztás megvalósítására.

Az 50. §-hoz

A rendelkezés a fenti §-okban lévő módosításoknak megfelelő, technikai jellegű módosításokat tartalmazza.

-----STARTING---POINT---VEGE---

Az 51. §-hoz

A rendelkezés a hatályba léptető rendelkezéseket tartalmazza. Az ITO-modell hatályba lépésének időpontját a törvény az irányelvi rendelkezésekkel összhangban, Magyarországnak az irányelvekből fakadó kötelezettségeinek határidőben történő teljesítésére tekintettel 2011. március 3-ban állapítja meg. Ahhoz, hogy az a követelmény megvalósuljon, miszerint 2011. március 3-át követően kizárólag olyan vállalkozás üzemeltetheti az átviteli hálózatot, illetve a szállítórendszert, amelyről a Magyar Energia Hivatal megállapította, hogy megfelel a szétválasztási követelményeknek, a Hivatal eljárására előírt négy hónapos határidőre, valamint a hivatali döntésnek az Európai Bizottsághoz történő eljuttatásához szükséges időre tekintettel a Hivatalnak 2010. október 1-jén meg kell indítani a szétválasztási követelményeknek való megfelelést vizsgáló eljárást. Ehhez pedig az szükséges, hogy az átviteli rendszerirányító, illetve a leendő szállítási rendszerüzemeltető 2010. szeptember 30-ig végrehajtsa a szétválasztását a vertikálisan integrált vállalkozástól. Mindezekre tekintettel a TSO-k azon kötelezettségét, hogy 2010. szeptember 30-ig köteles végrehajtani az ITO-modellnek való megfeleléshez szükséges szétválasztást, a törvény kihirdetését követően gyakorlatilag azonnal hatályba kell léptetni. Ugyanígy indokolt a törvény kihirdetését követően szinte azonnal hatályba léptetni az energiaellátás biztonsága érdekében a harmadik országbeli személynek a TSO feletti irányításszerzése felett a Hivatalnak biztosított ellenőrzési jogkört. Tekintettel végül arra, hogy a Hivatal 2010. október 1-jén kezdi meg a szétválasztási követelményeknek való megfelelés vizsgálatát, a Hivatal ezen eljárására vonatkozó szabályok 2010. október 1-jén lépnek hatályba.

Az 52-54. §-hoz

A rendelkezés a törvény egyes rendelkezései hatálybalépésével és a fenti §-okban szereplő módosításokkal összhangban, egyes hatályon kívül helyező rendelkezéseket tartalmazza.

Az 55. §-hoz

A tagi hozzájárulás fizetési rendszerének módosítása feltételezi a korábbi rendszer lezárását, és a versenysemlegesség jegyében a Szövetség tagjánál keletkezett esetleges egyenlegek rendezését. Ennek módja a törvény hatályba lépését megelőző időszakra vonatkozó hozzájárulás-fizetések, -levonások, -visszaigénylések, valamint a kőolajtermékek vételárában érvényesített tagi hozzájárulás összegének összevetése alapján kalkulált egyenleg rendezése a Szövetséggel. E megoldással biztosítható, hogy a ténylegesen belföldi forgalomba hozott mennyiségek vonatkozásában a felhasználókra a vételárban áthárított összeg megegyezzen a tag által nettó módon megfizetett tagi hozzájárulással, így a tag összességében ne realizáljon jogosulatlan előnyt, de ne szenvedjen hátrányt sem a stratégiai készletezés finanszírozása miatt.

Az 56. §-hoz

Az irányelvek értelmében az olyan átviteli, illetve szállítási rendszerüzemeltetők kijelölését megelőzően, amelyek felett harmadik országbeli személy vagy személyek gyakorolnak irányítást, a tagállami szabályozó hatóság, valamint az Európai Bizottság nem csak azt vizsgálja, hogy átviteli, illetve szállítási rendszerüzemeltető megfelel-e az irányelv által előírt szétválasztási követelményeknek, hanem azt is, hogy a kérelmező vállalkozás átviteli, illetve szállítási rendszerüzemeltetőnek történő kijelölése nem veszélyezteti-e az érintett ország, más tagállam, vagy az Európai Unió energiaellátásnak biztonságát. Az irányelvek továbbá fenntartják a tagállamok számára azt a jogot, hogy az ilyen kérelmezők átviteli, illetve szállítási rendszerüzemeltető történő kijelölését minden olyan esetben megtagadják, amikor az veszélyeztetné az érintett ország vagy más tagállam energiaellátásának biztonságát. Az irányelvek 2009. szeptember 3-án hatályba léptek, így azok rendelkezései - az implementációs határidő lejártát megelőzően is - a tagállamok által a nemzeti jogukba átültethetők és alkalmazhatók. Tekintettel a fenti hivatali ellenőrzési jogkör kiemelkedő jelentőségére a magyar energiaellátás biztonságára, a vonatkozó rendelkezéseket indokolt minél korábban, még az ITO-modell alkalmazását megelőzően hatályba léptetni.

Az 57. §-hoz

A rendelkezés a jogharmonizációs záradékot tartalmazza.