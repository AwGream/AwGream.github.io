1991. évi LXXV. törvény

az 1996. évben megrendezendő Világkiállításról

Abból a célból, hogy

- a Magyar Köztársaság „Utak a jövőbe” címmel békés kommunikáció, feltámadó környezet és a kultúrák találkozása altémákban meghatározott célkitűzéseket megvalósítsa,

- a modern világ egységét, a történelmi folyamatosság gondolatát, a természet és az ember harmonikus, környezetbarát kapcsolatát bemutassa,

- az európai gondolat és a közösség történelmi, kulturális és gazdasági vonatkozásait kiemelje,

- a magyar állam gazdasági, kulturális és idegenforgalmi fejlődésének új lendületet adjon,

- a honfoglalás és az európai jelenlét 1100. évfordulójához méltó megemlékezést kifejező nemzeti programot nyújtson,

az Országgyűlés a következő törvényt alkotja:

-----STARTING---POINT---ELEJE---

1. § A nemzetközi kiállításokra vonatkozó, az 1928. november 22-én Párizsban aláírt és a 21/1982. (V. 24.) MT rendelettel kihirdetett egyezmény rendelkezéseit figyelembe véve 1996-ban „Expo ,96 Budapest” megnevezéssel nemzetközi szakkiállítás (a továbbiakban: Világkiállítás) kerül megrendezésre.

A Világkiállítás időpontja, időtartama, elő-, utó- és kiegészítő rendezvények

2. § (1) A Világkiállítás megnyitásának időpontja 1996. május 11., lezárásának időpontja pedig 1996. október 4.

(2) A Világkiállításhoz elő-, utó- és kiegészítő rendezvények kapcsolódhatnak.

(3) A Világkiállítási Tanács (6. §) által kiírt és elbírált pályázat alapján kerülhet sor elő-, vagy utórendezvénnyé, illetőleg - a Világkiállítás területén kívül megrendezésre kerülő - kiegészítő rendezvénnyé minősítésre.

A Világkiállítás területe

3. § A Világkiállítás megvalósításához Budapest fővárosnak a törvény mellékletében meghatározott területét, összesen mintegy 80 hektárt (a továbbiakban: Világkiállítási terület) kell rendelkezésre bocsátani.

A Világkiállítás megrendezésének gazdasági feltételei,garanciái

4. § (1) A Világkiállítás rendezője a Kormány, amely e feladatát a Világkiállítási Programiroda (a továbbiakban: Programiroda) útján látja el. A Programiroda jogi személy.

(2) A Programiroda - a Világkiállítási Tanács jóváhagyásával - a Világkiállítás megvalósításának érdekében gazdasági társaságot alapít, illetőleg gazdálkodó szervezet közreműködését veheti igénybe.

(3) A Világkiállítás megvalósításához az állami költségvetésből 1996-ig éves ütemezésben 1990. évi áron 17 milliárd forintot kell biztosítani. A központi költségvetésből biztosított összeg felhasználását a főbiztos engedélyezi.

(4) A Világkiállítást - a (3) bekezdésben foglalt 17 milliárd forint kivételével - központi költségvetési hozzájárulás nélkül kell megrendezni.

A főbiztos és a Világkiállítási Tanács

5. § (1) A Kormány a világkiállítással kapcsolatos feladatait az általa kinevezett világkiállítási főbiztos (a továbbiakban: főbiztos) útján látja el.

(2) A Világkiállítással kapcsolatos kérdésekben a Kormányt a főbiztos képviseli.

(3) A főbiztos a feladatait a költségvetési szervként működő Programiroda közreműködésével látja el.

6. § (1) A Világkiállítás megrendezésével kapcsolatos egyes feladatok ellátására Világkiállítási Tanácsot kell létrehozni.

(2) A Világkiállítási Tanács elnöke a főbiztos, a Világkiállítási Tanács tíz tagját a Kormány bízza meg.

(3) A Világkiállítási Tanács munkájában a gazdasági szervezetek és a vidéki önkormányzatok - érdekképviseletük útján - tanácskozási joggal vesznek részt.

7. § A főbiztos, a Világkiállítási Tanács és a Programiroda részletes feladatait és hatáskörét a Kormány rendeletben határozza meg.

A Világkiállítás területével kapcsolatos eljárás

8. § (1) A Világkiállítás területére vonatkozó részletes rendezési tervet 1992. május 30-ig kell megállapítani, amelyhez a Világkiállítási Tanács egyetértése szükséges.

(2) E törvény hatálybalépése előtt elfogadott részletes rendezési tervnek a Világkiállítás területére vonatkozó részéhez utólag be kell szerezni a Világkiállítási Tanács egyetértését. A módosított tervet 1992. május 30-ig kell megállapítani.

9. § A Világkiállítás területén - a Világkiállítás megvalósítása érdekében - az ingatlanok tulajdonjogát, kezelői jogát, használati jogát elsősorban a felek megállapodása útján (adásvétel, gazdasági társaságba való belépés, kezelőijog-átadás), ennek hiányában a Programiroda kérelmére hatósági eljárás alapján (kisajátítással, helységgazdálkodásra vonatkozó rendelkezések alkalmazásával stb.) kell a Világkiállítás céljára biztosítani. Ezeknek az állami tulajdonban álló ingatlanoknak a kezelője a Programiroda.

10. § (1) A Világkiállítás területén - a Világkiállítás megvalósítása érdekében - az állami tulajdonban lévő ingatlanok kezelői és használati jogának megvonása, valamint az új kezelő (használó) kijelölése a Programiroda kérelmére történik. A kezelői jog megvonásáért kártalanítás nem jár. Ez utóbbi rendelkezés nem érinti a más vagyoni értékű jogért járó kártalanítást.

(2) A kezelői jog elvonása esetében a megvonás időpontjában fennálló tartozásokért - a megvont vagyon, illetve vagyoni értékű jog erejéig és a megvonás arányában - a Programiroda kezesként felel. A megvonás folytán a hitelezőket ért kárért a Programiroda tartozik felelősséggel.

(3) A Világkiállítás területén a Programiroda kezdeményezésére történő kisajátítás esetén a közérdekű célt és a kivételességet e törvény alapján meg kell állapítani. A kisajátítás egyszerűsített kisajátítási terv alapján is lefolytatható. A határozatban el kell rendelni a határozat azonnali végrehajtását.

11. § (1) A Világkiállítás területén (3. §) lévő állami tulajdonban álló beépítetlen föld - ideértve az utat, parkot és más közterületet is - az egyes állami tulajdonban lévő vagyontárgyak önkormányzatok tulajdonába adásáról szóló 1991. évi XXXIII. törvény (a továbbiakban: Övt.) alapján nem adható önkormányzat tulajdonába.

(2) A Fővárosi Tanács 175/1990. határozatával megjelölt - de az (1) bekezdésben nem érintett - területen levő beépítetlen földek (ideértve az utat, parkot és más közterületet is) önkormányzatok tulajdonába adásáról az Övt. alapján kell dönteni.

12. § (1) A Világkiállítás területén lévő valamennyi ingatlant és tevékenységet érintő államigazgatási hatósági ügyben első fokon a főjegyző jár el.

(2) A Világkiállítás területén lévő állami tulajdonú ingatlan kezelői jogának megvonása és az új kezelő kijelölése, valamint a kezelői jog átadása a főjegyző hatáskörébe tartozik, kivéve ha erről a tulajdonosi jogokat gyakorló szerv rendelkezik.

(3) A főjegyző (1)-(2) bekezdés szerinti eljárására az államigazgatási eljárás általános szabályairól szóló 1981. évi I. törvény rendelkezéseit az alábbi eltéréssel kell alkalmazni:

a) az első fokú határozatot a kérelem előterjesztésétől, illetve az eljárás hivatalból történő megindításától számított 15 napon belül kell meghozni;

b) a főjegyző által az (1)-(2) bekezdés alapján folytatott eljárásban a szakhatóság a megkeresést követő 8 napon belül köteles teljesíteni;

c) az első fokú határozat elleni fellebbezést a határozat kézbesítésétől számított 8 nap alatt lehet előterjeszteni;

d) az a)-b) pontban foglaltakat a másodfokú eljárásban is alkalmazni kell.

13. § (1) A Világkiállítási területen lévő valamennyi ingatlant és tevékenységet érintő hatósági eljárásban - a Világkiállítás megrendezésével kapcsolatos célkitűzések biztosítása érdekében - a főbiztos szakhatósági jogkört gyakorol.

(2) Az (1) bekezdésben említett területen lévő állami tulajdonú ingatlant elidegenítéséhez (kezelői jogának átadásához), megterheléséhez, a gazdasági társaság részére nem pénzbeli hozzájárulásként történő rendelkezésre bocsátásához, használati jogának átengedéséhez - a Világkiállítás megrendezésével kapcsolatos célkitűzések biztosítása érdekében - a főbiztos hozzájárulása szükséges.

(3) A főbiztos (2) bekezdésben említett hatáskörében hozott döntésére az államigazgatási eljárás általános szabályairól szóló 1981. évi I. törvényt kell alkalmazni, azzal hogy határozata ellen államigazgatási úton jogorvoslatnak nincs helye.

-----STARTING---POINT---VEGE---

Záró rendelkezések

14. § Jogi személy, valamint jogi személyiség nélküli gazdasági társaság, továbbá egyéni cég nevében a „Világkiállítás”, illetőleg „EXPO” kifejezés csak a főbiztos hozzájárulásával szerepelhet.

15. § (1) Ez a törvény a kihirdetését követő 15. napon lép hatályba, s egyidejűleg hatályát veszti az egyes állami tulajdonban lévő vagyontárgyak önkormányzatok tulajdonba adásáról szóló 1991. évi XXXIII. törvény (Övt.) 45. §-a.

(2) Az Övt. 10. §-ának (2) bekezdése a következő e) ponttal egészül ki:

(Törvény eltérő rendelkezéséig az (1) bekezdés alapján nem adható önkormányzat tulajdonába a beépítetlen föld, ha)

„e) az 1996. évben megrendezendő Világkiállításról szóló 1991. évi LXXV. törvényben meghatározott világkiállítási területen van.”

(3) A földről szóló 1987. évi I. törvény

- 18. §-ának (1) bekezdés c) pontja helyébe a következő rendelkezés lép:

(A kezelői jog megszűnik, ha)

„c) a tulajdonosi irányítást gyakorló szerv a kezelő megszüntetése vagy átszervezése, vagy a köztársasági megbízott a Világkiállítás területének biztosítása érdekében a kezelői jogot megvonja.”

- 18. §-a (2) bekezdése a következő második mondattal egészül ki:

„...a kezelői jogért nem jár kártalanítás, ha azt az (1) bekezdés c) pontja alapján vonták meg.”

(4) A kisajátításról szóló 1976. évi 24. törvényerejű rendelet 4. §-ának (1) bekezdése a következő q) ponttal egészül ki:

(Ingatlant kisajátítani az alábbi célokra lehet:)

„q) külön törvényben meghatározott, 1996. évben megrendezendő Világkiállítás érdekében.”

 Melléklet az 1991. évi LXXV. törvényhez