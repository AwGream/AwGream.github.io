2015. évi CLVI. törvény indokolása

az ügyvédekről szóló 1998. évi XI. törvény módosításáról

-----STARTING---POINT---ALTALANOS--- 

Az e törvény szerinti köztestületek feladatellátásához kiemelkedő igazságszolgáltatási érdek fűződik.

A törvény szerinti új 125/A. § szerinti lehetőség azt a helyzetet kívánja megoldani, ha a miniszter törvényességi felügyeleti jogkörének gyakorlása következtében keresetet indít. Ez esetben a kamara közfeladatainak ellátása veszélybe kerülhet. A bíróság döntéséig tehát feltétlenül szükségesnek mutatkozik olyan szabályok megalkotása, amelyek biztosítják a közfeladat zökkenőmentes ellátását.

Ebben az átmeneti időszakban - a köztestületi autonómia és az önszabályozás alapelvéből kiindulva - a törvény a Magyar Ügyvédi Kamara elnöke, elnöksége kezébe adja a döntést: a tény megállapítását, hogy ez a feltétel bekövetkezett, valamint az ellátandó feladat „szétosztását”.

A törvény a köztestület autonómiájával és szervezeti felépítésével összhangban (területi kamarák - országos kamara) a Magyar Ügyvédi Kamara elnökét, elnökségét jogosítja fel az arra, hogy ebben az átmeneti időtartamban, csak a feltétlenül szükséges ideig a megtenni szükséges feladatok pontos megjelölésével biztosítsa az átmenetileg működésképtelenné vált területi kamara (vagy annak valamely szerve) közfeladatainak ellátását.

-----STARTING---POINT---RESZLETES---

Az 1. §-hoz

A 125/A. § (1) bekezdésben, valamint a 125/B. § (1) bekezdésben foglalt szabályok az érintett területi kamara jogcselekményétől függően differenciálnak: a Magyar Ügyvédi Kamara elnökének vagy elnökségének adnak feladatot az érintett területi kamara által ellátott közfeladatok és egyéb feladatok ellátásával összefüggésben.

A 125/A. § (2)-(4) bekezdéseivel a törvény egyértelművé teszi, hogy a döntés jogi formája határozat, amely az ellene benyújtható jogorvoslat jogi jellegét is meghatározza. A határozat honlapon történő közzététele a jogbiztonság érdekében feltétlenül szükséges, ahogyan e rendkívüli időszak végét jelző határozat közzététele is, valamint a 125/B. § (1) bekezdés a)-c) pontja szerinti kijelölést is közzé kell tenni annak érdekében, hogy akiket az érint, tudomást szerezzenek róla. Ennek érdekében a Magyar Ügyvédi Kamara kijelölésről a kijelölteket közvetlenül is értesíti.

A 125/A. § (5) bekezdésében foglalt rendelkezés arra kíván kisegítő szabályt adni, ha a területi kamara döntésének érvényessége felmerülésének időpontja és a Magyar Ügyvédi Kamara elnöksége által közzétett határozat közötti időszakban az érintett területi kamara valamely szerve által hozott döntése (határozata, intézkedése), vagy az általa kiállított valamely okirat (így pl. a névjegyzékből törlést kimondó vagy a fegyelmi ügyben történő elmarasztalást kimondó határozatok stb.) érvényessége, létrejötte megkérdőjeleződik. Ebben az esetben a törvény szerint a Magyar Ügyvédi Kamara azt hivatalból megvizsgálja és azt - a jogot megvonó vagy korlátozó, illetve az elmarasztaló döntéseket kivéve - a döntés, illetve a kiállított okirat keletkezésének napjára visszamenőleges hatállyal megerősítheti, ennek hiányában megállapítja annak létre nem jöttét. A jogot megvonó vagy korlátozó, valamint az elmarasztaló döntések alapjául szolgáló eljárásokat meg kell ismételni.

Egyedül olyan jogalkotói megoldás nem csorbítja a köztestületi autonómiát, amely ebben a helyzetben a Magyar Ügyvédi kamara hatáskörébe helyezi a döntést: a hatáskör bármely más szervhez történő telepítése, beleértve akár a bíróságot is, a köztestületi autonómia csorbításával járna.

A 125/B. § célja annak lehető legszélesebb körben történő kimondása, ha a döntéshozó szerv bármely okból működésképtelenné válik, (ideértve akár a 125/A. §-on kívüli jogi, vagy akár bármely egyéb okból bekövetkező működésképtelenségének bekövetkezését) biztosítva legyen a közfeladat ellátása. Ennek módja a 125/B. § (2)-(4) bekezdések szerint a 125/A. §-ban foglalt esetkör mintájára szintén az, hogy a Magyar Ügyvédi Kamara erre irányuló határozata közzététele alapján ideiglenesen más területi kamara vagy a Magyar Ügyvédi Kamara (illetve azok megfelelő szerve) látja el ezt a feladatot.

A 125/C. § a közfeladat ellátásához szükséges adatkezelési szabályt teremti meg, továbbá a döntések hatályossága körében esetlegesen felmerülő jogviták, megelőzését szolgálja.

A 125/D. § szabályai a Magyar Ügyvédi Kamara általi - mérlegelésen alapuló, önszabályozást megvalósító - megállapítások elleni jogorvoslat eljárási szabályait teremti meg. Az eljárás a nemperes eljárásban, illetve a közigazgatási perre vonatkozó szabályok szerint folyik.

-----STARTING---POINT---VEGE---

A 2. §-hoz

Hatályba léptető rendelkezés.