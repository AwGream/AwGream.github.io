1999. évi CXII. törvény indokolása

a Magyar Köztársaság és az Osztrák Köztársaság között a katasztrófák vagy súlyos szerencsétlenségek esetén történő kölcsönös segítségnyújtásról szóló Egyezmény kihirdetéséről

Indokolás

A Kormány felhatalmazása került aláírásra 1996. április 26-án a Magyar Köztársaság és az Osztrák Köztársaság között a katasztrófák vagy súlyos szerencsétlenségek esetén történő kölcsönös segítségnyújtásról szóló Egyezmény.

Az Egyezmény célja a katasztrófák vagy súlyos szerencsétlenségek következményeinek felszámolása (1. Cikk).

Az Egyezményben a felek meghatározzák az összehangolt tevékenységük elveit és kereteit, a használt fogalmak jelentését, a katasztrófák és súlyos balesetek esetén a kölcsönös segítségnyújtás feltételeit, az együttműködés egyéb formáit. (2., 4., 5., 9. és 13. Cikk)

Az együttműködés legfontosabb területei a következmények felszámolásában történő segítségnyújtásra vonatkozó tervek készítése, a bekövetkezett katasztrófák során a védekezésben és a mentésben való segítségnyújtás, valamint a lakosságnak a segítséget nyújtó fél államának területére történő kimentése. (12. Cikk).

A nemzetközi szerződés értelmében, amennyiben bármelyik fél államának területén katasztrófa vagy súlyos baleset következik be, e fél illetékes hatósága megkeresésben támogatást kérhet a másik fél illetékes hatóságától. (3. Cikk) A segítségnyújtás történhet segélycsapatok küldésével, felszerelések, segélyszállítmányok, szükséges információk átadásával.

A segítségnyújtás hatékonyságának és gyorsaságának biztosítása érdekében a felek a határátlépés formaságait a minimálisan szükséges mértékre korlátozzák, s lehetővé teszik, hogy rendkívül sürgős esetekben a segélycsapatok az államhatárt a határátkelőhelyeken kívül is átléphessék. Az államhatár átlépésének kivételes szabályait tartalmazó rendelkezések megállapítását a külföldiek beutazásáról, magyarországi tartózkodásáról és bevándorlásáról szóló 1993. évi LXXXVI. törvény 2. § (4) bekezdése nemzetközi szerződésben vállalt kötelezettség alapján lehetővé teszi.

Az Egyezmény alapján a katasztrófák és súlyos balesetek esetén a segítséget nyújtó félnek az államhatáron szállított felszereléseire, valamint a segélyszállítmányokra nem érvényesek az áruforgalomra vonatkozó tilalmak és korlátozások. A felszerelések és segélyszállítmányok - a rendeltetés igazolása esetén - mentesek minden vám, adó és egyéb vámmal együtt fizetendő pénzügyi teher alól, ami összhangban áll a vámjogról, a vámeljárásról, valamint a vámigazgatásról szóló 1995. évi C. törvény 9. § (1), 111. § (5) és (10) bekezdéseiben, továbbá az általános forgalmi adóról szóló 1992. évi LXXIV. törvény 31. § (1) bekezdésében foglaltakkal.

A felek természetesen a fentiekben leírt operatív segítségnyújtáson kívül még számos más területen is együttműködhetnek:

- a katasztrófák és súlyos balesetek előrejelzése, megelőzése, értékelése;

- a tudományos, technikai, gyakorlati tapasztalatok kicserélése;

- tanulmányutak, szakmai tanfolyamok szervezése;

- oktatási intézmények együttműködése;

- közös gyakorlatok végzése;

- információk cseréje;

- a katasztrófák és súlyos balesetek okainak kivizsgálása.

Az Egyezmény, annak 18. cikke alapján a megerősítésről szóló okmányok kicserélését követő 3. hónap első napján lép hatályba. A megerősítő okmányok kicserélése Bécsben, 1998. április 17-én megtörtént, így az Egyezmény 1998. július 1-én hatályba lépett.

A kifejtett témakörökre (az államhatár átlépése, a lakosság kimentése....) tekintettel, valamint a segélycsapatok által okozott esetleges károkért az államra háruló kártalanítási vonzatai miatt, a jogalkotásról szóló 1987. évi XI. törvény 4-5. §-ai alapján az Egyezmény törvényhozási tárgykörbe tartozik, így hatálybalépése után törvénnyel kell kihirdetni.