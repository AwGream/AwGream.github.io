2007. évi CVII. törvény indokolása

a települési önkormányzatok többcélú kistérségi társulásáról szóló 2004. évi CVII. törvény módosításáról

-----STARTING---POINT---ALTALANOS--- 

A közigazgatás modernizációs folyamatának egyik meghatározó eleme volt a kistérségek kialakítása, továbbá a települési önkormányzatok többcélú kistérségi társulásáról szóló 2004. évi CVII. törvény (a továbbiakban: Ktt.) elfogadása.

Bár évszázadokon át a járás töltötte be a megye és a települések közötti területi szint szerepét, ez a területi szint a közigazgatás számára 1984. január 1. napjával megszűnt. A statisztikai folyamatok mérésére szolgáló területi egységre szükség volt, ezért 1994-ben a Központi Statisztikai Hivatal elnöke 9006/1994. (SK 3.) KSH közleményével bevezette a statisztikai körzet kategóriáját, mint a statisztikai folyamatok mérésének területi egységét. Az 1994-es közlemény 138 statisztikai körzetet alakított ki. A közlemény módosítása következtében 1998. január 1-jétől már 150 kistérség létezett.

A Kormány a programjában foglalt modernizációs célkitűzéseinek elérése érdekében - hosszas, több szerv részvételével zajló előkészítést követően - fogadta el a kistérségek kialakításáról, lehatárolásának és megváltoztatásának rendjéről szóló 244/2003. (XII. 18.) Korm. rendeletet, amelyben első alkalommal szabályozták jogszabályban a kistérségeket. A korábbi százötvenen felül 18 új kistérség jött létre, így eddig összesen 168 kistérség fedte le az ország területét. Budapest főváros - az eddigi szabályozás megtartásával - egy kistérségnek számít, valamint Debrecen is vonzáskörzete nélkül lett önálló kistérség.

Mérföldkő volt e folyamatban a Ktt. Az önkéntes társulás elvére épülő szabályozás központi eleme, hogy a kistérségbe tartozó önkormányzatok egy többcélú társulást alakíthatnak. Az Alkotmánybíróság döntése alapján a törvény melléklete tartalmazza a kistérségi lehatárolást, teljesen egyezően a 244/2003. (XII. 18.) Korm. rendeletben foglaltakkal. Figyelemmel arra, hogy a többcélú kistérségi társulások működésének keretét adják a törvény mellékletében szereplő kistérségi határok, időszakonként lehetőséget kell biztosítani a szükséges korrekciók elvégzésére.

A kistérség az eredeti területfejlesztési, statisztikai rendeltetését megtartva olyan földrajzi egységgé vált, melynek keretében a többcélú kistérségi társulások révén az alapvető önkormányzati közszolgáltatások hatékonyabban, magasabb színvonalon szervezhetők meg, továbbá lehetőség nyílik a ritkábban előforduló, speciális szaktudást igénylő államigazgatási feladatok kistérségi szintű ellátására is. A kistérségek ezen funkcióinak az alapját az adja, hogy a települések közötti természetes vonzáskörzeti kapcsolatokra épít, amely a „centrum-periféria” elvét veszi figyelembe. A kistérségben lévő települések így kölcsönös egymásra utaltságban léteznek, összetett ellátási, közlekedési kapcsolatok fűzik őket össze.

A gyakorlatban ez azt jelenti, hogy - figyelemmel az egyes régiók, megyék eltérő területi adottságaira, különböző településszerkezetére - a kistérségek különböző méretűek, eltérő a területük, a településszámuk, lakosságszámuk. A többpólusú kistérségekben, pedig a székhely település erős vonzáskapcsolatai mellett az „alközpontok” körül is kialakulnak olyan mikrokörzetek, amelyekben az egyes ellátások tekintetében szorosabb a települések közötti kapcsolat, azonban ez nem alapozza meg az önálló kistérséggé válást, hiszen ezzel természetes vonzáskörzeteket darabolnánk fel. Mindezekre figyelemmel kell lenni a kistérségi határok megváltoztatásánál.

A Ktt. mellékletében rögzítette a kistérségek határait, illetve a kistérségek székhelyét. A Ktt. 13. § (1) bekezdése szerint a törvény mellékletében megjelölt kistérségi lehatárolás megváltoztatását az önkormányzati és területfejlesztési miniszter útján az érintett képviselő-testületek az önkormányzati általános választásokat követő hat hónapon belül kezdeményezhetik. A kezdeményezéseket az önkormányzati és területfejlesztési miniszter a Kormányhoz nyújtja be, majd az Országgyűlés dönt a Ktt. mellékletének módosításával a lehatárolás változtatásáról. Természetesen ennek keretében lehetőség nyílik arra, hogy az előterjesztőként a Kormány is érvényesíthesse a lehatárolás változtatását szolgáló esetleges javaslatait.

A törvényben megjelölt határidőre 58 kezdeményezés érkezett be.

A törvény a benyújtott kezdeményezések figyelembevételével módosítja a Ktt. mellékletét, a kistérségi lehatárolás szűk körben megváltozik. Ennek keretében az eddigi 168 kistérség helyett 172 többcélú kistérségi társulás működik a jövőben.

-----STARTING---POINT---RESZLETES---

Az 1. §-hoz

A törvény tartalmazza mind az átsorolásokat, mind az új kistérségek kialakítását szolgáló települések felsorolását a melléklet módosításával.

-----STARTING---POINT---VEGE---

A 2. §-hoz

Ez a törvény a kihirdetését követő 8. napon lépett hatályba.