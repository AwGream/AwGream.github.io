1992. évi LXXIX. törvény indokolása

a magzati élet védelméről

-----STARTING---POINT---ALTALANOS--- 

A Magyar Köztársaság Alkotmánybírósága 64/1991. (XII. 17.) AB határozatával megsemmisítette a terhességmegszakításról szóló 76/1988. (XI. 3.) MT rendeletet és a végrehajtására kiadott 15/1988. (XII. 15.) SZEM rendeletet, valamint az egészségügyről szóló 1972. évi II. törvénynek azokat a szakaszait, amelyek külön jogszabály szabályozási körébe utalták a terhességmegszakítással kapcsolatos rendeletek rögzítését.

Az Alkotmánybíróság döntése értelmében a terhességmegszakítás, mint alapvető állampolgári jogokat és kötelezettségeket érintő beavakozás - az Alkotmánnyal és a jogalkotásról szóló törvénnyel összhangban - kizárólag törvényi szinten szabályozható. A döntést lényegében formai okokra hivatkozva hozták meg, a hatályon kívül helyezett jogszabályok tételes tartalmi elemzésének mellőzésével.

A Javaslat az alaptörvény módosítását mellőzve tesz javaslatot a terhességmegszakítás törvényi szintű szabályozására, amelyet alapvető szemléletváltás jellemez. A kérdéskört a magzat egészséges fejlődését biztosító feltételek megteremtése, azaz a magzati élet védelme szempontjából közelíti meg.

A Javaslat deklarálja, hogy a magzati élet tiszteletet és védelmet érdemel, amely védelem elsősorban a gyermeket váró nőkről történő fokozott gondoskodással valósítható meg. A magzat egészséges fejlődésének biztosítása érdekében a Javaslat a biztosítási jogviszonytól függetlenül ingyenes terhesgondozást garantál minden Magyarországon állandó jelleggel tartózkodó magyar állampolgárnak, illetve házastársának, valamint az érvényes letelepedési engedéllyel rendelkező nem magyar állampolgárnak. A magzat egészséges fejlődésének lehetőségét kívánja biztosítani a várandósági pótlék bevezetésével, amelynek célja a gyermeket váró nők életfeltételeinek kedvező befolyásolása.

A Javaslat kimondja, hogy a terhességmegszakítás nem a családtervezés és a születésszabályozás eszköze, ara csak az anya vagy a magzat veszélyeztetettsége esetén kerülhet sor. Felismerve azt, hogy a családok életében végtelen számú olyan élethelyzet fordulhat elő, amely befolyásolja a megfogant magzat világrahozatalát, nem kíván jogilag és erkölcsileg vitatható taxatációt felállítani és ezzel a társadalom értékítéletét kimondani a gyermekvállalás lehetősége, illetőleg kötelezettsége tekintetében. Alapelve, hogy a terhességmegszakítások száma nem a feltételeket meghatározó szabályozás függvényében alakul és nem befolyásolja közvetlenül a születések számát, az abortuszok gyakorisága elsősorban értékrendi és kulturális kérdés.

A Javaslat nem folytatja a hagyományos terhességmegszakítást engedélyező gyakorlatot, amely a döntés felelősségét a kérelmező személyétől független bizottságokra hárította. Alapkoncepciója, hogy a döntés meghozatalához kívánja biztosítani a körülmények és a terhességmegszakítást befolyásoló feltételek teljes körű megismerését, amelynek tudatában a felelősségteljes döntést az érintett személyeknek, illetve családnak kell meghozni. A Családvédelmi Szolgálat munkatársai a terhesség megszakítása iránti kérelemmel kapcsolatos eljáráson túl megadnak minden szükséges felvilágosítást, amely eligazítást adhat a gyermek vállalásával kapcsolatos döntéshez. A Javaslat a döntés meghozatala és a beavatkozás elvégzése közötti három nap türelmi idővel is a visszafordíthatatlan következményekkel járó döntés meghozatalának megalapozottságát kívánja elősegíteni.

A Javaslat külön hangsúlyt fektet a családtervezéssel kapcsolatos ismeretek terjesztésére, amelyre már az alap- és középfokú oktatás során is külön figyelmet kell fordítani.

A lelkiismereti szabadság szabad gyakorlásával összhangban a Javaslat biztosítani kívánja, hogy az egészségügyben dolgozók vallási- lelkiismereti meggyőződésük ellenére ne lehessenek kötelezhetők a terhességmegszakításban való részvételre, csupán akkor, ha a beavatkozásra a gyermeket váró nő életének megmentése céljából kerül sor.

-----STARTING---POINT---RESZLETES---

Az 1-3. §-hoz

A Javaslat rendelkezik a magzatot megillető hatékony támogatás és védelem eszközeiről. Ennek keretében a felelősségteljes párkapcsolatokon alapuló tudatos gyermekvállalás elősegítése érdekében, már az alap- és középfokú oktatási intézmények feladatává teszi az emberi élet értékéről, az egészséges életmódról, az emberhez méltó családi életről és az egészségre ártalmatlan születésszabályozási módszerekről szóló oktatást, amely a nemzeti alaptanterv részévé fog válni. Az oktatási intézményekből kikerülő személyek részére is biztosítja a családtervezéssel kapcsolatos ismeretek hozzáférhetőségét, amelyet a Családvédelmi Szolgálat feladatává tesz.

A Javaslat értelmében a Családvédelmi Szolgálat az Állami Népegészségügyi és Tisztiorvosi Szolgálat keretében fog működni.

A Javaslat a magzat egészséges fejlődésének biztosítása érdekében a terhesgondozást kiemeli a biztosítási jogviszony keretében nyújtott egészségügyi szolgáltatások köréből, amellyel minden Magyarországon állandó jelleggel tartózkodó magyar állampolgár, illetve annak házastársa és érvényes letelepedési engedéllyel rendelkező nem magyar állampolgár számára biztosítja azoknak az ismereteknek az elsajátítását, amelyek a magzat, illetve a csecsemő egészséges fejlődését segítik, továbbá azoknak a szűrővizsgálatoknak az elvégzését, amelyek az egészséges fejlődést ellenőrzik.

A 4. §-hoz

A Javaslat szintén a biztosítási jogviszonytól függetlenül vezeti be a várandóssági pótlék intézményét, amelynek célja a gyermeket váró nő egészséges életmódjának, korszerű táplálkozásának és a magzat egészséges fejlődését biztosító életfeltételei javításának elősegítése. A várandóssági pótlék összege a meglévő gyermekek számánál eggyel nagyobb gyermekszám alapján megállapított egy gyermekre jutó családi pótlék összegével azonos, amelyet az állami költségvetés terhére, a terhesgondozást végző orvos igazolása alapján, a családi pótlék folyósítására vonatkozó szabályok szerint kell kifizetni.

Az 5-6. §-hoz

A Javaslat kimondja, hogy a terhesség csak a Javaslatban meghatározott feltételek fennállása esetén, azaz a gyermeket váró nő, illetőleg a magzat veszélyeztetettsége miatt szakítható meg, amely mellett érvényesül a Büntető Törvénykönyvben meghatározott magzatelhajtási tilalom.

A Javaslat a veszélyeztetettség mértékének és a terhesség időtartamának összevetésével határozza meg, hogy mely esetekben és milyen időhatárokon belül szakítható meg a terhesség. Minél súlyosabb a veszélyeztetettség, annál tágabb intervallumot tesz lehetővé a beavatkozás elvégzésére. A Javaslat lényegében csak az egészségi indikációkat részletezi és elhagyja a magzat egészséges fejlődését esetlegesen károsan befolyásoló válsághelyzetek részletezését, ezzel is hangsúlyozva, hogy nem lehet egy adott élethelyzethez kapcsolva, mintegy alanyi joggá tenni a terhességmegszakítást. A Javaslat a taxáció elhagyásával kifejezésre kívánja juttatni azt is, hogy nincsenek olyan társadalmi helyzetek, amelyek keretében nem támogatott a gyermekvállalás, továbbá nem határozható meg a társadalom szempontjából kívánatos gyermekszám sem. A súlyos válsághelyzet fennállását kizárólag a ténylegesen válsághelyzetben lévő nő állapíthatja meg valamennyi egyéni körülményének figyelembevételével.

A 7-9. §-hoz

A Javaslat értelmében a terhesség megszakítása - az egészségi indikáció kivételével - az állapotos nő írásbeli kérelme alapján végezhető el. Amennyiben a beavatkozásra egészségi okból kerül sor, arra az egészségügyi törvény és végrehajtási rendeletei műtétekre vonatkozó rendelkezései irányadók, tehát az állapotos nőnek nem kell kérnie a terhessége megszakítását, csupán a beavatkozással kapcsolatos felvilágosítást követően hozzájárulását kell adnia a műtét elvégzéséhez.

A Javaslat értelmében a terhesség megszakítását kérheti minden térítésmentes terhesgondozásra jogosult személy. A Polgári Törvénykönyv rendelkezéseivel összhangban a korlátozottan cselekvőképes kérelmezők jognyilatkozatához a törvényes képviselőjük hozzájárulása szükséges, amely a terhességmegszakítási kérelem tudomásulvételét tartalmazza, a cselekvőképtelen személyek kérelmét pedig a törvényes képviselőjük terjeszti elő.

A Javaslat az érvényes tartózkodási engedéllyel rendelkező nem magyar állampolgárok számára is lehetővé teszi a terhességmegszakítás iránti kérelem előterjesztését, hiszen számos külföldi állampolgár tartózkodik hazánkban továbbtanulás, illetőleg tartós munkavállalás céljából.

A terhesség megszakítása iránti kérelmet a Családvédelmi Szolgálat munkatársa előtt személyesen kell megtennie az állapotos nőnek, hogy a bejelentést követően tájékoztatni lehessen a terhességmegszakítás jogszabályi feltételeiről, a gyermek vállalása esetén juttatott támogatásokról, az örökbefogadás lehetőségéről és a terhességmegszakítás módjáról, veszélyeiről, valamint a beavatkozást végző egészségügyi intézményekről. A nem kívánt terhesség jövőbeni elkerülésének elősegítésére a Családvédelmi Szolgálat nemcsak a terhességmegszakítással kapcsolatban ad teljes körű felvilágosítást, hanem tájékoztatást nyújt a fogamzásgátlás személyre szólóan ajánlható módszereiről is. A tájékoztatást lehetőleg az apa jelenlétében kell megadni, amely a felelősségteljes családi döntés lehetőségét teremti meg.

Amennyiben az állapotos nő a tájékoztatást követően is fenntartja terhességmegszakítás iránti kérelmét, a Szolgálat munkatársa kiállítja a terhességmegszakítást kérő lapot, amelyet a kérelmező aláír és egyben megnevezi a tájékoztatásban felsorolt terhességmegszakítást végző, általa választott intézményt. Ezt követően a Szolgálat munkatársa is aláírja a kérőlapot, amelynek másolatát haladéktalanul megküldi a választott egészségügyi intézménynek.

A 10-11. §-hoz

A Javaslat a megalapozott döntés elősegítése érdekében kimondja, hogy a terhesség megszakítására a kérőlap kiállítását követő 3 napon belül nem kerülhet sor, illetőleg a terhességmegszakítási kérelmet a beavatkozás napján az állapotos nőnek aláírásával ismét meg kell erősítenie, ezzel mintegy lehetőséget adva a döntés megváltoztatására.

A Javaslat az egészségügyi intézmények számára előírja, hogy a kérőlap másolatát minden olyan esetben vissza kell küldeni a Szolgálat munkatársának, amikor a terhesség megszakítására nem került sor, annak érdekében, hogy az állapotos nő minél előbb bevonható legyen a terhesgondozásba.

A 12. §-hoz

A Javaslat nevesíti az egészségi indikációt megállapító szerveket, továbbá a szakemberek közötti esetleges véleményeltérés lehetőségét, egyben felhatalmazza a népjóléti minisztert, hogy a szakmai felülvizsgálatra jogosultak körét meghatározza.

A büntetőügyben eljáró hatóságok feladatává teszi annak igazolását, hogy a terhesség bűncselekmény következménye vagy a bűncselekmény elkövetésének alapos gyanúja megállapítható.

A Javaslat értelmében az állapotos nő súlyos válsághelyzetben van, ha körülményei olyan súlyos testi vagy lelki megrendülést, illetve társadalmi ellehetetlenülést okoznak, amelyek veszélyeztethetik a magzat egészséges fejlődését. A Javaslat nem utalja semmilyen szerv hatáskörébe a válsághelyzet minősítését, hiszen ez mindig csak az adott egyén vonatkozásában értékelhető, így ezt kizárólag az állapotos nő megítélésére bízza.

A 13-14. §-hoz

A Javaslat értelmében a terhességmegszakítás csak a megfelelő személyi és tárgyi feltételekkel rendelkező egészségügyi intézményben végezhető. Ezekben az intézményekben sem kötelezhetőek azonban az egészségügyi szakemberek arra, hogy lelkiismereti meggyőződésük ellenére részt vegyenek a beavatkozásban, kivéve, ha arra az állapotos nő életét veszélyeztető ok miatt kerül sor. Ez utóbbi lehetőségre tekintettel minden szülészeti-nőgyógyászati osztályt működtető területi ellátást végző intézményben biztosítani kell legalább egy terhességmegszakítást végző team működését.

A 15. §-hoz

A törvény megtiltja a terhességmegszakításnak, vagy az azt végző intézményeknek, illetve az arra alkalmas eszközöknek a reklámozását.

A 16. §-hoz

Az egészégi okból történt terhességmegszakítás költségeit az Egészségbiztosítási Alap fedezi.

-----STARTING---POINT---VEGE---

A 17. §-hoz

A társadalombiztosításról szóló 1975. évi II. törvény 16/A. §-ának (3) bekezdéséből a Javaslat értelmében az alanyi jogon járó térítésmentes terhesgondozás szabályaival összhangban, hatályon kívül helyezésre kerülnek azok a rendelkezések, amelyek a Javaslat szerint alanyi jogon járó terhesgondozást biztosítási jogviszony keretében nyújtandó egészségügyi szolgáltatásnak tekintették.