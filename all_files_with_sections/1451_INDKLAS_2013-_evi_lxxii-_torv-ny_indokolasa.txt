2013. évi LXXII. törvény indokolása

egyes törvényeknek a nemzetbiztonsági ellenőrzés új szabályainak megállapítása érdekében szükséges módosításáról

-----STARTING---POINT---ALTALANOS--- 

A törvény a nemzetbiztonsági szolgálatokról szóló 1995. évi CXXV. törvény (a továbbiakban: Nbtv.) nemzetbiztonsági ellenőrzéssel kapcsolatos rendelkezéseinek teljes körű módosításával a nemzetbiztonsági ellenőrzés koncepcionális jellegű átalakítását célozza. A nemzetbiztonsági ellenőrzés rendszerszintű megújítását az Nbtv. hatálybalépése óta eltelt időszak tapasztalatai indokolják.

A nemzetbiztonsági ellenőrzés rendszere a hatályos Nbtv. szerint: A nemzetbiztonsági ellenőrzés célja annak vizsgálata, hogy fontos és bizalmas munkakörre jelölt, illetve az ilyen munkakört betöltő személyek, továbbá a minősített adatot kezelő szervvel közreműködő személyek esetében megállapíthatóak-e olyan kockázati tényezők, amelyek felhasználásával e személyek tevékenysége jogellenes céllal befolyásolhatóvá, illetve támadhatóvá válhat.

A fontos és bizalmas munkaköröket törvényi szinten a hatályos Nbtv. 2. sz. melléklete határozza meg. A 2. számú melléklet 1-17., valamint 18/A. pontjában tisztség, illetve munkakör szerint azonosítható módon (kiemelt beosztások, pl. miniszter, helyettes államtitkár, minisztériumi főosztályvezető, stb.) tartalmazza azon munkaköröket, amelynek betöltése esetén „C” típusú ellenőrzés lefolytatása szükséges. A 18. pontban meghatározott személyi körből az illetékes miniszter által kiadott rendelet határozza meg, hogy a miniszter irányítása, felügyelete alá tartozó szervnél mely munkakörök betöltői esetén szükséges „A”, „B”, „C” típusú ellenőrzés, attól függően, hogy az érintett milyen szintű minősített adatot ismer meg;

A 19. pontban meghatározott személyi körből minősített adatot kezelő szerv vezetője által belső normában (pl. vezérigazgatói utasítás) meghatározott, a szerven belüli azon munkakörök betöltői szerepelnek, amelyekhez legalább „Bizalmas” minősítésű adat megismerése szükséges. Az ellenőrzési szint „A”, „B”, „C” attól függően, hogy az érintett milyen szintű minősített adatot ismer meg.

A törvényben tisztség, illetve munkakör szerint nem azonosítható személyi kör nemzetbiztonsági ellenőrzés alá vonása tehát titokvédelmi érintettségükkel függ össze. A törvény meghatározza azok körét, akiket titokvédelmi érintettségüktől függetlenül mentesíti a nemzetbiztonsági ellenőrzés alól.

Jelenleg nem kell nemzetbiztonsági ellenőrzést lefolytatni a köztársasági elnök, a miniszterelnök, az Alkotmánybíróság tagjai, az Országgyűlés elnöke, a Kúria elnöke, az Országos Bírósági Hivatal elnöke, a legfőbb ügyész, az alapvető jogok biztosa, a Nemzeti Adatvédelmi és Információszabadság Hatóság elnöke, bíró, amennyiben az ügyelosztási rend szerint kiosztott ügyek elbírálásához szükséges rendelkezési jogosultságokat gyakorolja, büntetőeljárás során az eljárást folytató, illetve az eljárásban részt vevő ügyész, a büntetőeljárásban kirendelt vagy bevont igazságügyi szakértő, országgyűlési képviselő, az Európai Parlament Magyarországon megválasztott képviselője és az önkormányzati képviselő (kivéve a Nemzetbiztonsági Bizottság, Honvédelmi és Rendészeti Bizottság, parlamenti eseti vagy vizsgálóbizottság tagja) esetében még akkor sem, ha minősített adatot kell megismerniük.

A nemzetbiztonsági ellenőrzés folyamata:

A nemzetbiztonsági ellenőrzés az ellenőrzés kezdeményezés alapján indul, az ellenőrzést legalább ötévente kezdeményezni kell.

A kezdeményezésre jogosultak köre:

1. Az Nbtv. 2. sz. melléklet 1-17., valamint 18/A. felsoroltak esetén az Nbtv.-ben meghatározott személy (pl. minisztériumi tóosztályvezető: miniszter)

2. miniszteri rendeletben meghatározott személyek esetén a miniszter

3. minősített adatot kezelő szerv vezetőjének normájában meghatározott személy: a minősített adatot kezelő szerv vezetője (vezérigazgatói utasítás: vezérigazgató) A kezdeményezés a kérdőív kitöltésével és annak, valamint az írásos kezdeményező levélnek az illetékes szolgálatot irányító miniszterhez történő megküldésével történik.

A hatályos szabályozás három ellenőrzési szintet és ahhoz kapcsolódó háromféle kérdőívet határoz meg, attól függően, hogy az adott fontos és bizalmas munkakörben milyen szintű minősített adatot ismernek meg (bizalmas: A, titkos: B, szigorúan titkos: C).

A kérdőívet a kezdeményező tölteti ki az érintettel. Amennyiben az érintett a kérdőívet nem tölti ki, vagy nem járul hozzá az ellenőrzéshez, nem foglalkoztatható fontos és bizalmas munkakörben.

Az illetékes miniszter az ellenőrzést a kezdeményezés alapján elrendeli és megküldi a kérdőívet az ellenőrzést lefolytató szolgálatnak, amely azt a kővetkező határidőn belül végzi el:

„A”: 30 nap

„B”: 45 nap

„C”: 60 nap

Az ellenőrzés egy ízben 30 nappal meghosszabbítható és lehetőség van (kockázatra utaló körülmények esetén) magasabb ellenőrzési szintre („A”-ról „B”-re, „B”-ről „C”-re) áttérni.

Lehetőség van továbbá az ellenőrzés szüneteltetésére és megszüntetésére, ha törvényes oka megszűnt.

Az ellenőrzést az illetékes nemzetbiztonsági szolgálat hajtja végre (Alkotmányvédelmi Hivatal: saját állomány és közreműködők, valamint minden egyéb fontos és bizalmas munkakör a társ nemzetbiztonsági szolgálatok állományának kivételével, Nemzetbiztonsági Szakszolgálat: saját állomány és közreműködők, Információs Hivatal: saját állomány és közreműködők, Katonai Nemzetbiztonsági Szolgálat: saját állomány és közreműködők).

Az ellenőrzés alapvetően a kérdőívben megadott adatokból indul, de nem korlátozódik azok ellenőrzésére, a szolgálat a ki nem töltött kérdések tekintetében is elvégzi az ellenőrzést.

A végrehajtás során alkalmazható eszközök:

1. adattári ellenőrzés

2. az érintett meghallgatása

3. munkahelyi vezető meghallgatása

4. valamennyi külső engedélyhez nem kötött titkos információgyűjtő eszköz használata,

5. kizárólag a C típusú ellenőrzés esetén külső engedélyhez kötött titkos információgyűjtő eszközhasználata.

Az ellenőrzés eredménye alapján az eljáró szolgálat szakvéleményt készít, amelyet megküld az elrendelő miniszternek ellenjegyzésre. A miniszter az ellenjegyzést követően megküldi a kezdeményezőnek és felhívja, hogy tájékoztassa az érintettet. Az érintettel a szakvéleményben foglaltakat - nem magát a szakvéleményt, a bűncselekmény elkövetésére utaló körülmények kivételével - a kezdeményező ismerteti.

A kezdeményező a szakvéleményhez nincs kötve, mérlegelési jogkörben dönt arról, hogy az esetlegesen megállapított nemzetbiztonsági kockázat tényét figyelembe veszi-e vagy sem.

A nemzetbiztonsági ellenőrzés célja, hogy fontos és bizalmas munkakört ne tölthessen be olyan személy, akivel szemben nemzetbiztonsági kockázat állapítható meg, ennek pedig formai előfeltétele, hogy a nemzetbiztonsági ellenőrzést az érintettre vonatkozóan lefolytassák és a szakvéleményt a nemzetbiztonsági szolgálat kiállítsa. Ennek ellenére sem az Nbtv., sem egyes olyan foglalkoztatási törvények (a fegyveres szervek hivatásos állományú tagjainak szolgálati viszonyáról szóló törvény, a közszolgálati tisztviselőkről szóló törvény), amelyek a jogviszony létesítése, megszűntetése kőrében rendelkezést tartalmaznak a nemzetbiztonsági ellenőrzésről, nem szabályozzák egyértelműen, hogy fontos és bizalmas munkakörbe kinevezhető legyen az érintett a nemzetbiztonsági ellenőrzés lefolytatása előtt. A hivatkozott törvények a fontos és bizalmas munkaköröknél a kinevezés előfeltételeként a nemzetbiztonsági ellenőrzéssel összefüggő alávetési nyilatkozatot és magát az ellenőrzés kezdeményezését határozzák meg.

Az ellenőrzés alapján készült szakvélemény ellen az érintett a miniszternél panasszal élhet. A miniszter a panaszt 30 napon belül bírálja el, amely határidő 30 nappal meghosszabbítható.

Az elutasító miniszteri döntés ellen további panasznak van helye a Nemzetbiztonsági Bizottságnál.

A nemzetbiztonsági ellenőrzés hatályos szabályozás szerinti konstrukciója tehát arra irányul, hogy egy adott időpontban (a jogviszony létesítésekor, vagy az ötévenkénti újraellenőrzés alkalmával) megállapítható-e nemzetbiztonsági kockázat.

A nemzetbiztonsági ellenőrzés új modellje:

A nemzetbiztonsági ellenőrzés alá esők köre tartalmilag megegyezik a hatályos szabályozással, azonban az államszervezetben bekövetkezett szervezeti változások figyelembe vételével teremti meg az ellenőrzés új koncepcióját. A nemzetbiztonsági ellenőrzés nem kapcsolódik a fontos és bizalmas munkakörhöz, hanem a törvény meghatározza a nemzetbiztonsági ellenőrzés alá eső személyek körét. Ez az új szabályozás szerint is kétféle módon történik; egyrészt a törvény felsorolja az e körbe tartozó tisztségek, munkakörök betöltőit, másrészt a titokvédelmi érintettségük alapján a kormányzati irányítás alá tartozó szerveknél foglalkoztatottak esetén kormányrendeletben, a kormányzati irányítás alatt nem álló körben közjogi szervezetszabályozó eszközben, vagy munkáltatói utasításban rendeli meghatározni a nemzetbiztonsági ellenőrzés alá eső egyes munkaviszonyokat, beosztásokat.

Az újraszabályozott nemzetbiztonsági ellenőrzés koncepcionális követelménye szerint biztosítani kell annak vizsgálati lehetőségét, hogy az érintett a munkakör betöltése alatt folyamatosan megfelel-e a biztonsági feltételeknek. Ennek teljesítése érdekében a törvény bevezeti a folyamatos ellenőrzés intézményét. További új elem, hogy a nemzetbiztonsági ellenőrzés egységessé válik, amelyhez egy biztonsági kérdőív kapcsolódik, amely adattartalmát tekintve többségében a korábbi C típusú kérdőív adatkörét tartalmazza.

A nemzetbiztonsági ellenőrzést a törvény meghatározott, kezdeményezésre jogosult intézkedésére indul, aki az ellenőrzött által kitöltött kérdőívet megküldi a nemzetbiztonsági ellenőrzést lefolytató, hatáskörrel rendelkező nemzetbiztonsági szolgálatnak.

A jelölt esetében a nemzetbiztonsági ellenőrzést főszabály szerint a foglalkoztató szerv vezetője, vagy a jogviszony létesítője kezdeményezi.

A nemzetbiztonsági ellenőrzés lefolytatásának két „lépcsője”

- Első lépcső: teljes körű adattári ellenőrzés a kérdőív alapján, valamint titkos információgyűjtés folytatható. Az eljárás határideje 45 napra rövidül.

- Második lépcső: a jogviszony fennállása alatt (folyamatos ellenőrzés) a biztonsági feltételek bármikor vizsgálhatók, minden törvényes eszközzel és amennyiben kockázati tényező merül fel, a hozzájárulás bármikor visszavonható. Ennek során is alkalmazható a titkos információgyűjtés valamennyi eszköze és módszere azzal a korlátozással, hogy a titkos információgyűjtés külső engedélyhez kötött eszközeit és módszereit ugyanazon nemzetbiztonsági ellenőrzés alá eső személy vonatkozásában naptári évenként legfeljebb két ízben, alkalmanként legfeljebb 30 napig alkalmazhatja a nemzetbiztonsági ellenőrzést végző szerv.

A törvény meghatározott körben (miniszter, az államtitkár, a Bizottságba jelölt, és a abba megválasztott országgyűlési képviselő, valamint a miniszteri kabinet vezetője, politikai tanácsadó) kizárja a folyamatos ellenőrzést, esetűkben csak az első, adattári ellenőrzés folytatható le.

A jelölt a kérdőív kitöltésekor írásban hozzájárulását adja, hogy a jogviszonya fennállása alatt az ellenőrzés bármikor megismételhető és ennek során, az úgynevezett második lépcsőben már a titkos információgyűjtés eszközei is alkalmazhatóak.

A folyamatos ellenőrzés azt jelenti, hogy akár az ellenőrzést végző nemzetbiztonsági szolgálat, akár a munkáltató, vagy a jogviszony létesítője bármikor, az érintett értesítése nélkül dönthet úgy, hogy az érintett esetében a kockázati tényezőket újra szükséges ellenőrizni. A nemzetbiztonsági szolgálat saját döntése alapján ezt megteheti, míg a munkáltató, illetve a jogviszony létesítője erre a nemzetbiztonsági szolgálatot felhívhatja.

A kezdeményező - a nemzetbiztonsági ellenőrzés minél hatékonyabb biztosítása érdekében - köteles tájékoztatni a nemzetbiztonsági szolgálatot minden olyan adatról, információról vagy tényről, amely arra enged következtetni, hogy az érintettel szemben kockázat merült fel, így különösen köteles megküldeni minden, az érintettel kapcsolatos panaszt és bejelentést a nemzetbiztonsági ellenőrzést végezni jogosult nemzetbiztonsági szolgálat számára is.

A nemzetbiztonsági ellenőrzés alá eső személyt a kezdeményező felé bejelentési kötelezettség terheli, amennyiben a biztonsági feltételek tekintetében a kérdőíven szereplő, releváns adatai lényegesen megváltoznának. Amennyiben az érintett a bejelentési kötelezettségét lényeges adatok tekintetében mulasztja el, úgy ez kockázati tényezőnek minősül esetében. A lényeges adatok körének meghatározására, és a bejelentés rendjének megállapítására a törvény felhatalmazást biztosít a Kormány számára.

A nemzetbiztonsági ellenőrzés végrehajtása során a nemzetbiztonsági szolgálat a meghatározott titkos információgyűjtésre vonatkozó szabályok szerint jár el, az ellenőrzés során valamennyi külső engedélyhez kötött és nem kötött titkos információgyűjtő eszközt és módszert alkalmazhat, ahogyan azt a hatályos szabályozás is biztosítja.

A nemzetbiztonsági szolgálat a nemzetbiztonsági ellenőrzésnek akár az első lépcsőjében, akár a második lépcsőjében feltárhat kockázati tényezőket. Amennyiben erre kerül sor, a következőket teheti:

Ha nemzetbiztonsági kockázatot állapít meg, akkor a hozzájárulást megtagadja, vagy a korábban adott hozzájárulást visszavonja, és erről tájékoztatja a kezdeményezőt, aki ez alapján - főszabályként - nem létesíthet jogviszonyt, illetve a fennálló jogviszonyt köteles megszüntetni.

A jövőben tehát nem tartozik a munkáltató mérlegelési jogkörébe a nemzetbiztonsági ellenőrzés eredményének felhasználása. Ugyanakkor a törvény lehetőséget teremt arra, hogy a törvényben meghatározott személy, szerv vagy testület (jellemzően a kezdeményező „felettes szerve”), hozzájáruljon a jogviszony létesítéséhez a szolgálat hozzájárulásának hiányában is. Ehhez kapcsolódó rendelkezés, amely szerint a felmentési lehetőség alkalmazható a nemzetbiztonsági ellenőrzés lefolytatása előtt jogviszony létesítése érdekében is.

A nemzetbiztonsági szolgálat az ellenőrzés megállapításaival kapcsolatban tájékoztatja a Nemzeti Védelmi Szolgálatot, ha a feltárt körülmények annak védett állományába tartozó szerv esetén a Nemzeti Védelmi Szolgálat intézkedését indokolhatják.

Jogorvoslat

Az egyszintű jogorvoslat alapján a nemzetbiztonsági ellenőrzés alapjául szolgáló jogviszony létesítéséhez szükséges hozzájárulás megtagadása, valamint a hozzájárulás visszavonása esetén a nemzetbiztonsági ellenőrzés alá eső személy a hozzájárulás megtagadásáról vagy visszavonásáról való tudomásszerzéstől számított 15 napon belül a nemzetbiztonsági ellenőrzést végrehajtó nemzetbiztonsági szolgálat főigazgatója útján panasszal élhet a miniszternél. A főigazgató saját hatáskörben teljesítheti a panaszban foglalt kérelmet, ha az abban foglaltakat alaposnak találja, egyébként döntésre felterjeszti a miniszternek.

A miniszter a panaszt a beérkezésétől számított 30 nap alatt kivizsgálja, ez a határidő egy ízben 30 nappal meghosszabbítható.

A miniszter az alaptalan panaszt elutasítja a hozzájárulás megtagadásának, illetve visszavonásának hatályban tartása mellett, vagy a panasznak helyt ad és

a) a hozzájárulás megtagadását hatályon kívül helyezi és a nemzetbiztonsági ellenőrzést lefolytató nemzetbiztonsági szolgálatot új eljárásra kötelezi vagy

b) a hozzájárulás visszavonását hatályon kívül helyezi.

A miniszternek a nemzetbiztonsági ellenőrzés megállapításai ellen benyújtott panasszal kapcsolatos döntése ellen további jogorvoslatnak nincs helye.

A hatályos rendszer bemutatásakor jelzett szabályozási bizonytalanság miatt a törvény a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény és a közszolgálati tisztviselőkről szóló 2011. évi CXCIX. törvény módosítására irányuló olyan rendelkezéseket is tartalmaz, amelyek az e körbe tartozó (érintett) foglalkoztatási jogviszonyok létesítésekor a nemzetbiztonsági ellenőrzés lefolytatása előfeltételként kerül meghatározásra. A törvény módosító rendelkezéseket tartalmaz a minősített adat védelméről szóló 2009. évi CLV. törvényre vonatkozóan, amelynek rendszere a jelenlegi háromszintű nemzetbiztonsági ellenőrzéshez kapcsolódik.

-----STARTING---POINT---RESZLETES---

Az 1-4. §-hoz

A nemzetbiztonsági szolgálatok nemzetbiztonsági ellenőrzéssel kapcsolatos feladatkörét pontosítja.

Az 5. §-hoz

A Nemzetbiztonsági Bizottság tagjai ellenőrzésének szabályait határozza meg, utalva arra, hogy esetükben nem alkalmazható a folyamatos ellenőrzés. Az Nbtv. 17. § (2) bekezdése alapján a Honvédelmi és Rendészeti Bizottságra a Nemzetbiztonsági Bizottságra vonatkozó szabályok az irányadók.

A 6. §-hoz

Meghatározza a folyamatos ellenőrzés követelményét a nemzetbiztonsági szolgálatok hivatásos állományú tagjaira nézve.

A 7. §-hoz

A hatályos törvény szerint csak a nemzetbiztonsági szolgálatok hivatásos állományú tagjai esetén feltétele a szolgálati jogviszony létesítésének, hogy a nemzetbiztonsági ellenőrzés kockázati tényezőt személyükre nézve ne tárjon fel. Indokolt a szolgálatok kormánytisztviselői és közalkalmazotti állományára vonatkozóan is e követelmény előírása, illetve annak rögzítése, hogy a törvényben meghatározott felmentési lehetőség esetükben nem alkalmazható.

A 8. §-hoz

Meghatározza a nemzetbiztonsági ellenőrzés szempontjából releváns adatokra vonatkozó bejelentési kötelezettséget.

A 9-12. §-hoz

A módosítás értelmében megváltozik a nemzetbiztonsági ellenőrzésre vonatkozó rendelkezések terminológiája, valamint annak végrehajtási rendje, rendeltetése és folyamata. A módosítás ebben az esetben is abból adódik, hogy a fontos és bizalmas munkakör kifejezést felváltja a nemzetbiztonsági ellenőrzés alá eső fogalom.

A nemzetbiztonsági ellenőrzés célja azon kockázati tényezők felderítése, amelyek ellenséges szándékú kihasználásával a nemzet biztonsága szempontjából jelentős tevékenységek, illetve az ilyen tevékenységeket folytató személyek támadhatóvá, jogellenes céllal befolyásolhatóvá válhatnak.

A nemzetbiztonsági ellenőrzés alá eső személyek nemzetbiztonsági ellenőrzését kijelölésüket, megbízásukat, azaz a velük való jogviszony-létesítést megelőzően kell kezdeményeznie a jogviszony létesítésére jogosult személynek.

A nemzetbiztonsági ellenőrzés új rendszerét érintő legfontosabb változás, hogy a nemzetbiztonsági ellenőrzés alá eső személy e jogviszonyának fennállása alatt folyamatosan nemzetbiztonsági ellenőrzés alatt áll. Garanciális szabály, hogy a nemzetbiztonsági ellenőrzés csak az érintett előzetes írásbeli hozzájárulásával végezhető el, továbbá - bíró vagy az igazságügyért felelős miniszter engedélyéhez kötött - titkos információgyűjtő eszköz vagy módszer pedig évente legfeljebb két ízben, alkalmanként legfeljebb 30 napig alkalmazható. Ebben az esetben a 30 napos határidő meghosszabbítására nincsen mód.

A módosítás meghatározza, hogy a nemzetbiztonsági ellenőrzés alá tartozó személyek egyes csoportjaival kapcsolatban ki jogosult nemzetbiztonsági ellenőrzés kezdeményezésére, illetve a hatályos szabályozásnak megfelelő személyi körben meghatározza, hogy a titokvédelmi érintettségétől függetlenül, kivel szemben nem kell kezdeményezni nemzetbiztonsági ellenőrzést. Másfelől a folyamatos nemzetbiztonsági ellenőrzés általános követelménye alól kivételeket határoz meg.

Ha az érintett nem járul hozzá a nemzetbiztonsági ellenőrzéshez, a nemzetbiztonsági ellenőrzés alapjául szolgáló jogviszony vele nem hozható létre.

A nemzetbiztonsági ellenőrzés során megállapított nemzetbiztonsági kockázat alapján a nemzetbiztonsági ellenőrzést végző szerv megtagadja vagy visszavonja a jogviszony létesítéséhez történő hozzájárulását. Ugyanakkor a törvény lehetőséget teremt arra, hogy a törvényben meghatározott személy, szerv vagy testület (jellemzően a kezdeményező „felettes szerve”), hozzájáruljon a jogviszony létesítéséhez a szolgálat hozzájárulásának hiányában is. Ehhez kapcsolódó rendelkezés, amely szerint a felmentési lehetőség alkalmazható a nemzetbiztonsági ellenőrzés lefolytatása előtt jogviszony létesítése érdekében.

A nemzetbiztonsági ellenőrzés alá eső jogviszonyra jelölt az ellenőrzés kezdeményezése előtt kitölti (az egységes) biztonsági kérdőívet, és írásban hozzájárulását adja, hogy a jogviszonya fennállása alatt az ellenőrzés bármikor megismételhető és ennek során, az úgynevezett második lépcsőben már a titkos információgyűjtés eszközei is alkalmazhatóak.

A 13-15. §-hoz

A nemzetbiztonsági ellenőrzés két lépcsőben történik:

Az első lépcsőben (a jogviszony létesítése előtt) a biztonsági kérdőív adatait a különféle adatnyilvántartásokkal veti össze a nemzetbiztonsági szolgálat, továbbá az ellenőrzés során titkos információgyűjtést folytathat. Az eljárás határideje 45 nap.

Amennyiben nem merül fel kockázat, kiadásra kerül a nemzetbiztonsági ellenőrzés alá eső jogviszony létesítéséhez szükséges hozzájárulás.

A második lépcsőben (folyamatos ellenőrzés a jogviszony fennállásának teljes tartama alatt) a biztonsági feltételek bármikor vizsgálhatóak, minden törvényes eszközzel és amennyiben kockázat merül fel, a hozzájárulás bármikor visszavonható. Ennek során a titkos információgyűjtés valamennyi eszköze és módszere - így a külső engedélyhez kötött eszközök és módszerek is - alkalmazható, azzal a korlátozással, hogy a titkos információgyűjtés külső engedélyhez kötött eszközeit és módszereit ugyanazon nemzetbiztonsági ellenőrzés alá eső személy vonatkozásában naptári évenként legfeljebb két ízben, alkalmanként legfeljebb 30 napig alkalmazhatja.

A törvény meghatározott körben (miniszter, az államtitkár, a Bizottságba jelölt, és a megválasztott országgyűlési képviselő, valamint a miniszteri kabinet vezetője stb.) kizárja a folyamatos ellenőrzést, esetükben csak az első lépcsőbe tartozó vizsgálat folytatható.

A jogviszony fennállása alatt a kezdeményező az általa észlelt kockázatra utaló körülményről tájékoztatja a nemzetbiztonsági szolgálatot, amely azt kivizsgálja. Ha megállapítja a kockázat fennálltát, a hozzájárulását visszavonja, ha a kockázatra utaló körülmény a nemzetbiztonsági kockázat szintjét nem éri el, de olyan körülményről van szó, amely a Nemzeti Védelmi Szolgálat (továbbiakban: NVSZ) eljárását indokolhatja, annak védett állományába tartózó személy esetén értesíti az NVSZ-t.

A 16-17. §-hoz

Az egyszintű jogorvoslat alapján a nemzetbiztonsági ellenőrzés alapjául szolgáló jogviszony létesítéséhez szükséges hozzájárulás megtagadása, valamint a hozzájárulás visszavonása esetén a nemzetbiztonsági ellenőrzés alá eső személy a hozzájárulás megtagadásáról vagy visszavonásáról való tudomásszerzéstől számított 15 napon belül a nemzetbiztonsági ellenőrzést végrehajtó nemzetbiztonsági szolgálat főigazgatója útján panasszal élhet a miniszternél. A főigazgató saját hatáskörben teljesítheti a panaszban foglalt kérelmet, ha az abban foglaltakat alaposnak találja, egyébként felterjeszti a miniszternek. A miniszter a panaszt a beérkezésétől számított 30 nap alatt kivizsgálja, ez a határidő egy ízben 30 nappal meghosszabbítható.

A miniszternek a nemzetbiztonsági ellenőrzés megállapításai ellen benyújtott panasszal kapcsolatos döntése ellen további jogorvoslatnak nincs helye.

A jogviszony létesítésével kapcsolatos hozzájárulásról (megtagadásról vagy visszavonásról) a nemzetbiztonsági szolgálat a kezdeményezőt tájékoztatja, aki megfelelő módon dokumentálva ad tájékoztatást az ellenőrzött személynek.

A 18. §-hoz

Az értelmező rendelkezések között meghatározásra kerül a nemzetbiztonsági ellenőrzés, a törvény hatálya alá eső foglalkoztatási jogviszony, illetve a nemzetbiztonsági ellenőrzés alá eső jogviszony.

A 19. §-hoz

Az új típusú ellenőrzési rendszerre való átállás során a folyamatban lévő ellenőrzések kezelésére, valamint a folyamatos ellenőrzésekre történő átállás érdekében megfelelő átmeneti rendelkezések beépítése indokolt.

A 20. §-hoz

A felhatalmazó rendelkezések köre kiegészül a nemzetbiztonsági ellenőrzés szempontjából lényeges adatok, illetve ezekben bekövetkezett változások bejelentési rendjének tárgyában a Kormány számára adott felhatalmazással, valamint a korábban miniszteri körbe utalt felhatalmazás a nemzetbiztonsági ellenőrzés alá eső egyes jogviszonyok meghatározására a jövőben (a kormányzati irányítás alá tartozó szerveknél) a Kormány szabályozási körébe tartozik.

A 21. §-hoz

Az Nbtv. sarkalatossági záradékának kiegészítése.

A 22. §-hoz

A biztonsági kérdőív adattartamát meghatározó módosult melléklet beiktatása.

A 23. §-hoz

Szövegcserés módosítások.

A 24-26. §-hoz

A törvény a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) és a közszolgálati tisztviselőkről szóló 2011. évi CXCIX. törvény módosítására irányuló olyan rendelkezéseket tartalmaz, amelyek elfogadása esetén az e körbe tartozó (érintett) foglalkoztatási jogviszonyok létesítésekor a nemzetbiztonsági ellenőrzés lefolytatása előfeltételként kerül meghatározásra. Módosító rendelkezéseket tartalmaz továbbá a minősített adat védelméről szóló 2009. évi CLV. törvényre vonatkozóan, amelynek rendszere a jelenlegi háromszintű nemzetbiztonsági ellenőrzéshez kapcsolódik.

-----STARTING---POINT---VEGE---

A 27. §-hoz

A törvény rendelkezéseinek döntő többsége 2013. augusztus 1-jén lép hatályba.

A 28. §-hoz

Hatályát vesztő rendelkezések.

A 29. §-hoz

E törvény sarkalatossági záradéka.