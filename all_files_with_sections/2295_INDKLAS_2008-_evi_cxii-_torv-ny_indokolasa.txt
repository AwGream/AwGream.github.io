2008. évi CXII. törvény indokolása

a szerzői jogról szóló 1999. évi LXXVI. törvény módosításáról

-----STARTING---POINT---ALTALANOS--- 

A szerzői jogról szóló 1999. évi LXXVI. törvény (a továbbiakban: Szjt.) módosítása

- részletes szabályokkal fejleszti a közös jogkezelő szervezetek díjszabásai transzparens és a különböző érdekek kiegyensúlyozott figyelembevételére alkalmas jóváhagyását, a díjszabásokkal kapcsolatos jogorvoslatokat, továbbá átalakítja a közös jogkezelő szervezetekkel kapcsolatos állami feladatok ellátásának rendjét,

- megteremti az összhangot a nyilvános haszonkölcsönzésre vonatkozó szerzői jogi szabályok és a bérleti jogról és a haszonkölcsönzési jogról, valamint a szellemi tulajdon területén a szerzői joghoz kapcsolódó egyes jogokról szóló, a 2006/115/EK európai parlamenti és tanácsi irányelvvel egységes szerkezetbe foglalt 92/100/EK tanácsi irányelv (a továbbiakban: haszonkölcsönzési irányelv) között, továbbá

- megfelelő szabályokkal kívánja segíteni a kulturális megőrzést és a kultúra hozzáférhetővé tételét, ami az Európai Bizottság i2010 kezdeményezésének is kiemelt célja, összhangban a kulturális anyagok digitalizálásáról és online hozzáférhetővé tételéről, valamint a digitális megőrzésről szóló 2006/585/EK bizottsági ajánlással (a továbbiakban: digitalizálási ajánlás).

Mindezek alapján az Szjt. módosítása az alábbi három fő témakört érinti.

I.1. A közös jogkezelő szervezetekre vonatkozó szabályozás kiigazítására a gyakorlatban felmerült problémák miatt van szükség. A közös jogkezelő szervezetek által alkalmazott díjtételeket és egyéb szerződési feltételeket megállapító díjszabások miniszteri jóváhagyásának szabályai több ponton hiányosak, ezért a törvény a jelenleginél részletesebb szabályok bevezetésével kívánja jobban segíteni a közös jogkezelő szervezetek díjszabásaival kapcsolatos jogosulti, felhasználói és egyéb érdekek kiegyensúlyozottabb érvényesülését. Ezt kívánja biztosítani a véleményezésbe kötelezően bevonni szükséges jelentős felhasználó fogalmának definiálása, vita esetén a Szerzői Jogi Szakértő Testület (a továbbiakban: SZJSZT) mellett működő egyeztető testület bevonása lehetőségének szélesebbre nyitása, továbbá a jóváhagyás kritériumainak meghatározása. A törvény a ma létező jogorvoslatokon túl további jogorvoslatot biztosít a díjszabásokat jóváhagyó miniszteri határozattal, illetve magával a díjszabással kapcsolatban. Mindennek egyszerre kell szolgálnia a felhasználói érdekek jobb figyelembevételét és a díjak érvényesíthetőségét is.

A közös jogkezelésre vonatkozóan a törvénynek az Szjt. 86-90/A. §-ait, továbbá a 93-94. §-ait, 100. §-át, valamint a 104-105. §-ait módosító, illetve beiktató 10-17. §-ai és 20-22. §-ai tartalmaznak rendelkezéseket.

I.2. A törvény újraalkotja a nyilvános haszonkölcsönzésre vonatkozó szabályozást. A haszonkölcsönzési irányelv szerint a szerzőnek kizárólagos joga van a műve nyilvános haszonkölcsönbe adásának engedélyezésére, amelyet a tagállam egyedi engedélyezési jog nélküli díjigényre korlátozhat, továbbá dönthet úgy, hogy még a díj megfizetése alól is mentesíti intézmények egyes típusait. A hatályos szerzői jogi szabályozás a díj megfizetése alól lényegében valamennyi nyilvános haszonkölcsönzést végző intézményt mentesít (a nyilvános szolgáltatásokat nyújtó könyvtárakat), és így kiüresíti a szerző erre vonatkozó jogát. Figyelembe véve, hogy igen hasonló szabályozási megoldások miatt az Európai Bizottság már több tagállam ellen is sikerrel indított kötelezettségszegési eljárást, ezért a módosítás elsősorban azt a célt szolgálja, hogy egy hasonló eljárás megindításának esélye Magyarország ellen csökkenthető legyen. A törvény egyúttal figyelemmel van a nyilvános haszonkölcsönzési jog nemzetközi szabályozási gyakorlatára és a kulturális szempontokra is. Erre vonatkozóan a törvény az Szjt. 23. §-át módosító, új 23/A. §-át beiktató és 39. §-át módosító 3-4. §-ai és 7. §-ai tartalmaznak rendelkezéseket.

I.3. A Bizottság i2010 kezdeményezése keretében a Digital Libraries projekt nyomán került elfogadásra a digitalizálási ajánlás. Az ajánlás hangsúlyozza az ún. árva művek hozzáférhetővé tétele megkönnyítésének szükségességét, és ösztönzi a tagállamokat az ezzel kapcsolatban való fellépésre.

A mozgóképről szóló 2004. évi II. törvény alapján létrejött nemzeti filmvagyon hasznosításával, a filmek közönséghez jogszerű módon való eljuttatásának új módjaival kapcsolatban több elemzés, szakértői vélemény és tanulmány is leírja, hogy számos alkotás felhasználására amiatt nincs lehetőség, mert a jogosultak ismeretlenek, vagy ismeretlen helyen tartózkodnak, és így nem szerezhetők be a felhasználási engedélyek. Emiatt szükséges - többek között - a nemzeti kultúra e - még szerzői jogvédelem alatt álló - régebbi részének hozzáférhetővé válása érdekében a ma is működő szerző-, illetve műnyilvántartások, adatbázisok mellett speciális szerzői jogi szabályok alkotása útján lehetővé tenni a felhasználási engedély szerzését. Erre vonatkozóan a törvénynek az Szjt. 57/A-57/C. §-okat beiktató 8. §-a tartalmaz rendelkezéseket.

I.4. E három fő tárgykörön kívül a törvény elvégez néhány kisebb jelentőségű kiigazítást is az Szjt.-ben, amelyeket egyrészt az Szjt.-t értelmező jogalkalmazói gyakorlatban kialakult problémák, másrészt a gyakorlatban egyébként felgyűlt tapasztalatok, harmadrészt a közös jogkezelő szervezetekkel kapcsolatos hatáskörök átalakításából fakadó további hatásköri változtatások indokolnak.

-----STARTING---POINT---RESZLETES---

Az 1. §-hoz

[Szjt. 19. § (1) bekezdés]

A törvény összhangba hozza az Szjt. e rendelkezését az irodalmi és művészeti művek védelméről szóló, 1886. szeptember 9-i Berni Uniós Egyezmény (a továbbiakban: BUE, hatályos szövegét kihirdette az 1975. évi 4. tvr.) 13. cikkének (1) bekezdésével és 14. cikkének (3) bekezdésével oly módon, hogy egyértelművé teszi: a többszörözésre és a terjesztésre vonatkozó speciális engedélyezés lehetősége csak abban az esetben áll fenn, ha a felhasználás a nyilvánosságra hozott nem színpadi zenemű és zeneszöveg, illetve színpadi zenemű részletének újabb többszörözésére és terjesztésére irányul, és hangfelvételen valósul meg. A BUE értelmében a zenemű, illetve zeneszöveg önálló vagy együttes felhasználása más műben nem tartozhat kényszerengedélyezés alá, és nem terjedhet ki a kényszerengedélyezés a más műben foglalt zeneműnek, illetve zeneszövegnek a más művel együtt való többszörözésére és terjesztésére sem. A normaszöveg átfogalmazása azt a célt is szolgálja, hogy nyilvánvalóvá váljon a joggyakorlat számára, hogy ez a jog kizárólagos módon közös jogkezelésben gyakorolható, egyedi érvényesítésére nincs lehetőség.

A 2. §-hoz

[Szjt. 21. § (1) és (6) bekezdés]

A törvény feloldja azt a hatályos törvényszövegben megjelenő ellentmondást, amelyre az SzJSzT 21/07/01. számú szakértői véleménye is felhívta a figyelmet. E vélemény szerint a normaszövegből levezethető az, hogy a napilapokban megjelent műveknek a szerzőit megilleti reprográfiai jogdíj, a kiadóikat viszont nem. Figyelemmel azonban arra, hogy a gyakorlatban a napilapok szerzői sem részesülnek ma a díjból, mivel olyan csekély mértékben másolják ezeket magáncélra, ezért a szabályozás a kiadók tekintetében is csak annak a lehetőségét kívánja megteremteni, amit a szerzők tekintetében is biztosít: amennyiben mégis kimutatható mértékben történik meg a magáncélú többszörözés, akkor a normaszöveg ne zárja ki azt az értelmezést, hogy a napilapok kiadói is részesülhessenek a díjból.

A 3. §-hoz

[Szjt. 23. § (3) bekezdés]

A haszonkölcsönzési irányelv 1. cikkének (1) bekezdése és 2. cikke (1) bekezdésének b) pontja értelmében a szerző kizárólagos joga engedélyezni a műve haszonkölcsönbe adását, ha az korlátozott időtartamra, nem közvetlen vagy közvetett gazdasági vagy kereskedelmi előnyszerzés érdekében, a nyilvánosság számára hozzáférhető intézményekben történik. A törvény ebből kiindulva a nyilvános haszonkölcsönzés jogának új rendszerben való szabályozását vezeti be azzal a céllal, hogy az Szjt.-nek a haszonkölcsönzési irányelvvel való teljes összhangját megteremtse. Az Szjt. nyilvános haszonkölcsönzésre vonatkozó szabályozásának fő pillérei az Szjt. 23. §-ának (3) bekezdése, 23/A. §-a és 39. §-a.

A szabályozás nem változik abból a szempontból, hogy a nyilvános haszonkölcsönzés joga továbbra is a terjesztési jog rész-jogosultságaként kerül elhelyezésre a törvényben. Mivel azonban a műpéldány feletti tulajdonjog a haszonkölcsönbe adás alkalmával nem száll át és a haszonkölcsönbe adás cselekménye ingyenes, e két jellemző együttese ezt a felhasználási módot a többitől jól elkülöníthetővé és emiatt önálló bekezdésben való szabályozásra érdemessé teszi.

Az új szabályozási rendszer valamennyi műtípus esetében kizárólagos engedélyezési jogot biztosít a jogosultaknak a műpéldányok nyilvános haszonkölcsönbe adására vonatkozóan - függetlenül attól, hogy az eredeti vagy többszörözött műpéldány-e. A felhasználást a szerzők egyedileg engedélyezik. A hangfelvételben foglalt művek és a filmalkotások szerzői e jogukat kötelező közös jogkezelésben érvényesíthetik, az e műtípusokkal érintett szomszédos jogi jogosultak közül az előadóművészek szintén kötelező közös jogkezelésben [Szjt. 78. § (2) bekezdés], a hangfelvétel-előállítók [Szjt. 78. § (1) bekezdés] és a filmelőállítók pedig egyénileg (vagy döntésük alapján önkéntes közös jogkezelés útján) gyakorolhatják e jogukat [Szjt. 82. § (1) bekezdés b) pont].

A 4. §-hoz

(Szjt. 23/A. §)

A szerző kizárólagos engedélyezési jogát az irodalmi művek és a kottában rögzített zeneművek esetében a nyilvános haszonkölcsönzést végző könyvtárakban való haszonkölcsönbe adás esetén díjigényre szűkíti a szabályozás - függetlenül attól, hogy eredeti vagy többszörözött példányokról van-e szó. E művek más, nem a nyilvános haszonkölcsönzést végző könyvtárak körébe tartozó intézmények által végzett nyilvános haszonkölcsönbe adása a szerzők kizárólagos engedélyezési joga: az Szjt. 23. §-a új (3) bekezdésének hatálya alá tartozik. Az irodalmi művek és a kottában rögzített zeneművek nyilvános haszonkölcsönzést végző könyvtárakban való haszonkölcsönbe adása esetén az Szjt. 23/A. §-ának (1) bekezdése alapján fennálló díjigény alóli kivételt jelent az Szjt. új 39. §-ában foglalt szabály, amelynek értelmében a nyilvános haszonkölcsönzést végző könyvtárak körébe tartozó, kiemelkedő kulturális vagy tudományos jelentőségű országos szakkönyvtárak a mű egyes példányait, így az irodalmi művek és a kottában rögzített zeneművek egyes példányait is szabadon haszonkölcsönbe adhatják a szoftverek és a számítástechnikai eszközökkel működtetett adatbázisok kivételével. Ehhez kapcsolódóan a szabad felhasználás önálló esetét képezi továbbá az Szjt. 40. §-ában meghatározott könyvtárközi kölcsönzés cselekménye, amely azonban szűken értendő, mert csak a könyvtárak közötti haszonkölcsönzésre vonatkozik. [A könyvtárközi kölcsönzésben átadott műpéldányoknak a könyvtárlátogató számára történő nyilvános haszonkölcsönbe adása már az Szjt. 23. § (3) bekezdése vagy az Szjt. 23/A. § hatálya alá tartozik. Az Szjt. 40. §-ra amiatt van szükség, hogy egyértelmű legyen egy vitathatóan nyilvános tevékenység jogi besorolása.]

A díjigényre vonatkozó részletes szabályokat az Szjt. új 23/A. §-a állapítja meg, egyúttal az Szjt. hatályos 23. §-ának (7) bekezdése hatályát veszti.

A díj megfizetésének kötelezettje valamennyi könyvtár, amely nyilvános haszonkölcsönzési tevékenységet végez az érintett műtípusok tekintetében. Tekintettel a könyvtárak nyilvános haszonkölcsönzési tevékenységének a kultúra terjesztésében elfoglalt kiemelkedő szerepére, a könyvtárak e tevékenységéért a szerzőket megillető díjak megfizetését az állam átvállalja. A díjakat a területért felelős tárca költségvetéséből közvetlenül kell fedezni, a kulturális miniszter által felügyelt költségvetési fejezetben külön törvényi soron meghatározott összegből, a díjak forrása tehát a központi költségvetés.

A szerzők e díjigényüket kötelező közös jogkezelés keretében érvényesíthetik, mivel ebben az esetben az egyedi joggyakorlás nem lenne megoldható.

A díjigény érvényesítéséhez elengedhetetlenül szükséges, hogy a közös jogkezelő szervezet megfelelő adatokkal rendelkezzen a könyvtárak ezen tevékenységéről. Költséghatékonyabb és azonos eredménnyel járó megoldást jelent ugyanakkor, hogy az ezzel járó adminisztrációs kötelezettség ne az összes könyvtárat terhelje. Az adatszolgáltatásra kötelezett, reprezentatív könyvtárak körét, illetve a díj megállapításához és felosztásához szükséges adatokat a kultúráért felelős miniszter rendeletben állapítja meg. Az érintett adatokat (többek között a szerző nevét, a mű címét és a kiadást azonosító adatokat) a közös jogkezelő szervezeten kívül a kultúráért felelős miniszter is megkapja, ami segítheti abban, hogy szükség szerint a szolgáltatandó adatok körét módosíthassa. Az adatszolgáltatás határidőhöz kötése a hatékony és tervezhető díjmegállapítás és -felosztás célját szolgálja.

A díjakat a kijelölt könyvtárakból származó adatok alapján, a kölcsönbeadásokra tekintettel kell megállapítani és felosztani. Tekintettel arra, hogy a könyvtárak a tárgyévet követő első naptári negyedév végéig szolgáltatnak adatokat, és a díj a tárgyévet követő harmadik naptári negyedév első napján válik esedékessé.

Az 5. §-hoz

[Szjt. 34. § (2) és (4) bekezdés]

Az Szjt. átvételre vonatkozó szabályai értelmezési problémát okoztak a gyakorlatban, mivel nem volt egyértelmű, hogy a képzőművészeti, építészeti, iparművészeti és ipari tervezőművészeti alkotás képe, valamint fotóművészeti alkotás milyen feltételekkel használható fel szabad felhasználásnak minősülő átvételként. A törvény egységes szabályok alkalmazását írja elő az átvétel tekintetében a 34. § (2) bekezdésében jelenleg felsorolt műtípusok és a 68. § (2) bekezdésében felsorolt műtípusok tekintetében. Ez a szabályozás megteremti az összhangot az információs társadalomban érvényesülő szerzői és kapcsolódó jogok egyes kérdésekben történő összehangolásáról szóló, 2001. május 22-i 2001/29/EK európai parlamenti és tanácsi irányelv (a továbbiakban: INFOSOC-irányelv) 5. cikke (3) bekezdésének a) pontjával is.

Az Szjt. jelenleg nem ismeri az oktatási célú, oktatási óra keretében a hallgatók aktív bevonásával megvalósuló átdolgozást, mint szabad felhasználást, ami pedig az új típusú oktatási módszerek alapeszköze, és különösen kiemelt szerepe lehet az új médiára vonatkozó ismeretek elsajátításában, de bármely más tantárgy interaktív oktatásában is. A szabad felhasználás ugyanakkor kizárólag az iskolai oktatás célját kívánja segíteni, vagyis az ilyen módon létrejött mű - az egyébként rendelkezésre álló szabad felhasználásokon túl - az oktatási órán kívül nem használható fel az eredeti mű szerzőjének engedélye nélkül. Természetesen a szabad felhasználás nem érinti az eredeti mű alkotója személyhez fűződő jogainak érvényesülését sem.

A 6. §-hoz

[Szjt. 35. § (4) bekezdés]

Az INFOSOC-irányelv 5. cikke (2) bekezdésének c) pontját átültető Szjt.-beli szabály, azaz az Szjt. 35. §-ának (4) bekezdése több szempontból is értelmezési nehézségeket vetett fel a gyakorlatban. Ezért a módosítás egyrészt a szöveg átláthatóbbá, másrészt egyértelművé tételét végzi el, tisztázva, hogy milyen speciális célok teljesülése érdekében végezhetnek a kedvezményezett intézmények szabad felhasználásként többszörözést. Ezek közül ki kell emelni, hogy megszűnik a saját példányról való többszörözés megszorítása, továbbá teljesen elválik egymástól az archiválási és a tudományos kutatási célú többszörözés. Fennmarad ugyanakkor a napilap-, folyóirat, illetve újság terminológiai megkülönböztetés az Szjt.-ben annak érdekében, hogy ahol az indokolt és releváns, ott a szabályok kiterjedjenek az online újságokra is.

Az Szjt. 35. § (4) bekezdésének b) pontja lehetővé teszi a nyilvános könyvtári ellátás céljára való többszörözést. A többszörözött példányok a nyilvános könyvtári ellátás keretében a nyilvános haszonkölcsönzés során osztják az eredeti példányok sorsát, vagyis a többszörözött példányokra a nyilvános haszonkölcsönzésre egyébként irányadó szabályok alkalmazandók, mivel ezek a szabályok nem tesznek különbséget az eredeti és a másolt műpéldányok között. Az eredeti példányok könyvtárak közötti átadása - mint szűk értelemben vett könyvtárközi kölcsönzés - a nyilvános haszonkölcsönzés beleértett előcselekménye, így természetesen nem keletkeztet külön nyilvános haszonkölcsönzési díjfizetési kötelezettséget, ezt a többszörözött példányok esetében az Szjt. 40. §-a külön is kimondja.

A magáncélú (és az ezzel szoros kapcsolatban álló intézményi célú) többszörözések szabad felhasználási szabályainak módosítására (korlátozására) amiatt van szükség, mert a jelenlegi szabályt a joggyakorlat többféleképpen is értelmezi abból a szempontból, hogy a jogsértő forrásból való többszörözés is a magáncélú többszörözés szabad felhasználásának hatálya alá tartozik-e vagy sem.

A szerzői kizárólagos jogok korlátozásának általános, a nemzetközi egyezményekben és a közösségi jogban is rögzített mércéje szerint akkor vezethet be egy ország korlátozást vagy kivételt, ha az érintett cselekmény a mű felhasználásai körében kivételes esetet képez, nem sérelmes a mű rendes felhasználására és indokolatlanul nem károsítja a szerző jogos érdekeit. Az ún. háromlépcsős teszt alapján nem állítható ma már, hogy a jogsértő források igénybevételével zajló, az eredetihez hasonló minőségű műpéldányok előállítását korlátlanul lehetővé tevő (elsősorban) digitális többszörözések kivételesek lennének, illetve ne lennének sérelmesek a művek rendes felhasználásaira, továbbá a szerzők jogos érdekeire, még akkor sem, ha egyébként magáncélt vagy azzal rokon intézményi célt szolgálnak. Ilyen esetben a jogalkotó nemzetközi és közösségi jogi kötelezettsége az, hogy szüntesse meg a mű rendes felhasználására és a szerző jogos érdekére indokolatlanul sérelmes korlátozást vagy kivételt, illetve szorítsa azt olyan mértékre, amellyel visszaállhat a szerző és a szabad felhasználás kedvezményezettje érdekei közötti egyensúly. A szabad felhasználás teljes körű kizárása nem tipikus az Európai Unióban (jelenleg 23 tagállam szerzői jogi rendszere ismeri a többszörözési jog egyes magáncélok érdekében történő korlátozását), és nem segíti a szerzők érdekeinek megfelelő figyelembevételét sem, mivel az engedélykérés ilyen esetekben várhatóan elmaradna, így a jogsértő többszörözések száma még inkább fokozódna.

A 7. §-hoz

(Szjt. 39. §)

A haszonkölcsönzési irányelv 6. cikkének (3) bekezdése lehetővé teszi, hogy a tagállamok az intézmények egyes típusait mentesítsék a nyilvános haszonkölcsönzés fejében járó díj megfizetésének kötelezettsége alól. Az Európai Közösségek Bíróságának vonatkozó esetjoga értelmében (Bizottság kontra Olaszország C-198/05. számú ügy, Bizottság kontra Portugália C-53/05. számú ügy, Bizottság kontra Spanyolország C-36-05. számú ügy, Bizottság kontra Luxemburg C-180/05. számú ügy, Bizottság kontra Írország C-175/05. számú ügy) a kivétel nem vonatkozhat valamennyi nyilvános haszonkölcsönzést végző intézményre vagy ezek többségére, mert ez a szerzők nyilvános haszonkölcsönzési jogának kiüresítésével jár, ami pedig az irányelv elégtelen, így a közösségi jogot sértő átültetését jelenti. Ezért a törvény a hatályos szabályozáshoz képest jóval szűkebb körben mentesíti a nyilvános haszonkölcsönzést végző könyvtárakat a díjfizetési kötelezettség alól: csak azokra terjed ki a kivétel, amelyek szerepelnek a kulturális törvényben meghatározott országos szakkönyvtárak között. Ezek köre erősen korlátozott, és e könyvtárak olyan kiemelkedő kulturális, tudományos jelentőségű gyűjtemények, amelyek esetében különösen indokolt a hozzáférés szabad felhasználással való segítése. A kivétel azonban nem vonatkozik a szoftverekre és a számítástechnikai eszközökkel működtetett adatbázisra, így ezek esetében a nyilvános haszonkölcsönbe adás továbbra is minden esetben a jogosultak kizárólagos engedélyezési joga alá tartozik.

A 8. §-hoz

(Szjt. 57/A-C. §-ok)

A kulturális anyagok digitalizálásáról és online hozzáférhetővé tételéről, valamint a digitális megőrzésről szóló, 2006. augusztus 24-i 2006/585/EK bizottsági ajánlás 6. (a) és (c) alpontja javasolja a tagállamok számára, hogy hozzanak létre mechanizmusokat az árva művek felhasználásának megkönnyítésére, illetve támogassák a köztudottan árva művek és a közkincsbe tartozó művek listáinak elérhetőségét. Ezek nem érinthetik az egyébként kötelező, közösségi szintű szerzői jogi előírásokat.

Magyarországon több nyilvántartás és adatbázis is segítheti a szerzők és más jogosultak megtalálását: az MSZH által vezetett önkéntes műnyilvántartásba bármely szerzői mű és kapcsolódó jogi teljesítmény bejelenthető. A közös jogkezelő szervezetek a bejegyzésük szerinti területen a művekről, szomszédos jogi teljesítményekről, illetve a jogosultakról tartanak fenn adatbázist. Mind az MSZH nyilvántartásához, mind a közös jogkezelő szervezetek által működtetett adatbázisban való feltüntetéshez ún. szerzőségi vélelem társul az Szjt. 94/B. §-a szerinti rendben. Az Szjt. 106. §-ának (7) bekezdése alapján ezen felül a közös jogkezelő szervezetek jogutód-nyilvántartást vezetnek.

Ezek a nyilvántartások és adatbázisok elsősorban nem az ismeretlen helyen tartózkodó vagy az ismeretlen szerzők fellelését szolgálják, ráadásul csak abban az esetben segítenek a jogosult megtalálásában, ha az korábban ténylegesen bejelentkezett a nyilvántartásba vagy adatbázisba, hozzájárult az adatai közléséhez, és elérhető azáltal, hogy a korábbi bejegyzés a kereséskor is aktuális adatokat tartalmaz.

Ha azonban a mű jogosultja ismeretlen vagy tartózkodási helye ismeretlen, és a gyakorolni kívánt felhasználás nem esik a szabad felhasználás körébe vagy közös jogkezelés hatálya alá, jogszerűen nem valósulhat meg a felhasználás. A kulturális örökség még szerzői jogi oltalom alatt álló részének megőrzése, fenntartása és hozzáférhetővé tétele érdekében - a szerzői, illetve műnyilvántartások, továbbá az ilyen művek listáinak fenntartásán túl - szükséges olyan jogi megoldás bevezetése, amelynek révén ezek a művek is jogszerűen felhasználhatóvá válnak, ugyanakkor a jogosult érdekei sem sérülnek.

A törvény a szellemi tulajdon védelméért felelős kormányhivatalt, azaz az MSZH-t jelöli ki olyan szervezetként, amely alkalmas arra, hogy ideiglenesen a jogosult helyébe lépve a felhasználásra az engedélyt megadja. Az öt évre szóló, a Magyar Köztársaság területére kiterjedő, nem kizárólagos, át nem ruházható, további felhasználási engedély adására, valamint a mű átdolgozására nem jogosító engedély előfeltétele, hogy a felhasználó a szerző fellelésére megtette - az érintett műtípus és felhasználási mód figyelembevételével - az adott helyzetben általában elvárható lépéseket. Ilyen lehet például egy erre vonatkozó hirdetés feladása egy országos napilapban, egy ennek megfelelő online felhívás, vagy információ-kérés a korábbi kiadótól vagy az egyébként érintett közös jogkezelő szervezettől.

A felhasználás nem ingyenes, de a speciális helyzetre tekintettel a díjfizetés szabályozása eltérő az általános szabályoktól: az MSZH csak megállapítja - a felhasználás módjához és mértékéhez igazodóan - a díjat, amit aztán magának a szerzőnek kell megfizetni akkor, ha személye vagy tartózkodási helye ismertté válik, feltéve, hogy a felhasználás jövedelemszerzés vagy jövedelemfokozás célját közvetve sem szolgálja. Ettől eltérő célú (tehát akár közvetve, akár közvetlenül jövedelemszerzésre vagy jövedelemfokozásra irányuló) felhasználás esetében viszont a megállapított díjat az MSZH-nál letétbe kell helyezni, és csak ennek megtörténte után lehet megkezdeni a felhasználást.

A törvény - tekintettel arra is, hogy az engedély megszerzése a felhasználást jogszerűvé teszi - rendezi azt a helyzetet is, ha a felhasználás időtartama alatt a jogosult személye, illetve holléte ismertté válik. Ilyen esetben - figyelembe véve, hogy a felhasználó jogszerűen járt el - a szerző rendelkezési lehetősége teljessé válik: indokolt és a felhasználó jóhiszeműségét figyelembe vevő korlátok között dönthet akár a felhasználás megtiltása mellett is. Ha a szerző kiléte, illetve tartózkodási helye az engedély hatályának megszűnése után válik ismertté, ez már értelemszerűen a felhasználást nem érintheti, de a felhasználás díjának követelésére még öt évig van lehetőség. Ha a szerző ezen az öt éven belül nem tart igényt a díjra, akkor azt a jövedelemszerzés vagy jövedelemfokozás célját közvetve sem szolgáló felhasználások esetében nem kell megfizetni, az egyéb célú felhasználások körében pedig a letétbe helyezett díjat annak a közös jogkezelő szervezetnek utalja át az MSZH, amely az ismeretlen vagy az ismeretlen helyen tartózkodó szerző művének egyéb felhasználását jogosítja. Ha ilyen közös jogkezelő szervezetből több van, akkor azok egyenlő arányban részesülnek a díjból, ha pedig egyáltalán nincs ilyen szervezet, akkor a díjat a Nemzeti Kulturális Alapnak kell átutalni azzal, hogy az átutalt díjat az NKA-nak a kulturális javak hozzáférhetővé tételére kell fordítania. Az elévülési időn belül megjelent szerző által a díj mértékével kapcsolatban kezdeményezett viták bírósági úton rendezhetők, a szerzői jogi perekre irányadó szabályok szerint.

Nem lehet árvának tekinteni az érintett művet, ha a vele kapcsolatban fennálló érintett jogot közös jogkezelésben gyakorolják. A közös jogkezelés kiterjesztettségének általános elve miatt az ekként érvényesített jogok tekintetében nem tudnak elárvulni a művek. (Ebből következően az olyan művek esetében, amelyekkel kapcsolatban egyes jogok közös jogkezelésben vannak, valójában legfeljebb árva jogokról lehet beszélni, mivel a közös jogkezelésben gyakorolt jogaik nem tudnak „elárvulni”.) Ez nem jelenti azt, hogy ugyanazon a művön vagy szomszédos jogi teljesítményen fennálló, nem közös jogkezelésben gyakorolt jogra vonatkozóan ne lehetne árva az érintett mű vagy szomszédos jogi teljesítmény - csak e tekintetben a közös jogkezelő szervezet nem tud engedélyt adni. (Nem tekinthető árvának az a mű sem, amelyet eleve név nélkül vagy felvett néven hoztak nyilvánosságra, és a szerzői jogokat a szerző fellépéséig az gyakorolja, aki a művet először hozta nyilvánosságra az Szjt. 8. §-a alapján, mivel ebben az esetben a jogok gyakorlására jogosult személy ismert.)

Az MSZH eljárására a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szabályait kell alkalmazni a megfelelő eltérésekkel. A Ket.-től való eltérés lehetőségét a törvény 27. §-ának (4) bekezdésében szereplő módosító rendelkezés biztosítja, amely a Ket. megfelelő kiigazítása útján - az iparjogvédelmi eljárások mellett - ún. privilegizált eljárássá teszi a szerzői jogi hatósági eljárásokat is. Az Szjt. 57/B. § (2) bekezdésében megjelölt igazgatási szolgáltatási díj az MSZH-nak az eljárással összefüggő költségeit hivatott fedezni, és értelemszerűen nem tartalmazza a felhasználás fejében járó díjat. Az MSZH döntéseinek felülvizsgálatát a Fővárosi Bíróságnál lehet kérni, a felülvizsgálat iránti kérelem benyújtásának speciális szabályait az Szjt. 57/C. §-a tartalmazza.

A 9. §-hoz

[Szjt. 66. § (2) bekezdés]

A módosítás annak egyértelművé tételét szolgálja, hogy a megfilmesítési szerződéssel összefüggő jogátszállási vélelem nem terjed ki a szerzőt megillető nyilvános haszonkölcsönzési jogra sem. E jog átruházása tekintetében a főszabály érvényesül, vagyis a jog átruházása kizárt.

A 10. §-hoz

[Szjt. 86. § (1)-(2) bekezdések]

A közös jogkezelő szervezetekről a kultuszminiszter nyilvántartást vezet.

Noha a művek, illetve teljesítmények köre, amelyekkel kapcsolatos jogok kezelésére szervezet vehető nyilvántartásba, kibővül a filmelőállítói teljesítménnyel mint olyan teljesítménnyel, amelynek tekintetében megvalósulhat a közös jogkezelési tevékenység, az Szjt. 86. § (2) bekezdésében foglalt felsorolás továbbra is példálódzó marad, ami - összhangban az Szjt. 85. § (1) bekezdésében foglalt általános definícióval - nem zárja ki egyrészt azt, hogy más alkotásokon, illetve teljesítményeken fennálló szerzői vagy kapcsolódó jogok tekintetében is létrejöhessen közös jogkezelő szervezet, illetve a (3) bekezdés alapján a művek és teljesítmények jogosultjai másként is csoportosulhassanak ezekben a szervezetekben. Ez a változtatás nem teremt jogalapot arra sem, hogy önálló filmelőállítói közös jogkezelő szervezet jöjjön létre, amennyiben ennek az egyéb törvényi feltételei nem teljesülnek.

A 11. §-hoz

[Szjt. 87. § (2) bekezdés]

Az Szjt. 87. § (2) bekezdése érdemben nem változik, a rendelkezés módosítására amiatt van szükség, mert a nyilvántartásba történt bejegyzés módosítása is a nyilvántartást vezető szerv feladata, amely a törvény hatálybalépésétől kezdve a kultuszminiszter lesz.

A 12. §-hoz

[Szjt. 88. § (1)-(3) bekezdések]

A módosítás nyomán a közös jogkezelő szervezetek nyilvántartásba vételének feltételei alapvetően nem változnak. A közös jogkezelő szervezetként való nyilvántartásba vétel feltételei között a hatályos Szjt. a 88. § (1) bekezdésének b) és e) pontjában írja elő a reprezentativitás kritériumát. Ez a bejegyzési feltétel azt a célt szolgálja, hogy közös jogkezelő szervezetként ne működhessen olyan szervezet, amely ténylegesen, a tagságán, egyedi megbízási szerződésen, illetve képviseleti szerződéseken keresztül nem képviseli a jogosultak jelentős részét. A módosításra elsősorban amiatt van szükség, mert a belföldi jogosult fogalma nehezen értelmezhető és sérti az állampolgársági diszkrimináció tilalmát.

A reprezentativitás mérésére az Szjt. 88. § (1) bekezdésének b) pontja a korábbinál összetettebb rendszert állít fel: ennek megállapításánál nemcsak a szervezet csatlakozó és csatlakozott tagjait kell figyelembe venni, hanem azokat a személyeket is, akik nem egyesületi tagok, de egyedi megállapodást kötöttek vele a jogaik közös kezelésére, továbbá a képviseleti szerződéseket (és így közvetve a szerződésben részt vevő másik szervezet által közvetlenül képviselt jogosultakat), amelyeken keresztül jellemző módon a külföldi jogosultak képviselete történik. Ezek a szempontok azonban nem konjunktív, hanem alternatív feltételként alkalmazandók, vagyis a szervezet reprezentativitása elérhető akár két vagy egy feltétel teljesítésével is. Ez természetesen a többi bejegyzési feltétel alkalmazását nem érinti, viszont az Szjt. 88. § (1) bekezdésének e) pontja szükségtelenné válik, így hatályon kívül helyezésre kerül.

Az Szjt. 88. §-ának (2) bekezdése kiegészül az arra való utalással, hogy az érintett jogosultak jelentős részének megállapításánál a műveik, illetve szomszédos jogi teljesítményeik felhasználási arányát is figyelembe kell venni a korábban is alkalmazott szempontokon kívül, tekintettel arra, hogy az egyes szempontokhoz nem mindig áll rendelkezésre megfelelő információ, így szükséges egy több szempontot figyelembe vevő vizsgálati rendszer alkalmazása.

Az Szjt. 88. §-ának (3) bekezdése érdemét tekintve nem változik: a kiigazítás annak egyértelművé tételét szolgálja, hogy a közös jogkezelő szervezetek nem - a Ket. értelmében vett - nyilvántartásokat, hanem adatbázisokat vezetnek.

A 13. §-hoz

[Szjt. 89. § (2)-(4) bekezdések]

Az Szjt. 89. § (2)-(4) bekezdéseinek módosítását a közös jogkezelő szervezetekkel kapcsolatos állami feladatokat végző szervezetrendszer átalakulása indokolja, ezek érdemben nem változnak: a kultuszminiszter a nyilvántartásba vétel tényét teszi közzé a Hivatalos Értesítőben, illetve új bejegyzés esetén - vagy változás esetén - a nyilvántartásban szereplő egyesületekről és az általuk végzett közös jogkezelési tevékenységekről a transzparencia biztosítása érdekében jelentet meg közleményt. Ezek a nyilvántartással kapcsolatos határozatok közléséhez képest kiegészítő és nem azokat helyettesítő szabályok.

A 14. §-hoz

(Szjt. 89/A. §)

A közös jogkezelő szervezetnek a nyilvántartásból való törlésére akkor kerülhet sor, ha a közös jogkezelő szervezet határidőben nem gondoskodik a szerzői jogi jogszabályoknak megfelelő működés helyreállításáról vagy a törvényességi felügyeleti intézkedés nem jár eredménnyel, illetve, ha a saját döntése alapján megszűnik. A törlést követő joggyakorlásra vonatkozóan azonban csak akkor indokolt különös szabályokat alkotni, ha a joggyakorlás igen nehezen oldható meg egyedileg: ez a kötelező közös jogkezelés eseteit jelenti. Ezért az Szjt. 89/A. § szabályai elsősorban azt a célt szolgálják, hogy akkor is fenntartható legyen a joggyakorlás, ha a kötelező közös jogkezelésbe tartozó szerzői jogot gyakorló közös jogkezelő szervezet törlésére kerül sor.

Sem a törvény, sem a kultuszminiszter nem rendelheti el, hogy valamely szervezet végezzen közös jogkezelést, illetve, hogy a jogosultak e célra szervezetet alakítsanak, így e cél megvalósítására a törvény kétszintű ösztönzési mechanizmust épít ki: a miniszter először - a körülményeket figyelembe vevő, esetileg rugalmasan megállapított, de legalább hat hónapos határidő tűzésével - felhívja a jogosultakat, hogy kezdeményezzék közös jogkezelő szervezetük nyilvántartásba vételét. Amennyiben a nyilvántartásba vétel határidőben megtörténik, az új közös jogkezelő szervezet osztja fel a korábbi közös jogkezelő szervezet díjszabása alapján a megszűnést követő időszakban beszedett díjat. Ha a közös jogkezelő szervezet bejegyzésére csak a kitűzött, legfeljebb egy éves határidő elteltét követően kerül sor, de a bejegyzést határidőn belül kezdeményezték, ebben az esetben is az új szervezet osztja fel az átmeneti időszakban beszedett díjakat (a határidő lejárta és a közös jogkezelő szervezet létrehozása közti időszakban az egyedi engedélyezésre vonatkozó szabály érvényesül). Ha az új közös jogkezelő szervezet bejegyzését csak a kitűzött határidő lejárta után kezdeményezik, ezt a szervezetet már nem illeti meg az átmeneti időszakban beszedett díj, azt egy közös jogkezelő alap osztja el.

A 15. §-hoz

(Szjt. 90. §)

Az Szjt. 90. §-a tartalmazza a díjszabás elfogadásával kapcsolatos szabályokat. Ezek a jóváhagyás rendjének részletesebb szabályozásával, a véleményezésre jogosultak körének pontosításával és a jóváhagyás alatt álló díjszabásra beérkező, egymástól jelentősen eltérő vélemények esetében teendő lépésekre vonatkozó szabályokkal bővülnek a jobb átláthatóság, a vélemények lehető legteljesebb figyelembevétele érdekében. Ezt a jóváhagyási rendszert egészíti ki az Szjt. 90/A. §-ban felállított új jogorvoslati rend. A díjszabások jóváhagyásával kapcsolatos állami feladatot a jövőben a kultuszminiszter és az igazságügyért felelős miniszter megosztva látja el: a jövőben a kultuszminiszter a díjszabás kialakításához véleményt kér az MSZH elnökétől, a jelentős felhasználóktól, az érdekképviseleti szervezetektől, továbbá a felelős minisztériumokkal lefolytatott egyeztetést követően terjeszti elő jóváhagyásra az igazságügyért felelős miniszternek, aki arra figyelemmel dönt a jóváhagyásról, hogy az megfelel-e a szerzői jogi szabályoknak.

Az Szjt. 90. § (1) bekezdése kibővül egy arra való utalással, miszerint a díjszabásnak a közös jogkezelő szervezet által tervezett kezdő alkalmazási időpontja nem lehet korábbi, mint a megküldéstől számított három hónap. A további eljárási határidők figyelembevétele mellett általában ennyi idő szükséges ahhoz, hogy a díjszabás véleményeztetését a miniszter le tudja bonyolítani. Ez a határidő indikatív jellegű: a díjszabás elfogadására vonatkozó eljárás időtartamára utal abban az esetben, ha a felek a miniszter előtt zajló alapszakaszban meg tudnak egyezni a díjszabás tartalmáról és nincs szükség az egyeztető testület, mint speciális egyeztetési fórum igénybevételére.

A díjszabásban úgy kell megállapítani a díjat, hogy az az érintett felhasználás valamennyi lényeges körülményére figyelemmel legyen. Tekintve, hogy az egyes felhasználások igen jelentősen különböznek egymástól, és így igen különböző körülményeket kell figyelembe venni, ezért a szabály ehhez igazodó rugalmassággal került meghatározásra. Annak érdekében, hogy a jóváhagyási eljárásban érintett szervek számára egyértelmű legyen, hogy a közös jogkezelő szervezet milyen szempontokat vett figyelembe a díjszabás kialakításánál, ezért a díjszabáshoz fűzött indokolást és az ennek alapjául szolgáló számításokat vagy más dokumentumokat a benyújtott díjszabáshoz csatolni kell.

A véleményezésre jogosultak körének módosítása nem indokolt, ugyanakkor az ebbe a körbe tartozó személyek pontos meghatározása szükséges annak érdekében, hogy egyértelműen eldönthető legyen: kit kell a véleményezésbe bevonni. Ennek megkönnyítését szolgálják az Szjt. 90. § új (4)-(7) bekezdései, amelyek évről évre a piac változásait követni képes módon, rugalmasan definiálják a jelentős felhasználók és felhasználói érdekképviseleti szervezetek körét, másrészt a véleményezés időkeretét is meghatározzák, 60 napban. A véleményezési jogosultság így elsősorban az előző évben befizetett jogdíjak mértékéhez igazodik: erről a közös jogkezelő szervezet ad ki - megkeresésre, haladéktalanul - nyilatkozatot, amelyet a felhasználónak vagy az érdekképviseleti szervezetnek az erre vonatkozó felhívás közzétételétől számított legkésőbb tizenöt napon belül a miniszterhez el kell juttatnia.

A 16. §-hoz

(Szjt. 90/A. §)

Az Szjt. új 90/A. §-a a díjszabást jóváhagyó miniszteri határozattal és a díjszabással kapcsolatban alkalmazható jogorvoslat szabályait tartalmazza.

A miniszteri határozat jogszerűségét a Fővárosi Bíróság vizsgálja felül nemperes eljárásban, az eljárásban értelemszerűen a Pp. közigazgatási perekre vonatkozó szabályai alkalmazandók (az ezektől való esetlegesen eltérő szabályt az Szjt. meghatározza). Annak érdekében, hogy a rosszhiszemű keresetindítások ne lehetetleníthessék el a közös jogkezelés működését, a törvény kizárja a miniszteri határozat végrehajtása felfüggesztésének lehetőségét. Amennyiben a bíróság megállapítja, hogy a határozat jogsértő, akkor a határozatot hatályon kívül helyezheti és a határozatot hozó minisztert új eljárásra kötelezheti. A bíróságnak reformatórius jogköre nincs. A visszaélés lehetőségét csökkenti az, hogy a bíróság a kérelmezőt biztosíték adására kötelezi, amely a jóváhagyott díjszabás alapján fizetendő jogdíjhoz, illetve annak vitatott vagy még meg nem fizetett részéhez igazodik. A szabály nem zárja ki, hogy a közös jogkezelő szervezet megtámadja a határozatot - a közös jogkezelő szervezet természetesen nem köteles biztosítékadásra. Keresetindításra jogosult a díjszabás véleményezésére jogosult bármely szervezet és az érintett közös jogkezelő szervezet. Abban az esetben, ha a bíróság a határozatot megsemmisíti, az azzal jóváhagyott díjszabásban megállapított tételeket sem lehet érvényesíteni: ebben az esetben a közös jogkezelő szervezet a korábban jóváhagyott díjszabás szerinti díjat érvényesítheti.

A díjszabás tisztességtelen általános szerződési feltételként való megtámadását szintén lehetővé teszi a törvény, kimondva, hogy a szerződési feltételek tisztességtelensége miatti megtámadhatóság szempontjából a díjszabás nem minősül jogszabály által megállapítottnak, illetve olyannak, mint amelyet jogszabály előírásának megfelelően határoztak meg. Ebben az esetben a biztosítékadásra az ellenérdekű felet a közös jogkezelő szervezet kérelmére kell kötelezni. A biztosíték összegére a miniszteri határozat megtámadása esetében alkalmazandó szabályok irányadók.

A 17. §-hoz

(Szjt. 93. §)

Az Szjt. 93. §-a új (1) bekezdésének célja, hogy a közös jogkezelő szervezetek jogszabályok és szabályzatok szerinti működésének ellenőrzését rendszeressé és ezáltal hatékonyabbá tegye. A közös jogkezelésnek a törvény által bevezetni kívánt új rendjében a közös jogkezelő szervezetek tevékenységének folyamatos nyomon követése és szükség esetén, de legalább évente történő ellenőrzése elengedhetetlenül szükséges a működőképesség fenntartásához. A szöveg az állami szerzői jogi hatáskörök megosztásának új rendjében a felügyeleti jog gyakorlójaként a kultuszminisztert jelöli ki, és ennek megfelelően változnak az Szjt. 93. §-ának (2)-(3) bekezdései is.

Az Szjt. 93. §-a (5) bekezdésének átalakítására az állami szerzői jogi hatáskörök átalakulása miatt értelemszerűen van szükség.

A 18. §-hoz

[Szjt. 94. § (11) bekezdés]

A szerzői jogi jogsértések esetén érvényesíthető szankciórendszer kiegészítésére amiatt van szükség, mert abban az esetben, ha valaki olyan hordozón valósít meg nem a szabad felhasználás alá eső többszörözést, amelynek tekintetében egyébként a magáncélú többszörözés fejében járó üres hordozó-díjat megfizették, akkor ennek a díjnak a mértékét a vele szemben érvényesített gazdagodási, illetve kártérítési összegbe be kell számítani (abból le kell vonni), mivel ilyen esetben nem indokolt, hogy e díjat ismételten meg kelljen fizetnie.

A 19. §-hoz

[Szjt. 94/B. § (2) bekezdés]

Az Szjt. e szakasza érdemben nem módosul, csupán az igazgatási szolgáltatási díj fizetésére vonatkozó - a Magyar Szabadalmi Hivatal által vezetett önkéntes műnyilvántartás részletes szabályairól szóló 18/2006. (IV. 12.) IM rendelet alapján jelenleg is fennálló - kötelezettség kifejezett törvényi rögzítését szolgálja (ennek megfelelően egészül ki az Szjt. 112. §-a megfelelő felhatalmazó rendelkezése is).

A 20-22. §-hoz

[Szjt. 100. § (5) bek.; 104. § (1) bek.; 105. § (2) bek.]

A törvény e szakaszai az Szjt. azon rendelkezéseit módosítják, amelyeknek kiigazítása a szerzői joggal kapcsolatos állami hatáskörök áthelyezése miatt vált indokolttá.

Az Szjt. 100. § (5) bekezdése tartalmilag nem módosul, csak a kultúráért felelős miniszter nevesítésére kerül sor, mivel a törvény rövidítési rendszere módosul.

Az Szjt. 104. § (1) bekezdése nevesíti a kultúráért felelős minisztert, mint a feladat ellátásáért felelős személyt.

Az Szjt. 105. § (2) bekezdése kibővül az informatikáért felelős miniszter véleménye kikérésére való hivatkozással, mivel szükséges, hogy az egyeztető testület eljárási szabályzata valamennyi, az eljárásban részt vevő államigazgatási szereplő véleményének megismerésével kerüljön kialakításra.

A 23. §-hoz

(Szjt. 112. §)

A törvény megadja a szükséges új felhatalmazásokat az ismeretlen vagy az ismeretlen helyen tartózkodó szerző alkotása (árva mű) felhasználásának engedélyezésére vonatkozó eljárás részletes szabályait és az eljárásért fizetendő igazgatási szolgáltatási díj mértékét, beszedésének és visszatérítésének módját, illetve a nyilvános haszonkölcsönzésért a szerzőt megillető díj megállapításához és felosztásához szükséges adatok, valamint az adatszolgáltatásra kötelezett nyilvános könyvtárak körét meghatározó rendeletek kiadására. Ezen felül a törvény az Szjt. 112. §-ának hatályos (4) bekezdésében szereplő rendelkezés módosítása a közös jogkezeléssel kapcsolatos hatásköri átalakulásokra tekintettel immár az kultúráért felelős miniszternek ad felhatalmazást arra, hogy a szerzői és a szomszédos jogok közös kezelését végző szervezetekről vezetett nyilvántartásra vonatkozó részletes szabályokat rendelettel megállapítsa az igazságügy miniszterrel egyetértésben.

A 24. §-hoz

(Szjt. 113. §)

Az Szjt. jogharmonizációs klauzulája kiegészül a kulturális anyagok digitalizálásáról és online hozzáférhetővé tételéről, valamint a digitális megőrzésről szóló, 2006. augusztus 24-i 2006/585/EK bizottsági ajánlás 6. (a) és (c) alpontjára, továbbá két korábban elfogadott és átültetett irányelv (a Tanács 1992. november 19-i 92/100/EGK irányelve a bérleti jogról és a haszonkölcsönzési jogról, valamint a szellemi tulajdon területén a szerzői joghoz kapcsolódó egyes jogokról, illetve a Tanács 1993. október 29-i 93/98/EGK irányelve a szerzői jog és egyes kapcsolódó jogok védelmi idejének összehangolásáról) egységes szerkezetbe foglalt és új számozással ellátott (ún. kodifikált) változataira való hivatkozással.

-----STARTING---POINT---VEGE---

A 25-31. §-hoz

A törvény e §-okban a szokásos záró rendelkezéseket tartalmazza.

A törvény 2009. február 1-jén lép hatályba.

A 26. § (1) bekezdése egyértelművé teszi, hogy az 1. §-ban foglalt rendelkezést csak e törvény hatálybalépése után adott felhasználási engedélyekre kell alkalmazni.

Az Szjt. új 23/A. §-ának alapján a nyilvános haszonkölcsönzési díj a jogosultakat csak a 2010. december 31-ét követően végzett haszonkölcsönbe adások után illeti meg. A díj megállapításához, beszedéséhez és felosztásához szükséges adatokat e szakasz hatálybalépésétől kell gyűjteni, hiszen a későbbi díjfizetés csak ezek alapján történhet.

A 26. § (3) bekezdése alapján az új szabályokat a közös jogkezelő szervezetekkel kapcsolatban a törvény hatálybalépését követően indult eljárásokban kell alkalmazni. Amíg az új díjszabást nem hozzák nyilvánosságra, a Magyar Közlönyben közölt díjszabást kell alkalmazni akkor is, ha időközben az időtartama lejárt.

A 27. § a törvény beépülő rendelkezéseinek hatályon kívül helyezéséről szóló szabályokat tartalmazza.

A 28. § (1) bekezdése módosítja a kulturális törvény 1. számú mellékletének e) pontját. Az Szjt. nem tartalmaz önálló definíciót a kép- illetve hangarchívumra, amely több szabad felhasználás kedvezményezetti körét is érintő fogalom. E tekintetben a kulturális törvény definíciója alkalmazandó. Mivel a gyakorlatban felmerült, hogy a jelenlegi, kulturális törvénybeli definíció túlságosan leszűkíti az Szjt.-ben használt fogalom terjedelmét, ezért szükséges ennek a kiigazítása. A törvény egyértelművé kívánja tenni, hogy az Szjt. kép-, illetve hangarchívum fogalma lefedi mind az álló-, mind a mozgóképgyűjteményeket, függetlenül attól, hogy a képekhez kapcsolódik-e hang, továbbá a fogalomba beletartoznak a csak kép nélküli hangrögzítéseket gyűjtő hangarchívumok is. A módosítás egységesíti azt is, hogy az Szjt.-ben szereplő, a kép- és hangarchívumokra vonatkozó szabad felhasználások a közgyűjteménynek minősülő archívumokra vonatkoznak, illetve azokra az archívumokra, amelyeknek gyűjteményét védettnek nyilvánították. [E vonatkozásban a 29. § (2) bekezdése is tartalmaz rendelkezést.]

A 28. § (2) bekezdése módosítja a Ket. 13. §-a (2) bekezdésének a) pontját annak érdekében, hogy lehetővé váljon a szerzői jogi hatósági eljárásokban (mint például az árva művekkel kapcsolatos eljárásokban) az eljárás sajátosságaiból fakadóan speciális, a Ket.-től eltérő szabályok elfogadása.

A 29. § kis jelentőségű kodifikációs jellegű korrekciókat végez el az Szjt.-ben és a kulturális törvényben.

A törvény 31. §-a a szokásos módon jelöli meg azokat az uniós jogi aktusokat, amelyeknek való megfelelést szolgálja.