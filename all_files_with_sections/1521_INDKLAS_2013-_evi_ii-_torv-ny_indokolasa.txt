2013. évi II. törvény indokolása

az Európa-Ázsia közötti kombinált fuvarozás szervezési és üzemeltetési szempontjairól szóló egyezmény kihirdetéséről

-----STARTING---POINT---ALTALANOS---

Általános indokolás

Az Európa-Ázsia közötti kombinált fuvarozás szervezési és üzemeltetési szempontjairól szóló Egyezmény célja a keleti irányú kombinált fuvarozás elősegítése. Az Egyezményt, illetve Mellékleteit a fontos kombinált nemzetközi szállítási vonalakról és ezek létesítményeiről szóló 1991. február 1-jén létrehozott ENSZ Megállapodás (AGTC) alapján hozták létre a Vasutak Együttműködési Szervezete (OSzZsD) égisze alatt. Az AGTC Megállapodást a 62/1994. (IV. 22.) Korm. rendelet hirdette ki Magyarországon.

Az Európa-Ázsia közötti kombinált fuvarozás szervezési és üzemeltetési szempontjairól szóló Egyezményt 1997. júniusban írta alá a Vasutak Együttműködési Szervezete (OSzZsD) taskenti miniszteri értekezletén részt vevő meghatalmazott képviselő. Az Egyezmény 1997. augusztus 4-én lépett hatályba, kihirdetésére azonban nem került sor.

A nemzetközi szerződésekkel kapcsolatos eljárásról szóló 2005. évi L. törvény 9. § (2) bekezdésének rendelkezése értelmében az Egyezmény normaszövege törvénnyel, míg annak mellékletei kormányrendeletben kerülnek kihirdetésre.

-----STARTING---POINT---RESZLETES---

Részletes indokolás

Az 1. §-hoz

Az Európa-Ázsia közötti kombinált fuvarozás szervezési és üzemeltetési szempontjairól szóló Egyezmény kihirdetéséről rendelkezik.

A 2. §-hoz

A z Egyezmény hiteles orosz nyelvű szövegét és hivatalos magyar nyelvű fordítását tartalmazza.

A 3. §-hoz

A Kormány felhatalmazást kap az Egyezmény mellékletei hatályos szövegének rendeletben történő kihirdetésére.

A 4. §-hoz

Az első bekezdés a törvény hatálybalépéséről rendelkezik, a második bekezdés pedig a törvény végrehajtásáért felelős minisztert nevezi meg.