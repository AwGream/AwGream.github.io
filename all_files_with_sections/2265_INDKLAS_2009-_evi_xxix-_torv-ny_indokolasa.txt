2009. évi XXIX. törvény indokolása

a bejegyzett élettársi kapcsolatról, az ezzel összefüggő, valamint az élettársi viszony igazolásának megkönnyítéséhez szükséges egyes törvények módosításáról

-----STARTING---POINT---ALTALANOS--- 

1. Az elmúlt évtizedekben Európa szinte valamennyi államában és más földrészeken is szembesülni kellett azzal a társadalmi ténnyel, hogy azt a házasságon alapuló családmodellt, amelyre a családjogi rendszer épül, egyre kevesebben választják követendő példaként. Az élettársi kapcsolatok növekedése a házasság rovására olyan társadalmi tendencia, amelyet az érintett országok jogalkotása aligha hagyhat figyelmen kívül.

A Központi Statisztikai Hivatal 2001. évi adataiból kitűnik, hogy Magyarországon az 1970-es évek elején az élettársi kapcsolatok aránya az összes család százalékához viszonyítva 2,1% volt, a 2001. évi adatok szerint ez az arány 9,5%-ra, 2005-re pedig 12,2%-ra emelkedett. Az ezer lakosra jutó házasságkötések száma az 1980. évi 7,5-ről 2000-re 4,7-re, 2006-ra pedig 4,4-re csökkent és ma már minden harmadik új kapcsolat élettársi kapcsolatnak tekinthető. Az élettársi együttélés kezdetben tisztán házasság utáni életformaként nyert teret, de már az 1980-as évek végére a házasságot megelőző, majd egyre inkább annak alternatíváját jelentő együttéléssé vált. Annak is mutatkoznak jelei, hogy az élettársi kapcsolat önálló, tartós, alternatív életformává lesz. Bár ezek a változások meg sem közelítik a nyugat-európai adatokat, ahol az élettársi kapcsolatok számának emelkedése sokkal erőteljesebb, egészen bizonyos, hogy a növekedés trendje nem fog változni és az együttélés, valamint családalapítás formájává hazánkban is mind nagyobb számban az élettársi kapcsolat válik.

Az említett társadalmi tendenciáknak a hatására a nyugat-európai jogrendszerek az utóbbi időben csaknem kivétel nélkül mind eljutottak a korábbi „semlegességi” állásponttól, amely az élettársakat jogon kívüliekként kezelte, a pozitív szabályozásig, amely általában bizonyos társadalombiztosítási juttatásokat, a magánjogban pedig tartási, lakáshasználati és vagyoni jogosultságokat biztosít az élettársak részére. Ebben nyilvánvalóan szerepet játszik annak felismerése is, hogy ma már nem feltétlenül azért választják az együtt élők ezt az életformát, hogy kapcsolatukhoz - különösen annak megszűnése és a jogi rendezésre szoruló kérdések felmerülése esetén - semmiféle joghatás ne fűződjék. Különösen igény van a szabályozásra „a gyengébb fél”: a kisebb keresettel rendelkező, a háztartásban és a közös gyermek nevelésében tevékenykedő élettárs oldaláról, aki a kapcsolat felbomlása esetén megfelelő jogi védelem nélkül teljesen kiszolgáltatottá válna.

Ugyanakkor a jogalkotónak figyelemmel kell lennie arra is, hogy valamennyi országban erőteljesebben jelentkeznek azok a mozgalmak, amelyek az azonos nemű párok partnerkapcsolatának a különneműek házasságával való egyenrangúságát kívánják erősíteni. Magyarországon sem lehet figyelmen kívül hagyni az azonos neműek partnerkapcsolatának jogi rendezettség iránti igényét, ugyanis a jogilag rendezett következményekkel járó házasság intézménye az európai országok többségéhez hasonlóan csak különneműek számára nyitva álló lehetőség.

Ez a két vázolt összekapcsolódó motívum több országban maga után vonta speciális partnerkapcsolati formák kialakítását. Míg a különböző neműek számára az ilyen többletjogokat garantáló élettársi kapcsolat a házasság alternatívája, addig az azonos neműek a legtöbb országban nem köthetnek házasságot. Ebből következően az azonos nemű partnerek kapcsolatuk minél teljesebb körű elismerését kívánják, ugyanakkor a különneműek kapcsolatuk kezdetén vagy fennállása alatt sok esetben nem törekszenek arra, hogy együttélésüket az állam elismerje, ez az igényük inkább kapcsolatuk megszűnésének idejére (egyikük halála vagy a kapcsolat egyikük akaratából való megszüntetése) vagy közös gyermek születése esetére korlátozódik. Ez utóbbi esetben a kapcsolatban lévő „gyengébb fél” védelme érdekében van szükség speciális szabályozásra.

A megoldásokat illetően a jogrendszerek rendkívüli tarkaságot mutatnak mind az elismert élettársi kapcsolat létrejöttének formája, mind a jogviszony tartalma tekintetében. A több országban ismert és elismert regisztrált élettársi kapcsolat szinte a házastársakéival egyenlő jogokban részesíti az élettársakat (van, ahol a regisztráció lehetősége csak az azonos nemű élettársak részére van fenntartva, például Dániában, Németországban, másutt bejegyzett partnerkapcsolat azonos nemű és különnemű személyek között is létrejöhet, például Hollandiában, Franciaországban), ugyanakkor a bejegyzés nélküli, informális együttélésekhez szinte semmilyen jogkövetkezmény nem fűződik.

2. A Magyarországon hatályos jogban az élettárs fogalmát a Polgári Törvénykönyvről szóló 1959. évi IV. törvény (a továbbiakban: Ptk.) tartalmazza (685/A. §). Az Alkotmánybíróság 14/1995. (III. 13.) AB határozatában foglaltaknak megfelelően ez a meghatározás nem utal már az élettársak nemére. Az élettársi kapcsolat vagyonjogi hatásai a Ptk. Kötelmi jogi részének a társaságokról szóló fejezetében található mindössze egy §-ban (578/G. §). Néhány jogszabály (pl. az egészségügyről szóló 1997. évi CLIV. törvény) tartalmaz utalásokat az élettársakra, de sem a családjogi, sem az öröklési jogi viszonyaik nem szabályozottak. Ez a megoldás ma már nem felel meg sem az élettársi kapcsolatok jellegének, sem azok társadalmi megítélésének.

A jognak az a feladata, hogy a társadalomban végbemenő változásokra tekintettel szembenézzen a kérdéssel, hogy Magyarországon is szükség van a jelenlegi szabályoknak a társadalmi változásokhoz való igazítására.

A törvény ezért egyrészt az azonos nemű élettársak számára lehetővé teszi, hogy kapcsolatukat bejegyzett élettársi kapcsolatként tegyék hivatalossá, és váltsanak ki ezáltal a házasság jogintézményéhez hasonló joghatásokat.

Másrészt a fentieknek megfelelően a magyar jogalkotó is elismeri egy olyan jogintézmény létrejöttének szükségességét, amely nemétől és szexuális irányultságától függetlenül minden arra jogosult személy számára lehetővé teszi, hogy élettársi kapcsolatának nyilvántartásba vételét kérje, és ehhez a tényhez további joghatás is kapcsolódjon. A törvény arra kíván megoldást nyújtani, hogy az élettársi kapcsolat nyilvántartásba vételi lehetőségének biztosításával az élettársi életközösség fennállásának a bizonyítását megkönnyítse, másrészt a különnemű élettársak kapcsolatából született gyermek apasági vélelmét rendezze.

Az élettársi kapcsolat nyilvántartásba vétele egy tényhelyzeten alapuló kapcsolat fennállásának bizonyítását könnyíti meg. A közjegyző által nyilvántartásba vett élettársi kapcsolat új jogintézményt nem hoz létre és jogkövetkezményeiben is csak annyiban mutat túl a de facto élettársi kapcsolaton, hogy ha különböző nemű élettársak a regiszterben szerepelnek a nyilvántartásba vételhez apasági vélelem is kapcsolódik.

3. Korábban már történt kísérlet a bejegyzett élettársi kapcsolat szabályozására a magyar jogban. Az Országgyűlés 2007 decemberében fogadta el a bejegyzett élettársi kapcsolatról szóló 2007. évi CLXXXIV. törvényt (a továbbiakban: Bét.), amely 2009. január 1-jén lépett volna hatályba. A Bét. a bejegyzett élettársi kapcsolatot családjogi jogintézményként ismerte el és csak a házasságtól eltérő szabályokra utalt külön. A Bét. - a francia vagy holland szabályozáshoz hasonlóan - minden nagykorú személy számára lehetővé tette volna, hogy nemétől és szexuális irányultságától függetlenül bejegyzett élettársi kapcsolatot létesíthessen. A bejegyzett élettársi kapcsolat anyakönyvvezető előtti akaratnyilvánítással jött volna létre és a tényleges életközösség fennállásától függetlenül bíróság vagy közjegyző szüntethette volna meg.

Az Alkotmánybíróság 2008. december 15-én kihirdetett 154/2008. (XII. 17.) AB határozata (továbbiakban: AB határozat) alkotmányellenességet állapított meg és a Bét.-ben foglaltakat a határozat közzétételének napjával megsemmisítette, így a Bét. 2009. január 1-jén nem lépett hatályba.

Az Alkotmánybíróság az indítványok nyomán abban a kérdésben foglalt elsősorban állást, hogy egyrészről a bejegyzett élettársi kapcsolat létesítésének a differenciálatlan lehetősége, másrészről a szabályozás tartalma sérti-e az Alkotmány 15. §-ában megfogalmazott, a házasság védelmére vonatkozó kötelezettséget.

Az AB határozat szerint a bejegyzett élettársi kapcsolat jogintézményének létrehozása azonos nemű személyek számára nem alkotmányellenes. A határozat rögzíti, hogy „az azonos nemű személyek számára azonban, akik az Alkotmány alapján házasságot nem köthetnek, a jogalkotónak az Alkotmány korlátai között biztosítania kell egymás irányában a házastársakéhoz hasonló olyan jogállást, amely az egyenlő méltóságú személyként kezelésüket biztosítja.”

„Míg a különnemű párok esetében a „házasság vagy élettársi kapcsolat” szabad választás kérdése, addig az azonos neműek jogi lehetőség hiányában nem dönthetnek úgy, hogy a házasság kötelékébe lépnek az élettársi viszony helyett. Hangsúlyozva tehát, hogy bár a házasságon kívüli párkapcsolati formák védelmének kötelezettsége sem a különböző neműek, sem pedig az azonos neműek vonatkozásában nem vezethető le az államnak az Alkotmány 15. §-ában foglalt, a házasság és a család védelmét előíró „intézményvédelmi kötelezettségéből”, az azonos neműek tartós párkapcsolata számára azonban az elismerés és a védelem igénye - mivel ők házasságra nem léphetnek - az emberi méltósághoz való jogból [Alkotmány 54. § (1) bekezdés], és az abból származtatott önrendelkezési jogból, az általános cselekvési szabadságból, illetve a személyiség szabad kibontakoztatásához való jogból [8/1990. (IV. 23.) AB határozat, ABH 1990, 42, 45.] levezethető.”

4. Az Alkotmánybíróság határozatában foglaltaknak megfelelően bejegyzett élettársi kapcsolatot - a német vagy angol szabályozáshoz hasonlóan - csak azonos nemű személyek létesíthetnek. A bejegyzett élettársi kapcsolat létrejöttére a házasságkötés garanciális szabályainak mintájára határoz meg rendelkezéseket a törvény. Ennek megfelelően a regisztrált élettársi kapcsolat a házassághoz hasonlóan anyakönyvvezető előtti akaratnyilvánítással jön létre és a tényleges életközösség fennállásától függetlenül bíróság vagy közjegyző szüntetheti meg.

A bejegyzett élettársi kapcsolat joghatásait illetően is általánosságban a Csjt. házasságra vonatkozó szabályai alkalmazandók. Ezzel a törvény tulajdonképpen elismeri a bejegyzett élettársi kapcsolatot családjogi jogintézményként, és csak a házasságtól eltérő szabályokra utal külön a törvény. A törvény szerint a bejegyzett élettársi kapcsolat a házassághoz hasonlóan anyakönyvvezető előtti akaratnyilvánítással jön létre és bíróság vagy közjegyző szünteti meg. Tekintve, hogy ez utóbbira a házasság felbontásánál még nincs lehetőség, ezért a közjegyzői megszüntetés eljárásának alapvető rendelkezéseit is tartalmazza a törvény azzal, hogy a közjegyzői eljárás részletszabályai az egyes közjegyzői nemperes eljárásról szóló 2008. évi XLV. törvénybe kerülnének. A jogintézmény a házassággal azonos vagyonjogi, öröklési jogi joghatásokkal jár. Ugyanakkor a törvény a bejegyzett élettársi kapcsolatban élőknek nem teszi lehetővé gyermek közös örökbefogadását. A bejegyzett élettársak egyrészt együttesen nem fogadhatnak örökbe, másrészt arra sincs lehetőségük, hogy az egyik bejegyzett élettárs partnerének gyermekét örökbe fogadja. Úgyszintén nem alkalmazhatóak esetükben a házassági névviselés szabályai, illetve az emberi reprodukcióra irányuló, külön törvény szerinti eljárásoknak a házastársakra vonatozó rendelkezései.

Az Alkotmánybíróság döntéseiből következően az azonos nemű párok bejegyzett élettársi kapcsolatát a házassággal azonos módon kell szabályozni, a szabályozásban eltérések csak ott lehetségesek, ahol ezen eltérések az azonos neműek közti párkapcsolatok természetéből következnek. Ennek az alapelvnek egy olyan szabályozási forma felel meg a legjobban, amely a jogrendszerben koherenciát teremtve, a házasságra vonatkozó szabályokat általános érvénnyel rendeli alkalmazni. A házasság és a bejegyzett élettársi kapcsolat jogkövetkezményeiben csak ott lehet különbség, ahol ennek alkotmányos indoka van. A törvény szövege kizárja, hogy alacsonyabb szintű jogszabály a bejegyzett élettársi kapcsolatra a házasságtól eltérő szabályokat állapítson meg.

5. A törvény az élettársi kapcsolatoknak és az azon alapuló személyi és vagyoni viszonyok rendezésének szükségessége az utóbbi évtizedekben - a családjogi intézmény mind általánosabbá válásával - egyre gyakrabban fordul elő. Tekintettel azonban arra, hogy az élettársi kapcsolat keletkezése és megszűnése - ellentétben a házassággal - nem kötődik hatósági aktushoz, annak bizonyítása a különféle jogviszonyokban (öröklés, társadalombiztosítás, stb.) az érdekeltet terheli, a különféle bizonyítási eszközök megítélése pedig a hatósági, bírói gyakorlat által alakult.

Az Élettársi Nyilatkozatok Nyilvántartásával (a továbbiakban: élettársi nyilvántartás) a jogalkotó biztosítja az élettársi kapcsolatban élő nagykorú, nem cselekvőképtelen személyeknek azt a lehetőséget, hogy az állam igazságszolgáltató tevékenysége részeként jogszolgáltató hatósági tevékenységet végző közjegyző előtt kapcsolatuk fennállásáról, illetve arról, hogy az már nem áll fenn (az előbbit csak közösen, az utóbbit akár egyénileg is) nyilatkozatot tehessenek. E tényt a közjegyző bejegyzi egy, a Magyar Országos Közjegyzői Kamara - amely jelenleg is több ilyen nyilvántartást is vezet (zálogjog, végrendelet) - által működtetett számítógépes adatbázisba, amely létrehoz egy megdönthető vélelmet. Akik a nyilvántartásában az élettársi kapcsolat fenn nem állásáról szóló nyilatkozat bejegyzéséig együtt szerepelnek, azokról - amíg mindkettőjük él vagy bármelyikük utóbb házasságot köt - vélelmezni kell, hogy egymással élettársi kapcsolatban állnak.

A számítógépes adatbázis létrehozásának eredményeképpen e bizonyítási eszközhöz az állampolgárok és azon hatóságok, amelyek számára az feladatuk ellátásához szükséges, komolyabb költség- és időráfordítás nélkül hozzáférhetnek, lényegesen leegyszerűsítve ezzel számos eljárást, illetve az (ellen)bizonyítás terhe is átkerül a hivatalos szervekre. A közjegyzői kamarai nyilvántartás a polgárok személyi és lakcím adatait tartalmazó nyilvántartásból is származó adattartalommal nemcsak a személyek nyilatkozatait, hanem esetlegesen a családi állapotuk megváltozását (házasságkötésüket, illetve bejegyzett élettársi kapcsolat létesítésüket), illetve halálukat is közhitelesen tanúsítja.

A nyilvántartás - mint új jogintézmény - vezetésére vonatkozó főszabályok (mely adatok és ki által megismerhetően kerülnek a bejegyzésre, ki és mi alapján törölhet belőle) az egyes közjegyzői nemperes eljárásokról szóló 2008. évi XLV. törvény rendelkezései közé kerülnek.

-----STARTING---POINT---RESZLETES---

Az 1. §-hoz

A törvény a házassághoz hasonlóan a jogviszony létrejöttére utalással határozza mag a bejegyzett élettársi kapcsolat fogalmát, azzal a két eltéréssel, hogy a bejegyzett élettársi kapcsolatot csak azonos nemű, tizennyolcadik életévüket betöltött személyek létesíthetnek. Tehát - a házasságtól eltérően - kiskorú személyek bejegyzett élettársi kapcsolata még gyámhatósági engedéllyel sem jöhet létre. A bejegyzett élettársi kapcsolat létrejöttének feltételei egyebekben a házassággal azonosak: bejegyzett élettársi kapcsolat két személy anyakönyvvezető előtt tett egybehangzó, személyes és együttes akarat kijelentésével jön létre.

A 2. §-hoz

A bejegyzett élettársi kapcsolat létrejöttére a házasságkötés garanciális szabályainak mintájára határoz meg rendelkezéseket a törvény. Ennek megfelelően rendelkezik a felek bejegyzett élettársi kapcsolat létesítését megelőző kötelezettségeiről. A felek bejegyzett élettársi kapcsolat létesítésére irányuló szándékát személyesen kell bejelentsék az anyakönyvvezetőnél és igazolniuk kell, hogy a bejegyzett élettársi kapcsolat létesítésének nincs törvényes akadálya.

A 3.§-hoz

A törvény általánosan egyértelművé teszi, hogy ahol jogszabály a házastársakra, házaspárra vagy a házasságra vonatkozóan állapít meg jogokat vagy kötelezettségeket, azokat a szabályokat a bejegyzett élettársakra, illetve a bejegyzett élettársi kapcsolatra is megfelelően érteni kell.

Így a bejegyzett élettársi kapcsolatra a törvény által nem szabályozott kérdésekben a házasságról, a családról és a gyámságról szóló 1952. évi IV. törvény (a továbbiakban: Csjt.) házasságra vonatkozó szabályai alkalmazandók.

A bejegyzett élettársi kapcsolat joghatásait illetően is általánosságban a Csjt. házasságra vonatkozó szabályai alkalmazandók. A törvény szerint a bejegyzett élettársi kapcsolat a házassághoz hasonlóan anyakönyvvezető előtti akaratnyilvánítással jön létre és bíróság vagy közjegyző szünteti meg. A jogintézmény a házassággal azonos vagyonjogi, öröklési jogi joghatásokkal jár. A regisztrálás a bejegyzett élettársi kapcsolatban élők között is az életközösség idejére vagyonközösséget keletkeztet. Ennek megfelelően a bejegyzett élettársak osztatlan közös tulajdona lesz mindaz, amit a bejegyzett élettársi életközösség ideje alatt akár együttesen, akár külön-külön szereztek, kivéve azt, ami valamelyik bejegyzett élettárs különvagyonához tartozik. Természetesen a bejegyzett élettársak is eltérhetnek szerződésben a törvényes vagyonjogi rendszertől és a Csjt. rendelkezéseitől eltérően rendezhetik egymás között, hogy mely vagyontárgy kerül a közös-, illetve a külön vagyonukba. A bejegyzett élettársi kapcsolat megszűnése esetén a Csjt. 31/A-31/E. §-ban foglaltak irányadók a bejegyzett élettársak lakáshasználatának rendezésére és a Csjt. 32. §-a alkalmazandó az élettársak egymással szemben fennálló tartási kötelezettségére. A bejegyzett élettársakat értelemszerűen megilletik azok a jogok és kötelezettségek, amelyek többségében a házastársakkal már ma is azonos módon járnak az élettársak számára (egészségügyi információhoz jutási és döntési jogok, tanúvallomás megtagadásának joga, összeférhetetlenségi szabályok).

Továbbá a bejegyzett élettársakat mindazok az adójogi, munkajogi, szociális, bevándorlási, honosítási stb. kedvezmények megilletnék, mint a házasságban élőket, illetve ugyanazok az eljárási szabályok is vonatkoznának rájuk, mint a házastársakra (pl.: tanúvallomás megtagadásának joga, összeférhetetlenségi szabályok). Kiemelhető még e körben, hogy a bejegyzett élettársak törvényes öröklési státusza is a házastársakéval azonos.

Ugyanakkor a törvény a bejegyzett élettársi kapcsolatban élőknek nem teszi lehetővé gyermek közös örökbefogadását. A bejegyzett élettársak egyrészt együttesen nem fogadhatnak örökbe, másrészt arra sincs lehetőségük, hogy az egyik bejegyzett élettárs partnerének gyermekét örökbe fogadja.

A közös gyermekké fogadásnak a Csjt. alapján két esete van: amikor házastársak fogadnak - akár együttesen, akár külön-külön (például eltérő időpontban) örökbe, illetve amikor az egyik házastárs a másik gyermekét fogadja örökbe. A törvény a bejegyzett élettársak számára közös örökbefogadási jogot egyik említett esetben sem teszi lehetővé.

A bejegyzett élettársak a jogviszony létesítésével egyidejűleg nem vehetik fel egymás nevét, vagyis esetükben nem alkalmazhatóak a házassági névviselés szabályai.

A bejegyzett élettársi jogviszony - jellegéből adódóan - apasági vélelmet sem keletkeztet.

Az egészségügyről szóló 1997. évi CLIV. törvény szabályozza az emberi reprodukcióra irányuló különleges eljárásokat. E rendelkezések a törvény szerint a bejegyzett élettársakra nem alkalmazhatóak.

A 4. §-hoz

A bejegyzett élettársi kapcsolat - természeténél fogva, egyezően a házasság megszűnésével -a bejegyzett élettársak bármelyikének halálával megszűnik. Megszünteti továbbá a bejegyzett élettársi kapcsolatot az erre hatáskörrel rendelkező hatóság határozata. A megszüntetéssel egyidejűleg rendezendő kérdések kapcsán figyelemmel kell lenni a feleket terhelő kötelezettségek teljesítésére, a jogok és kötelezettségek érvényesítésére, szükség esetén kikényszeríthetőségére. Oly módon kell ezért a megszüntetésről rendelkezni, hogy az azzal egyidejűleg megállapított kötelezettségek hatósági úton kikényszeríthetőek legyenek mind belföldön, mind pedig külföldön. Erre egyértelműen a polgári kapcsolatokat elbíráló hatóságok döntései alkalmasak, ezért a törvény a megszüntetést bírói polgári peres és közjegyzői nemperes eljárás útján teszi lehetővé.

A bejegyzett élettársi kapcsolat megszüntetésére a házasság felbontására irányadó szabályokat kell alkalmazni, de a törvény a felek egyező akaratnyilvánítása (közös megegyezés) esetén bírósági eljárásnál rugalmasabb és gyorsabb közjegyzői eljárásban is lehetőséget ad a megszüntetésre, ha a felek a törvényben meghatározott kérdéseket megegyezéssel rendezik.

A bejegyzett élettársi kapcsolat közjegyző általi megszüntetésére akkor van lehetőség, ha a felek a bejegyzett élettársi kapcsolat megszüntetését közösen kérik, a jogszabályon alapuló tartás, a közös lakás használata, valamint - az ingatlanon fennálló közös tulajdon megszüntetése kivételével - az élettársi közös vagyon megosztása kérdésében megegyeztek és megállapodásukat közjegyzői okiratba vagy ügyvéd által ellenjegyzett magánokiratba foglalták.

Az 5-6. §-hoz

Szükség van a Csjt.-ben és a Ptk.-ban a bejegyzett élettársat is külön nevesíteni a házastársak mellett, tekintettel arra, hogy ezek a jogszabályok határozzák meg az új jogintézmény közvetlen anyagi jogi joghatásait.

A Ptk. 685/A. §-ában foglalt élettárs fogalom is pontosításra szorul. A hatályos jog ugyanis nem rögzíti az életközösségek egymást kizáró jellegét. Azonban ahhoz, hogy az egyes párkapcsolati formák és azok joghatásai egyértelműen, a jogbiztonságot elősegítő módon egymástól elhatárolhatóak legyenek, szükséges annak a többletfeltételnek a kimondása, hogy az élettársi kapcsolat fennállását nem lehet megállapítani abban az esetben, ha bármelyiküknek házassági vagy bejegyzett élettársi életközössége, vagy élettársi kapcsolata áll fenn.

A 7. §-hoz

A bejegyzett élettársi kapcsolat létesítésére irányuló eljárás, valamint a bejegyzett élettársi kapcsolat anyakönyvezése - a két jogintézményből adódó természetes különbségekre tekintettel - a házasságkötéssel, illetve a házasságkötés anyakönyvezésével azonos módon történik. A módosítások egy része ennek megfelelően pontosítja a normaszöveg tartalmát, a rendelkezéseket a házasság mellett a bejegyzett élettársi kapcsolatokra is kiterjeszti. Így - a házassághoz hasonlóan - a bejegyzett élettársi kapcsolatot a polgármester is létrehozhatja, a bejegyzett élettársi kapcsolat törvényes előfeltételeit okirattal kell bizonyítani, az anyakönyvezésre pedig főszabályként az élettársi kapcsolat létrejöttekor kerül sor.

A bejegyzett élettársi kapcsolat anyakönyvezése új típusú anyakönyv bevezetését teszi szükségessé, mivel az anyakönyvezés során az anyakönyvbe bekerülő adatkör nem teljesen azonos.

A törvény részletesen meghatározza a hivatalos helyiségen kívüli házasságkötés és a bejegyzett élettársi kapcsolat hivatalos helyiségen kívül történő létesítésének szabályait is. Mivel a hivatalos helyiségen kívüli házasságkötés és bejegyzett élettársi kapcsolat hivatalos helyiségen kívül történő létesítésének engedélyezése eljárási jellegű kérdés, a részletszabályok az At.-ban nyernek elhelyezést. A szabályozás azt célozza, hogy a házasságkötő termen kívül is biztosítható legyen a házasságkötés méltó kerete, megteremthetőek legyenek a házasságkötéshez, bejegyzett élettársi kapcsolat létesítéséhez szükséges törvényi feltételek, és biztosítható legyen az anyakönyv biztonságos szállítása, tárolása. A hivatalos helyiségen kívüli házasságkötést, illetve a bejegyzett élettársi kapcsolat hivatalos helyiségen kívüli létesítését az eljáró anyakönyvezető illetékességi területe szerint illetékes jegyzőnek kell engedélyeznie. A jegyző az engedélyezés során megvizsgálja, hogy a termen kívüliség törvényben meghatározott feltételei teljesülnek-e. Az anyakönyvvezető azonban jegyzői engedélytől függetlenül megtagadhatja a házasságkötést vagy a bejegyzett élettársi kapcsolat létrehozását, ha annak időpontjában ezek a feltételek mégsem teljesülnek.

A házasságkötés megtagadásának esetköre kibővül, az anyakönyvvezető akkor is megtagadhatja a házasságkötést, ha a házasulók a születendő gyermek családi nevéről nem állapodtak meg.

A § egyéb módosításai pontosítják a származási hely fogalmát, valamint a külföldi házasságkötéshez szükséges tanúsítvány kiállítására vonatkozó rendelkezéseket.

A 8. §-hoz

A jogalkalmazás megkönnyítése érdekében a bejegyzett élettársi kapcsolat létesítésére irányuló eljárás szabályai új fejezettel egészítik ki az At.-t. Az eljárásra a házasságkötési eljárás szabályai szerint kerül sor figyelemmel a két jogintézmény természetéből eredő különbségekre.

A törvény meghatározza a bejegyzést megelőzően az anyakönyvvezető által lefolytatott előzetes eljárás szabályait, amely a bejegyzés törvényes előfeltételeinek meglétét vizsgálja. Megállapítja azokat az eseteket is, amikor az eljáró anyakönyvvezetőnek meg kell tagadnia a bejegyzést. A bejegyzett élettársi kapcsolat létrehozása megtagadásának esetköre nem teljesen azonos a házasságkötés megtagadásának esetkörével. A házasságkötéshez hasonlóan szabályozza a törvény azt, hogy hogyan létesíthetnek bejegyzett élettársi kapcsolatot Magyarországon külföldi felek, valamint azt is, hogyan kell eljárni, ha magyar állampolgár külföldön kívánja bejegyeztetni élettársi kapcsolatát.

A jelenleg használt három típusú (születési, házassági, halotti) anyakönyv mellett új típusú anyakönyv rendszeresítésére is szükség van. A bejegyzett élettársi kapcsolatok anyakönyvezése során ugyanis az anyakönyvvezető nem ugyanazt az adatkört jegyzi be az anyakönyvbe, mint a házasság anyakönyvezésekor. A rovatok elnevezése - ha csekély mértékben is - eltérő.

Bejegyzett élettársi kapcsolatok létesítésére nem valamennyi anyakönyvvezető lesz illetékes, az illetékes anyakönyvvezetők körét az anyakönyvi ügyekért felelős miniszter jelöli ki.

A 9. §-hoz

Több okból szükség van az egyes közjegyzői nemperes eljárásokról szóló 2008. évi XLV. törvény (a továbbiakban: Kjnp.) módosítására. Egyrészről a Kjnp. rendelkezik a bejegyzett élettársi kapcsolat közjegyzői megszüntetésének szabályairól, másrészről a bevezetendő Élettársi Nyilatkozatok Nyilvántartásának (továbbiakban: élettársi nyilvántartás) részleteiről.

A bejegyzett élettársi kapcsolatot - természeténél fogva, egyezően a házasság megszűnésével - megszünteti az erre hatáskörrel rendelkező hatóság határozata. A megszüntetéssel egyidejűleg rendezendő kérdések kapcsán figyelemmel kell lenni a feleket terhelő kötelezettségek teljesítésére, a jogok és kötelezettségek érvényesítésére, szükség esetén kikényszeríthetőségére.

A bejegyzett élettársi kapcsolat megszüntetésére főszabály szerint a házasság felbontására irányadó szabályokat kell alkalmazni, de a törvény a felek egyező akaratnyilvánítása (közös megegyezés) esetén és kiskorú vagy tartásra szoruló gyermek hiányában a bírósági eljárásnál rugalmasabb és gyorsabb - új jogintézményként létrehozott - közjegyzői eljárásban is lehetőséget ad a megszüntetésre, ha a felek a törvényben meghatározott kérdéseket közjegyzői okiratba, vagy ügyvéd által ellenjegyzett magánokiratba foglalt megegyezéssel rendezik.

Ennek a speciális eljárásnak alapjait a Kjnp. már - a Pp. mint háttérjogszabály megjelölésével, valamint kifejezetten közjegyzői eljárásokra vonatkozó rendelkezésekkel - megteremtette. A törvény ezeket egészíti ki az új - de az Országgyűlés által egyszer már megszavazott és az AB döntésben külön nem kifogásolt - jogintézmény sajátosságainak megfelelően az eltérő illetékességi szabályokkal, a rövidebb határidőkkel és egyéb eljárást gyorsító előírásokkal úgy, hogy a garanciális elemeket továbbra is fenntartja.

Az élettársi kapcsolatoknak és az azon alapuló személyi és vagyoni viszonyok rendezésének szükségessége az utóbbi évtizedekben - a családjogi intézmény mind általánosabbá válásával - egyre gyakrabban fordul elő. Tekintettel azonban arra, hogy az élettársi kapcsolat keletkezése és megszűnése - ellentétben a házassággal - nem kötődik hatósági aktushoz, annak bizonyítása a különféle jogviszonyokban (öröklés, társadalombiztosítás, stb.) az érdekeltet terheli, a különféle bizonyítási eszközök megítélése pedig a hatósági, bírói gyakorlat által alakult.

Az élettársi nyilvántartással a jogalkotó biztosítja az élettársi kapcsolatban élőknek nagykorú, nem cselekvőképtelen személyeknek azt a lehetőséget, hogy az állam igazságszolgáltató tevékenysége részeként jogszolgáltató hatósági tevékenységet végző közjegyző előtt kapcsolatuk fennállásáról, illetve arról, hogy az már nem áll fenn (az előbbit csak közösen, az utóbbit akár egyénileg is) nyilatkozatot tehetnek. E tényt a közjegyző bejegyzi egy, a Magyar Országos Közjegyzői Kamara - amely jelenleg is több ilyen nyilvántartást is vezet (zálogjog, végrendelet) - által működtetett számítógépes adatbázisba, amely létrehoz egy megdönthető vélelmet. Akik a nyilvántartásában az élettársi kapcsolat fenn nem állásáról szóló nyilatkozat bejegyzéséig együtt szerepelnek, azokról - amíg mindkettőjük él vagy bármelyikük utóbb házasságot köt - vélelmezni kell, hogy egymással élettársi kapcsolatban állnak.

A 10. §-hoz

A polgárok személyi adatainak és lakcímének nyilvántartásáról szóló 1992. évi LXVI. törvényt (a továbbiakban Nytv.) a bejegyzett élettársi kapcsolat, valamint az Élettársi Nyilatkozatok Nyilvántartása miatt módosítani kell. A személyes adatok védelméről és a közérdekű adatok nyilvánosságáról szóló 1992. évi LXIII. törvény egyértelműen meghatározza azokat a kritériumokat, melyeket kötelező adatkezelés esetén törvényben kell biztosítani. A nyilvántartásban kezelt adatok, valamint az ezen adatok igénylésére jogosultak körét a bejegyzett élettársi kapcsolatokra, valamint az Élettársi Nyilatkozatok Nyilvántartására tekintettel pontosítani szükséges. A törvény egyúttal megteremti annak törvényi feltételét is, hogy az anyakönyvvezető közvetlenül rögzíthesse a nyilvántartásban a születés, házasságkötés, bejegyzett élettársi kapcsolat, valamint a haláleset adatait.

A 11. §-hoz

A közvetítői tevékenységről szóló 2002. évi LV. törvény 1. § (3) bekezdése a házassági perekre vonatkozóan tartalmazza azt az utalást, hogy a bíróság döntése szükséges a házasság érvényességének, illetőleg létezésének vagy nemlétezésének megállapításához, továbbá a házasság érvénytelenítéséhez és a házasság felbontásához. A törvény 3. §-ában foglalt sommás utaló szabály megfelelő abban az esetben, ha a bejegyzett élettársi kapcsolat érvényességének, létezésének, nemlétezésének megállapítása a per tárgya, illetve, ha a bejegyzett élettársi kapcsolatot a bíróság szünteti meg a házasság felbontására irányadó szabályok szerint. Azonban a törvény szerint a bejegyzett élettársi kapcsolatot bizonyos feltételek mellett a közjegyző is megszüntetheti. A közjegyzői megszüntetéssel kapcsolatban is ki kell mondani, hogy a megszüntetésre nem jogosult a közvetítő, ahhoz a közjegyző döntése szükséges.

A 12. §-hoz

A Schengeni Végrehajtási Egyezmény keretében történő együttműködésről és információcseréről szóló 2007. évi CV. törvény 15. §-ának a) pontja adattovábbításra vonatkozó rendelkezést tartalmaz, ezért annak kiegészítése szükséges a bejegyzett élettársi kapcsolatra vonatkozó adatok tekintetében is.

A 13. §-hoz

Tekintettel arra, hogy a törvény szerint csak azonos neműek között jöhet létre bejegyzett élettársi kapcsolat, s a Bét. 3. §-a (1) bekezdése szerinti szabály, miszerint a bejegyzett élettársi kapcsolatot megszüntette volna, ha a bejegyzett élettársak egymással házasságot kötnek, értelemszerűen nem került át a törvénybe, így a Büntető Törvénykönyvről szóló 1978. évi IV. törvénynek az egyes büntetőjogi tárgyú törvények módosításáról szóló 2008. évi XCII. törvény 3. §-ával beiktatott 192. §-a (2) bekezdésének módosítása szükséges. A kettős házasság vagy a kettős bejegyzett élettársi kapcsolat létesítése bűncselekményének megállapíthatósága alól kivételt képezett volna az az eset, ha a bejegyzett élettársak egymással kötöttek házasságot, mivel a Bét. ezt automatikusan, külön eljárás megindítása nélkül is a bejegyzett élettársi kapcsolat megszűnési esetei között szabályozta, vagyis nem állhatott volna fenn a két jogviszony egyidejűleg. Az új szabályozási rendszerben ez az esetkör már nem fordulhat elő, mivel csak azonos neműek létesíthetnek bejegyzett élettársi kapcsolatot, viszont házasságot csak különneműek köthetnek.

A 14. §-hoz

A bejegyzett élettársi kapcsolat kifejezett nevesítése szükséges a statisztikáról szóló 1993. évi XLVI. törvényben is.

A 15. §-hoz

A nemzetközi magánjogról szóló 1979. évi 13. tvr. (a továbbiakban: Nmtvr.) módosítását illetően mind az alkalmazandó jog, mind pedig a joghatóság tekintetében potenciálisan ugyanazon jogi kapcsolóelvek (az érintett személyek állampolgársága, lakó- illetve szokásos tartózkodási helye, utolsó közös lakóhelye, a kötelék létesítésének helye) jöhetnek szóba a bejegyzett élettársi kapcsolat esetében is, mint a házasság esetében. A bejegyzett élettársi kapcsolat mint jogviszony több tekintetben hasonlóságot mutat a házassági kötelékkel (közhitelű hatósági nyilvántartásba történő konstitutív hatályú bejegyzéssel jön létre, házasságkötési akadályt keletkeztet, kizárólag formális jogi eljárás keretében szüntethető meg stb.); ez a jogviszony így a házassági kötelékhez hasonlóan meghatározza az ilyen kötelékben állók személyi állapotát. Erre figyelemmel nem indokolt eltérő módon szabályozni sem az ilyen kötelék keletkezésére, érvényességére, annak joghatásaira, illetve megszűnésére alkalmazandó jogot, sem pedig az e jogviszonyt érintő jogi eljárásokra irányadó joghatósági szabályokat.

E nemzetközi magánjogi szabályozás legfontosabb gyakorlati következménye az, hogy bejegyzett élettársi kapcsolat belföldi hatóság előtt kizárólag akkor jöhet létre, illetőleg a külföldön bejegyzett élettársi kapcsolat belföldön csak akkor tekinthető érvényesnek, ha ennek anyagi jogi feltételei mindkét fél személyes joga (Nmtvr. 11. §) szerint fennállnak. Amennyiben a felek a magyar hatóságok előtt kívánnak ilyen köteléket létesíteni, a külföldi állampolgárságú félnek a hazai hatóságai által kiállított közokirattal (tanúsítvánnyal) kell igazolnia, hogy a rá irányadó személyes jog szerint fennállnak a kötelék létesítésének feltételei.

Az élettársi kapcsolat anyagi jogi előfeltételeit a feleknek a kapcsolat létesítésének időpontjában fennálló személyes joga szerint kell vizsgálni. Erre figyelemmel magyar állampolgár által külföldön bejegyzett ilyen kötelék belföldi elismerésre (hazai anyakönyvi nyilvántartásba történő bejegyzésre) csak akkor számíthat, ha a köteléket külföldön azt követően létesítik, hogy a bejegyzett élettársakra vonatkozó magyar törvényi szabályozás hatályba lépett. Magyar állampolgár által külföldön korábban létesített ilyen jogviszony esetében ugyanis a magyar jog szerinti anyagi jogi előfeltételek eleve nem teljesülhettek.

-----STARTING---POINT---VEGE---

A 16-17. §-hoz

A módosítások - a jogalkalmazást is elősegítő - szövegpontosításokat tartalmaznak.

A 18. §-hoz

A törvény hatályba lépése a kihirdetését követő második hónap első napja, ami a bejegyzett élettársi kapcsolatot létesíteni kívánók számára nyújt mielőbbi lehetőséget a kapcsolatuk jogi rendezéséhez. Az Élettársi Nyilatkozatok Nyilvántartásának vezetése hosszabb felkészülési időt igényel, ezért e rendelkezések a kihirdetést követő hetedik hónap első napján lépnek hatályba. Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény, valamint a családok támogatásáról szóló 1998. évi LXXXIV. törvény módosítása az adattovábbításra vonatkozó, fent ismertetett garanciális követelmények miatt szükséges. A Csjt.-ből hatályukat vesztik azok a rendelkezések, melyek a házasságkötés hivatali helyszínére vonatkozóan tartalmaztak előírásokat, tekintettel arra, hogy ezek a továbbiakban az At. rendelkezései között nyernek szabályozást.