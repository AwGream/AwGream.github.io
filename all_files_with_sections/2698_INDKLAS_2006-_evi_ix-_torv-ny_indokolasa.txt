2006. évi IX. törvény indokolása

a közúti közlekedésről szóló 1988. évi I. törvény módosításáról

-----STARTING---POINT---ALTALANOS--- 

A járművezetők és közúti közlekedési szakemberek képzésével és vizsgáztatásával kapcsolatos közlekedési hatósági engedélyezési hatáskörök és a vizsgabiztosi névjegyzék nyilvános adattartalmának, továbbá a névjegyzékből történő törlés rendelkezéseinek pontosítása szükséges, az engedélyezési feltételeket megszegő vállalkozások esetében alkalmazható szankciók hatékonyabb érvényesíthetősége céljából. (Az 1988. évi I. törvény (a továbbiakban: Kkt.) 18. §) Pontosítani kell továbbá - a személyes adatok védelme érdekében - a vizsgabiztosok névjegyzékének nyilvános adat tartalmát.

A közlekedési hatóság alapvető fontosságú feladata a közúti közlekedési szolgáltatásokra és a közúti szállításokra vonatkozó szabályok betartásának hatékony ellenőrzése, és szabálytalanságok feltárása esetén az ellenőrzött vállalkozások komoly visszatartó erővel bíró jogkövetkezményekkel sújtása. Az ellenőrzésben közreműködő hatóságnak - e feladata ellátása érdekében - diszkriminációmentesen, a közúti szállítások teljes körére kiterjedően, a hazai, az Európai Unió bármely tagállamában honos, illetve az Európai Unió területén kívülről érkező járművek esetében azonos módon kell a közúti ellenőrzéseit és a kapcsolódó bírságolási eljárásait lefolytatnia. A szállítást végző vállalkozásokkal és járművezetőkkel, szabálytalanságuk esetén azonos - az EU tagállamok gyakorlatát követő - joghátrányokat (bírságolás, egyéb hatósági intézkedés) kell alkalmaznia. E szakmai követelmény érvényesítése érdekében módosítani kell a közúti szállításhoz kapcsolódó bírság alkalmazási és közúti ellenőrzéssel kapcsolatos rendelkezéseket.

A Kkt. 48. § (5) bekezdésében meghatározott, a díjak, pótdíjak és bírságok adók módjára történő behajtásával kapcsolatos rendelkezések módosítása szükséges, mivel a 15. § (3) bekezdésében meghatározott díj és pótdíj meg nem fizetése esetén, ezek adók módjára történő behajtásának jelenlegi lehetősége ütközik az adózás rendjéről szóló 2003. évi XCII. törvény 178. § 20. pontjában foglalt rendelkezéssel.

Az új szabályozás a tervezés, fejlesztés hálózati szintekre (törzsúthálózat, regionális úthálózat) bontott hatásköri kérdéseinek tisztázását foglalja magában. A regionalizmus erősödésével összhangban a regionális közutak építéséről és fejlesztéséről - a tulajdonosi jogokat gyakorló közlekedésért felelős miniszter hozzájárulása útján - a Regionális Fejlesztési Tanács határoz.

A Kkt. 12. § (3) bekezdése egyértelműen tiltja a reklámtáblák, reklámhordozók és egyéb reklámcélú berendezések elhelyezését a közút területén, a közút felett, továbbá a közút lakott területen kívüli szakasza mellett a Kkt. 42/A. § (1) bekezdésében meghatározott távolságon belül. A szabályozás célja, hogy a törvény által meghatározott helyeken - a közlekedés biztonságát kedvezőtlenül befolyásoló - reklám ne jelenhessen meg.

A Kkt. 29/A. § módosításával lehetővé kell tenni a bírság alkalmazását az engedély nélküli, valamint az engedélyben foglaltaktól eltérő útmegszüntetés és elbontás esetére is. A bírság felhasználásával kapcsolatos rendelkezést meg kell szüntetni, mivel a tárgyban a Kkt. 48. § (3) bekezdés f) pontja már tartalmaz rendelkezést.

A gyorsforgalmi hálózat állapotának és az azon nyújtott magas szolgáltatási színvonal megőrzésének biztosítása, valamint a magántőke bevonásával (PPP konstrukcióban) épülő autóútszakaszok megvalósítása érdekében szükségessé válik a díjszedés bevezetése az autópályák mellett - a megfelelő hatástanulmányokkal alátámasztott esetekben - autóutakon is.

Az eddigi gyakorlat során problémaként merült fel, hogy a parkolójegy- kiadó automatát több esetben építménynek minősítették és létesítését építési engedélyhez kötötték. Az automatának az út tartozékaként való definiálása megoldaná az adott problémát.

A fuvarozók szakmai érdekképviseleti szervezetei és a Kormány képviselője között folytatott tárgyalások alapján létrejött Megállapodásban foglaltak szerint szükséges, hogy a Kormány kapjon felhatalmazást a közúti szállítmányozási tevékenység végzésére vonatkozó szabályok megállapítására.

-----STARTING---POINT---RESZLETES---

Az 1. §-hoz

A jelenleg érvényes (1988-ban meghatározott) fejlesztési döntési szempontrendszer hiányos és korszerűtlen. Az építendő közutak nyomvonalának kijelölésére, az alkalmazandó műszaki megoldások kiválasztására, valamint a megvalósítás időbeli ütemezésére vonatkozó fő (általánosan alapul vett) mérlegelési szempontok tételes meghatározása indokolt, mert azok jelentős társadalmi hatású döntések megalapozását szolgálják. Az esetileg felmerülő, illetve az engedélyezési eljárásokban a szakhatósági véleményadás útján mindig figyelembe vett egyéb, sajátos szakterületi szempontok az i) pontban összefoglalva jelennek meg. A megadott felsorolás logikai sort és nem rangsort határoz meg.

A 2. §-hoz

A díjak beszedésénél az eddigi gyakorlat során gondot jelentett a fizetési kötelezettség alanyának meghatározása. A (4) bekezdés beépítésével egyértelmű helyzet alakul ki.

A 3. §-hoz

2005. július 1-jén hatályba lépett a közúti járművezetők és a közúti közlekedési szakemberek képzésének és vizsgáztatásának általános szabályairól szóló 70/2005. (IV. 21.) Korm. rendelet, és a közúti járművezetők és a közúti közlekedési szakemberek képzésének és vizsgáztatásának részletes szabályairól szóló 24/2005. (IV. 21.) GKM rendelet. E jogszabályokhoz kapcsolódó, a Kkt. 18. §-ában megfogalmazott rendelkezések pontosítása szükséges, a képzésben közreműködő vállalkozások és személyek által elkövetett a szabálytalanságok hatékony és alkotmányos módon történő szankcionálása érdekében. Pontosítani kell továbbá - a személyes adatok védelme érdekében - a vizsgabiztosok névjegyzékének nyilvános adat tartalmát.

A 4. §-hoz

A fuvarozók szakmai érdekképviseleti szervezetei és a Kormány képviselője között folytatott tárgyalások alapján létrejött Megállapodásban foglaltak szerint felül kell vizsgálni a Kkt. 20. §-a rendelkezéseit, a közúti szállításokkal kapcsolatos bírságolási feltételekről.

A bírság jelenlegi alkalmazási körét indokolt kiterjeszteni:

- a menetíró készülékekre és ezek használatára,

- a járművezetők vezetési és pihenő idejére,

- a közúton végzett veszélyes áruszállítás végzésére,

- a szállítási tevékenységhez kötelezően előirt okmányok használatára

vonatkozó rendelkezések megszegésének eseteire. Az ezzel párhuzamos rendelkezések megszegése esetében a jelenleg alkalmazott szabálysértési tényállásokat - e törvény elfogadásával együtt - meg kell szüntetni.

Ez az intézkedés teszi lehetővé, hogy a közúti szállításhoz kapcsolódó fontosabb rendelkezések megszegése esetén alkalmazható - az EU tagországok gyakorlatához közelebb álló - bírság összegek legyenek alkalmazhatók. A törvény csak az alkalmazható bírság összegét határozza meg. Ezzel lehetővé válik, hogy a részletesebb - az egyes rendelkezések megszegése esetén alkalmazandó - bírságösszegek meghatározása az EU tagállamok gyakorlatát is figyelembe véve külön kapcsolódó jogszabályban, GKM rendeletben történjen.

A bírság, illetékbélyegben történő megfizetésének lehetőségét a továbbiakban már nem tartjuk indokoltnak fenntartani. Ugyanakkor - közúti ellenőrzéshez kapcsolódóan - a helyszínen történő bírságfizetés szabályait a 45/2005. (VI. 23.) GKM rendeletben lehet meghatározni.

A közúti szállításokkal kapcsolatos bírságolási eljárásokba szükségesnek tartjuk a rendőrhatóság bevonását is.

A járművek által elkövetett szabálytalanságok esetén, a bírságösszeg megfizetésének kikényszerítésére jelenleg is alkalmazható visszatartási lehetőség további fenntartását indokolnak tartjuk, azonban ennek alkalmazására vonatkozó alapvető feltételekkel a szabályzást ki kell egészíteni. Ehhez kapcsolódóan a 20. § (3) bekezdésében említett külön jogszabályi hivatkozás a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseitől történő eltérés lehetőségére utal az azonnali végrehajtás elrendelése lehetőségének biztosításával.

Az 5. §-hoz

Az eredeti előírás csupán a közforgalmú magánút megnyitásának és elzárásának körülményeit szabályozza, és azt kizárólagosan csak a tulajdonos kezdeményezésére meginduló folyamatnak tekinti. A szabályozás nem tér ki arra az esetre, mikor a magánút közúttá történő átminősítésére terület- és településrendezési szempontból van szükség, vagy más előírásokban szabályozott módon, egy létesítmény létesítési, ill. működési feltételei között szerepel, hogy az adott létesítménynek közútról megközelíthetőnek kell lennie.

A közigazgatási szerv saját ügyének elintézésében nem vehet részt, ezért ezekben az esetekben a felettes szerv által kijelölt hatóság jár el. Hogy a jelenleginél jóval kevesebbszer kerüljön sor eljáró hatóság kijelölésére, a tevékenységet a jegyző helyett a kiemelt építésügyi hatósághoz célszerű telepíteni. Ezt az is alátámasztja, hogy ezen hatóságnak rendelkeznie kell megfelelő szakképzettségű köztisztviselővel.

A járda nem közlekedési célú igénybevételével kapcsolatos hatáskört azért célszerű az építésügyi hatósághoz telepíteni, mert a díjat is az építésügyi hatóság állapítja meg, valamint ő folytatja le a közlekedéshatósági eljárást. A bekezdés első sorának áthúzása azért szükséges, hogy az országos közutak átkelési szakaszainak járdai ne kerüljenek más elbírálás alá, mint a helyi közutak járdái.

A 6. §-hoz

A Kkt. 29/A. § módosításával lehetővé kell tenni a bírság alkalmazását az engedély nélküli, valamint az engedélyben foglaltaktól eltérő útmegszüntetés és elbontás esetére is. A bírság felhasználásával kapcsolatos rendelkezést meg kell szüntetni, mivel a tárgyban a Kkt. 48. § (3) bekezdés f) pontja már tartalmaz rendelkezést.

A 7. §-hoz

A 29/B. § módosítása a közutak építési engedélyezési eljárásának egyszerűsítését célozza.

A 8. §-hoz

A módosítást szükségessé teszi az „úthálózat” és az azt összetevő két fő útcsoport (közutak, közforgalom elől el nem zárt magánutak) kapcsolatának egyértelmű meghatározása, valamint a magánutak meghatározásának pontosítása. Itt a hangsúly azon van, hogy a közforgalom elől el nem zárt magánutak is az egységes és összefüggő rendszert alkotó úthálózat részei. A magánútra vonatkozó módosítás azt emeli ki, hogy az Állam, illetve az önkormányzatok tulajdonában levő út nem feltétlenül közút. Lehet magánút - ezen belül akár a közforgalom elől elzárt magánút - is. Az állam vagy az önkormányzat tulajdonában levő olyan magánút, amely nincs elzárva a közforgalom elől, továbbra sem közterület, hanem magánterület. Tehát az ilyen magánút abban különbözik a közúttól, hogy elzárható a közforgalom elől, - azaz a „közönségnek” nincs alanyi joga ennek a magánterületnek a használatára.

A közparkokban lévő létesítmények gépjárművel történő megközelítésének biztosítása olyan utakon történik, amelyek bár közterületen vannak (a közparkban), de nem tekinthetők gyalogútnak és kerékpárútnak sem, ugyanakkor ezek közúttá történő átminősítésére sincs szükség, mert ezzel a közparkok területén az aktív zöldfelület (de facto) csökkenésén túl, adminisztratív módon is (de jure) csökkenne. Noha ezen utak kizárólag a közparkokban elhelyezhető létesítmények megközelítését (esetleg parkolási igényük kielégítését) szolgálják. E létesítmények megszüntetése esetén a terület visszaadandó az aktív zöldfelületi funkció számára.

Az előírás a közutak ingatlan-nyilvántartására vonatkozó minimálisan követelményeket határozza meg. Az (3) bekezdésben a szöveg azt emeli ki, hogy amelyik magánút nincs elzárva - a külön jogszabályban meghatározott módon - a közforgalom elől, az a közforgalom rendelkezésére áll, és osztja az úthálózathoz tartozó közutak jogi sorsát. A jelzett külön jogszabályt a későbbiekben szükséges elkészíteni.

További módosítást indokol, hogy a 2006. évi állami költségvetésben megszűnt az Útfenntartási és Fejlesztési Célelőirányzat helyette az országos közúthálózat üzemeltetésére, fenntartására és fejlesztésére fordítható pénzügyi forrásokról és azok kezelő szervezetéről intézkedni kell.

A 9. §-hoz

A Kkt. 9/B. § hatályos szövege szerint a 33. § (1) c) pontban hivatkozott 9/B. § (3) bekezdése hatályon kívül van, tehát a hivatkozás téves, javítandó. A 9/B. § (2) bekezdésre kell hivatkozni.

A 10. §-hoz

A Kkt. eddig nem rendelkezett a közútkezelő válaszadási kötelezettségének elmulasztása esetében lehetséges eljárásokról.

A 11. §-hoz

A Kkt. 42/A. §-a szabályozza azokat a tevékenységeket, melyekhez a közút kezelőjének hozzájárulása szükséges külterületen, míg a 30/1988. (IV. 21.) MT rendelet (a továbbiakban: Vhr.) 30/A. §-a azokat, melyekhez belterületen kell a kezelői hozzájárulás. Tekintettel arra, hogy ugyanazon tevékenységről van szó - „mihez kell a kezelő hozzájárulása” - a jelenleg két helyen megtalálható szabályozásnak egy helyen, a törvényben van a helye. Ezt indokolja az igazgatási rendelet 7. § (1) bekezdése is, mely csak a Kkt. 42/A. §-ban felsorolt külterületi tevékenységekkel kapcsolatban tartalmaz szabályozásokat, a Vhr.-ben részletezett belterületikre vonatkozóan nem, pedig e rendelkezésnek azokra is vonatkoznia kellene.

A jogszabály eddig nem rendelkezett a közútkezelői válasz elmaradásának esetéről.

A 12. §-hoz

A Kkt. 20. § (8) bekezdésében meghatározott ellenőrzési jogosultsághoz kapcsolódóan pontosítani kell a 44. § (2) bekezdés rendelkezéseit.

A 13. §-hoz

A Kkt. 44. §-ában a közúti ellenőrzéssel összekapcsolható intézkedések körét és ennek tartalmát a közút állapotának védelme és a közúti biztonság fenntartása érdekében ki kell bővíteni.

Az össztömeget, tengelyterhelést és megengedett méretet - erre jogosító engedély nélkül - meghaladó, illetve a biztonságos tovább közlekedésre alkalmatlan műszaki állapotú jármű továbbközlekedésének megakadályozását az ellenőrző hatóság részére - várakozóhely kijelölésének lehetősége mellett - lehetővé kell tenni.

Ha az ellenőrző hatóság a közúti ellenőrzéshez kapcsolódóan a jármű okmányait bevonja, megfelelően szabályozni kell az okmány elvételével és visszaadásával kapcsolatos eljárásokat.

A bevezetett intézkedési hatáskörök és az ellenőrzés lefolytatásával kapcsolatos részletszabályok pontosítása igazodik az EU tagállamok ellenőrző hatóságai által alkalmazott gyakorlathoz.

A 14. §-hoz

Az úthasználati díj ellenőrzésére felhatalmazott kört pontosítani kell, a 45. §-ban az útügyi adminisztráció átalakítása miatt, kiegészítve a Magyar Állammal, mint a matrica díj bevételek jogosultjával kötött szerződés alapján felhatalmazott gazdálkodó szervezetekkel.

A 15. §-hoz

Az új fogalom-meghatározások fontos hiányzó, vagy az új szabályozási elemeket egyértelművé tevő definíciókat tartalmaznak.

Az eddigi gyakorlat során problémaként merült fel, hogy a parkolójegy- kiadó automatát több esetben építménynek minősítették és létesítését építési engedélyhez kötötték. Az automatának az út tartozékaként való definiálása megoldaná az adott problémát.

Különösen fontos kitérni a közút fogalmára, amelynek definiálásakor a hangsúly azon van, hogy közút szolgálhat mind a járművek, mind a gyalogosok közlekedésére, de szolgálhat csak a járművek, illetve csak a gyalogosok közlekedésére is; ez utóbbi a „gyalogút”, amely szintén önálló közút. Ugyanakkor viszont a közút az állatok közlekedésére nem szolgál! Más kérdés, hogy az állatokkal szabad - meghatározott feltételekkel és szabályok szerint - a közúton közlekedni. Ha pedig állat járművet von, akkor az állat a jármű „része”. Az is fontos, hogy a közút - és ugyanígy a magánút is - vagy kifejezetten a közlekedés céljára szolgál, vagy-pedig e célra jelölték ki. Önmagában tehát nem feltétlenül minősül útnak az a közterület vagy magánterület, amelyet közlekedésre is szoktak használni. A Kkt. szempontjából nem alkalmazható az a néhány más jogszabályban előforduló rendelkezés, hogy a közönség számára megnyitott magánterületre a közterületre vonatkozó rendelkezéseket kell alkalmazni.

Az autópálya üzemeltetéséhez nem szükséges optikai kábelek az autópályáktól eltérő formában kerülnek hasznosításra, ezért szükségessé vált az „út tartozék” fogalmát kiegészíteni az elektronikus hírközlő eszközökkel.

Az 16. §-hoz

A közúti belföldi és nemzetközi árufuvarozást végző vállalkozások piaci versenyhelyzetét jelentősen befolyásolja a tevékenységükhöz kapcsolódó szállítmányozó vállalkozások működése, a szállítmányozói szerződéseikből következő kötelezettségeik teljesítéséhez szükséges tőkeerő mértéke, a kapcsolódó fizetési kötelezettségeiknek való megfelelőség.

A fuvarozók szakmai érdekképviseleti szervezetei és a Kormány képviselője között folytatott tárgyalások alapján létrejött Megállapodásban foglaltak szerint szükséges, hogy a Kormány kapjon felhatalmazást a közúti szállítmányozási tevékenység végzésére vonatkozó szabályok megállapítására (Kkt. 48. § (3) bekezdés a) pontja).

Az Országgyűlés a 19/2004. (III. 26.) OGY határozatával elfogadta a 2003-2015-ig szóló magyar közlekedéspolitikát, amely a közlekedésbiztonság javítását kiemelt stratégiai főirányként határozza meg. Magyarországon már több éve folynak kutatások a fejlett motorizációjú országokban elterjedten alkalmazott forgalombiztonsági auditálás (Road Safety Audit) hazai alkalmazásának bevezetése érdekében. A kutatások egyértelműen azt bizonyítják, hogy a készülő úttervek speciális ismeretekkel rendelkező szakemberek által történő forgalombiztonsági szempontú felülvizsgálata, elemzése, auditálása jelentős mértékben hozzájárulhat ahhoz, hogy még az utak megépítése előtt kiszűrhetők legyenek a balesetveszélyt növelő kockázati tényezők. A gyors, igen költség hatékony módszert alkalmazni tudó hazai szakembergárda kiképzése megkezdődött, ezért időszerű lenne a módszer intézményes bevezetésének szakmai, jogi kereteit is megteremteni.

A 17. §-hoz

A Kkt. 48. § (5) bekezdésében meghatározott, a díjak, pótdíjak és bírságok adók módjára történő behajtásával kapcsolatos rendelkezések módosítása szükséges, mivel a 15. § (3) bekezdésében meghatározott díj és pótdíj meg nem fizetése esetén, ezek adók módjára történő behajtásának jelenlegi lehetősége ütközik az adózás rendjéről szóló 2003. évi XCII. törvény 178. § 20. pontjában foglalt rendelkezéssel. A módosítást a Magyar Autóklub is támogatja. Egyúttal szükséges az útügyi hatósági eljárásokért fizetendő díjat meghatározó külön jogszabályra is hivatkozni.

-----STARTING---POINT---VEGE---

A 18. §-hoz

Az egyes veszélyes árukat szállító járművek útvonalának kijelöléséről szóló jogszabályok aktualitásukat veszítették, a kijelölt hatóságok legfeljebb a közúti közlekedés általános veszélyeztetettségének alakulását képesek ebben a relációban megítélni, a sokkal fontosabb katasztrófavédelmi szempontok érvényesítésére már nem hivatottak.