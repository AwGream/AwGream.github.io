2007. évi XCII. törvény indokolása

a Fogyatékossággal élő személyek jogairól szóló egyezmény és az ahhoz kapcsolódó Fakultatív Jegyzőkönyv kihirdetéséről

-----STARTING---POINT---ALTALANOS---

Általános indokolás

A törvény az Egyesült Nemzetek keretében 2006. december 13-án, New Yorkban elfogadott, a Fogyatékossággal élő személyek jogairól szóló egyezmény (a továbbiakban: Egyezmény) és az ahhoz kapcsolódó Fakultatív Jegyzőkönyv (a továbbiakban: Jegyzőkönyv) törvénnyel való kihirdetését kezdeményezi.

A két nemzetközi dokumentumot 2007. március 30-án nyitották meg aláírásra New Yorkban, ahol a Szociális és Munkaügyi Minisztérium államtitkára a Magyar Köztársaság képviseletében kézjegyével látta el az Egyezményt és a Jegyzőkönyvet.

Az új nemzetközi egyezmény közel 650 millió fogyatékos embert érintő széles körű jogokat és ezek érvényesülésére vonatkozó kötelezettségeket tartalmazó kódex a kormányok számára. Az eddigi nemzetközi emberi jogi normák tartalmaztak a fogyatékos emberekkel szembeni hátrányos megkülönböztetésre vonatkozó tiltásokat, azonban a gyakorlatban ezek nem teljesültek maradéktalanul. Az Egyezmény nem új jogokat határoz meg, hanem koherens módon fogalmaz meg tilalmakat az élet valamennyi területén a hátrányos megkülönböztetés minden formáját illetően, egyenlő módon biztosítva a fogyatékos emberek számára a minél teljesebb értékű élethez való jogokat és jogosultságokat.

Magyar részről mindvégig megkülönböztetett figyelemmel kísérte a kormányzat e két új nemzetközi szerződés kidolgozásával foglalkozó Ad hoc Bizottság tevékenységét, amelynek munkájában a magyar kormány szakértője is aktív hozzájárulással vett részt.

Emberi jogi politikánk következetes érvényesítésének fontos lépése az Egyezmény és a Jegyzőkönyv törvénnyel való kihirdetése, tekintettel arra, hogy Magyarország az elmúlt időszakban korszerű, az Egyezménynek megfelelő jogszabályi környezetet alakított ki a fogyatékossággal élő személyek jogait illetően. A fogyatékos személyek jogairól és esélyegyenlőségük biztosításáról szóló 1998. évi XXVI. törvény (a továbbiakban: Fot.) célja, alapelvei és a fogyatékos személy definíciója megegyezik az Egyezmény hasonló tárgyú cikkeivel, a fogyatékossággal élőknek biztosított jogosultságok pedig már most túlnyomó részben megfelelnek az Egyezmény által támasztott elvárásoknak. A Fot. alapján 2006-ban elfogadásra került az új Országos Fogyatékosügyi Program, amely részletesen taglalja a Fot.-ban megfogalmazott feladatokat. A Fot. által létrehozott Országos Fogyatékosügyi Tanács működtetése nyomán már az Egyezmény megerősítésekor megfelel Magyarország a fogyatékos személyek érdekképviseleti szerveivel való rendszeres és érdemi konzultációs követelménynek, ami az Egyezmény egyik sarkalatos pontja. További - a fogyatékos emberekre is vonatkoztatható - előremutató rendelkezéseket tartalmaz az egyenlő bánásmódról és az esélyegyenlőség előmozdításáról szóló 2003. évi CXXV. törvény.

Mindezek kiváló alapként szolgálnak az Egyezmény alkalmazásához, és biztosítják, hogy Magyarország felkészülten, megfelelő háttérrel lépjen a részes államok sorába. Belső jogszabályaink összhangban állnak a Fogyatékossággal élő személyek jogairól szóló egyezmény előírásaival, illetve a végrehajtásért felelős háttérintézményi rendszer is biztosított.

-----STARTING---POINT---RESZLETES---

Részletes indokolás

Az 1. §-hoz

Az Egyezmény és a Jegyzőkönyv tartalmát tekintve - a jogalkotásról szóló 1987. évi XI. törvény 2. §-ának a) és c) pontjai illetve 5. §-ának rendelkezései alapján - törvényhozási tárgykört érintő szabályokat tartalmaz. A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésének a) pontja alapján ezért az Egyezmény és a Jegyzőkönyv kötelező hatályának elismerésére az Országgyűlésnek kell felhatalmazást adnia.

A 2-3. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. §-ának (2) bekezdése szerint a kötelező hatály elismerésére adott felhatalmazást a nemzetközi szerződést kihirdető törvénynek kell tartalmaznia. Jelen törvény 2. § (1) bekezdése ennek megfelelően az Egyezmény, a 3. § (1) bekezdése pedig a Jegyzőkönyv törvénnyel való kihirdetéséről rendelkezik.

E törvény 2. § (2) bekezdése az Egyezmény, a 3. § (2) bekezdése pedig a Jegyzőkönyv hiteles angol nyelvű szövegét, illetve annak hivatalos magyar nyelvű fordítását tartalmazza.

Az Egyezmény, illetve a Jegyzőkönyv legfőbb tartalmi elemei a következők:

a) Az Egyezmény célja a fogyatékos emberek számára az emberi jogok és alapvető szabadságok teljes körű és egyenlő élvezetének előmozdítása, védelme és biztosítása az emberi méltóság megőrzése révén.

b) Az Egyezmény alapelvei: a veleszületett méltóság és az egyéni autonómia tisztelete, a hátrányos megkülönböztetés tilalma, a társadalmi integráció, a másság tisztelete, az esélyegyenlőség, az akadálymentesség, a nők és férfiak közötti egyenlőség, valamint a fogyatékossággal élő gyermekek formálódó képességeinek és identitásuk megőrzéséhez fűződő jogának tiszteletben tartása.

c) A részes államok kötelezettségei alapvetően két megközelítésben jelennek meg az Egyezményben: egyrészt, mint a fenti alapelvek érvényesítésére irányuló általános, horizontális jogalkotási és jogalkalmazási kötelezettségek, másrészt, mint a fogyatékos emberek számára biztosítandó konkrét jogok.

d) Az Egyezmény rendelkezik a kormányok számára előírt feladatok teljesítésének és belső, nemzeti szintű ellenőrzésének módjáról. Eszerint a részes államoknak a kötelezettségek teljesítése érdekében létre kell hozniuk - vagy erre ki kell jelölniük egy már meglévő - központi kormányzati szereplőt, amely ösztönzi és koordinálja a különböző ágazatokban e téren zajló tevékenységeket. A részes államok emellett kötelesek fenntartani, megerősíteni, kijelölni vagy létrehozni egy független szervet is, amely egyfelől segíti és védi az Egyezményben foglaltak megvalósítását, másfelől pedig ellenőrzi azokat.

e) A belső kontrollon túl az Egyezmény érvényre juttatását és végrehajtását nemzetközi szinten az Egyezmény által felállításra kerülő Fogyatékossággal Élő Személyek Jogainak Bizottsága (a továbbiakban: Bizottság) ellenőrzi.

f) A részes államok az Egyezményben foglalt kötelezettségek teljesítéséről a hatálybalépést követő két éven belül - azt követően pedig négyévente - átfogó jelentést nyújtanak be a Bizottsághoz.

g) Az Egyezmény aláírásával egyidejűleg lehetőség van az ahhoz csatolt Fakultatív Jegyzőkönyv (a továbbiakban: Jegyzőkönyv) aláírására is, illetve lehetőség van a két dokumentum egyidejű megerősítésére, az azokhoz történő egyidejű csatlakozásra is. Az Egyezményt önállóan - a Jegyzőkönyv aláírása, annak megerősítése, illetve az ahhoz történő csatlakozás mellőzésével - is alá lehet írni, és így ki lehet hirdetni.

h) A Jegyzőkönyv fő tartalmi eleme az úgynevezett egyéni panaszmechanizmus bevezetése. Az emberi jogok és alapvető szabadságjogok minél teljesebb érvényre juttatásának egyik fontos komponense az ún. egyéni panaszmechanizmus, amely lehetőséget biztosít az egyének, a nevükben eljárók, illetve csoportok számára, hogy a hazai jogorvoslat kimerítését követően az általuk sérelmesnek vélt ügyben panasszal élhessenek kormányuk ellen egy független és pártatlan szakértőkből álló nemzetközi testület előtt.

Fontos kiemelni az Egyezmény 12. cikkében foglalt „legal capacity” kifejezés megfelelő - nyelvtani, fogyatékosságügyi szakmai és jogi szempontból is korrekt - átültetésének problematikáját. A kifejezés szó szerinti magyar fordítása ugyan „jogképesség”, az angolszász jogban használatos legal capacity fogalma azonban nem feleltethető meg kizárólagosan sem a jogképesség, sem a cselekvőképesség magyar jogi fogalmának: voltaképp mindkettőt magában hordozza, pontos fordítása ezért nagyban függ a szövegkörnyezettől.

A megfelelő implementációnak azért van kiemelkedő jelentősége, mert az értelmi fogyatékossággal élő emberek túlnyomó többsége a magyar jogi szabályozás szerint korlátozottan cselekvőképes vagy cselekvőképtelen, ami azt jelenti, hogy csak korlátozottan vagy egyáltalán nem köthet a saját nevében szerződéseket, nem tehet jognyilatkozatokat, amelyekkel önállóan szerezhetne jogokat vagy vállalhatna kötelezettségeket. A korlátozottan cselekvőképes embereknek ehhez a gondnok hozzájárulására van szükségük, a cselekvőképtelenek esetében pedig a gondnok saját döntése alapján, a gondnokolt nevében, helyette tesz jognyilatkozatot vagy köt szerződést.

A fenti okokból - és az alábbiakban kifejtett nyelvtani sajátosságok miatt - a fordítás során nem volt megkerülhető a cselekvőképesség fogalmának beiktatása.

A 12. cikk 2. bekezdésében a legal capacity általános értelemben, mindkét magyar jogi fogalmat magában foglalva jelenik meg, ezért itt jog-, illetőleg cselekvőképességként került a magyar szövegbe. Fontos tisztázni, hogy az „illetőleg” szó „és/vagy”-ként értelmezendő, attól függően, hogy az adott esetben érintett személy milyen fokban cselekvőképes. (A jogképesség természetesen nem függ az eset sajátosságaitól, hiszen az minden élve született embert megillet.) Kiemelendő továbbá az „azonos alapon” kifejezés: ez azt jelenti, hogy a fogyatékos emberekre ugyanazon jog-, illetve cselekvőképességi szabályok alkalmazandók, mint az épekre. Az azonos szabályok alkalmazása nem eredményezi azt, hogy minden ember egyformán cselekvőképes lesz, de annyit biztosít, hogy ne kerüljön sor a szabályok fogyatékosság okán történő diszkriminatív alkalmazására. Nem az eredmény azonos tehát, hanem az elbírálás alapja.

A 12. cikk 3. és 4. bekezdésében a legal capacity más összefüggésben fogalmazódik meg: itt már a „practice”, azaz a „gyakorol” szóval egy szerkezetben olvasható. A magyar jog által ismert jogképesség fogalma egyértelműen egyfajta állapotot jelöl, amelyet értelemszerűen nem lehet gyakorolni, csak élvezni. A „jogképesség gyakorlása” tehát a magyar jogi környezetben nem értelmezhető, ezért a 3. és a 4. bekezdésben cselekvőképesség került a magyar szövegbe. Ez a megoldás probléma nélkül illeszthető a magyar jogrendszerbe.

A 4. §-hoz

Az Egyezmény 49. cikke előírja, hogy annak szövegét ún. akadálymentes formátumokban is megismerhetővé kell tenni. A Magyar Köztársaság ennek a követelménynek messzemenően eleget tesz azzal, hogy - a világon egyedülálló módon - az Egyezmény és a Jegyzőkönyv hivatalos magyar nyelvű szövegének Braille-, könnyen érthető és jelnyelvi változatát a törvény kihirdetésével egyidejűleg a Magyar Közlönyben közzéteszi.

Az akadálymentes formátumok a fogyatékos emberek azon három nagy csoportja számára teszik hozzáférhetővé az Egyezmény és a Jegyzőkönyv szövegét, akiknek azt - fogyatékosságuk miatt - sajátos kommunikációs eszközökkel szükséges közvetíteni.

Az 5. §-hoz

Az 5. § a kihirdető törvény hatálybalépéséről rendelkezik. Az Egyezmény, illetve a Jegyzőkönyv szövegét tartalmazó 2. és 3. § hatálybalépése a dokumentumok nemzetközi jogi szempontú hatálybalépéséhez igazodik.

A hatálybalépés konkrét naptári napját a (4) bekezdés alapján a külpolitikáért felelős miniszter által kiadott és a Magyar Közlönyben közzétett egyedi határozat állapítja meg.