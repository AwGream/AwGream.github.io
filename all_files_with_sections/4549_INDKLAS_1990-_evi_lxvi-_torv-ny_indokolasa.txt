1990. évi LXVI. törvény indokolása

a bírósági népi ülnökök megbízatásának meghosszabbításáról

-----STARTING---POINT---ALTALANOS---

A bíróságokról szóló 1972. évi IV. törvény (a továbbiakban: törvény) 74. §-a szerint a bíróságok népi ülnökeinek, valamint a katonai bíróságok hivatásos és továbbszolgáló állományú ülnökeinek választás útján betöltött megbízatása öt éves időtartamra szól. Legutóbb az Elnöki Tanács 15/1985. számú határozata rendelkezett a népi ülnökök választásának kitűzéséről, amely szerint az ülnököket 1985. július 31-éig kellett megválasztani.

A törvény az ülnökök jelölésének jogát a bíróság területén működő vállalatok, szövetkezetek, társadalmi szervezetek és állami intézmények dolgozói számára, a munkaügyi bíróság népi ülnökei és a fiatalkorúak ügyeiben eljáró bíróság pedagógus ülnökei tekintetében pedig a szakszervezetek megyei tanácsai számára biztosítja.

A választás joga részben az illetékes helyi tanácsokat, részben pedig a megyei tanácsokat illeti meg. A népi ülnökök választási ciklusa a tanácsi választásokhoz igazodott, a választás a tanácsok alakuló ülésein történt meg.

A közelmúlt társadalmi változásai a törvény egyes rendelkezéseit meghaladottá tették. A szakszervezetek alakulása, átalakulása, szervezeti felépítésük megváltozása miatt a jelölésre vonatkozó egyes szabályok már nem alkalmazhatóak. Érdek fűződik ahhoz is, hogy a népi ülnököket ne a jelenlegi tanácsi testületek, hanem az új önkormányzati testületek válasszák meg. Ugyanakkor felülvizsgálatra szorulnak a bíróságokról szóló törvény ülnökbíráskodással kapcsolatos rendelkezései, valamint a polgári és büntető eljárás erre vonatkozó szabályai.

A bíróságok ítélkező tevékenységének folyamatos biztosítása viszont megköveteli, hogy a népi ülnökök megbízatása a törvényben megszabott idő lejártával ne szűnjön meg. Az átmenet úgy biztosítható, ha a jelenlegi ülnökök megbízatását az Országgyűlés 1990. december 31-éig meghosszabbítja.

-----STARTING---POINT---RESZLETES---
-----STARTING---POINT---VEGE---