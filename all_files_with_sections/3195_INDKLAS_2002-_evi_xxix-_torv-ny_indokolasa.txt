2002. évi XXIX. törvény indokolása

a Magyar Kormány és a Macedón Kormány között, 2001. április 13-án, Szkopjéban aláírt, a beruházások ösztönzéséről és kölcsönös védelméről szóló Megállapodás kihirdetéséről

Indokolás

A Magyar Kormány és a Macedón Kormány között a beruházások ösztönzéséről és kölcsönös védelméről szóló Megállapodás aláírására 2001. április 13-án Szkopjéban került sor. Az Országgyűlés a Megállapodást a 82/2001. (XII. 13.) OGY határozatával megerősítette. A macedón fél e kötelezettségnek szintén eleget tett, amelyről értesítette a magyar felet.

A Megállapodás a külföldi befektetések kölcsönös elősegítését, a külföldi befektetők bátorítását, bizalmának megnyerését szolgálja. A befektetők nagyobb biztonságban érzik magukat, ha saját államuk - nemzetközi szerződés alapján is - képviseli érdekeiket a fogadó állammal szemben.

A Megállapodás olyan nemzetközi normába foglalt garanciákat tartalmaz a külföldi beruházások létesítésére és működésére vonatkozóan, amelyek kizárják az egyoldalú változtatás lehetőségét.

A Megállapodás biztosítja:

- a tőke repatriálásának jogát;

- kártalanítás nyújtását olyan esetekben, amikor a beruházást a fogadó állam államosítja vagy kisajátítja.

Rendelkezik továbbá a beruházási viták rendezéséről is. Ha a beruházó és a fogadó állam között a beruházással kapcsolatosan vita keletkezik, azt semleges, nemzetközi választott bíróság (ICSID, UNCITRAL) elé lehet terjeszteni. A Megállapodás aláírásával a fogadó állam is aláveti magát a választottbírósági eljárásnak.

A Megállapodás tartalmát tekintve megfelel a nemzetközi gyakorlatnak és az általunk eddig megkötött más kétoldalú szerződésekben foglaltaknak.

Az 1982. évi 27. törvényerejű rendelet 13. § (1) bekezdése értelmében az Országgyűlés által megerősített nemzetközi szerződéseket törvénnyel kell kihirdetni.