1995. évi LXXXI. törvény indokolása

a Biológiai Sokféleség Egyezmény kihirdetéséről

INDOKOLÁS

Több éves nemzetközi előkészítő munka eredményeképpen elkészült az egyezmény, amelyet az ENSZ Környezet és Fejlődés Konferenciáján, Rio de Janeiróban, 1992. júniusában nyitottak meg aláírásra.

A konferencián a Magyar Köztársaság képviseletében dr. Göncz Árpád köztársasági elnök írta alá az Egyezményt.

A biológiai sokféleség a Földön évmilliárdok során kialakult életformák gazdagságát jelenti. A belőlük szerveződött élettársulások alakították ki és tartják fenn az emberi élet feltételeit (pl. a légkör mai összetétele, termékeny talajok) és ezek biztosítják többek között az alapvető elemek körforgását, víz tisztulását is.

Az egyezmény alapvető célkitűzése a Föld biológiai sokféleségének (biodiverzitásának) megőrzése és az egyes országokban található biológiai diverzitás hasznosításából származó előnyök igazságos elosztása. Az egyezmény új nemzetközi jogszabályt jelent e célok érdekében, amelynek alapján biztosíthatóak: a biodiverzitás védelme és a fenntarthatóságra törekvő hasznosítása, az ehhez szükséges pénzalapok és a technológiák elsősorban a fejlődő országok számára, a biodiverzitáshoz mint bioforrásokhoz történő hozzájutás, és az ebből származó haszon méltányos elosztása. Az Egyezmény egyidejűleg elismeri az egyes államok szuverén jogait e források felett. Fontos, elfogadott elv az is, hogy az egyes államok fennhatósági területükön végzett tevékenységeikkel nem okozhatnak károkat más országok biológiai sokféleségében.

A pénzügyi és technológiai támogatások szempontjából az Egyezmény legfontosabb eleme a fejlett országokból a fejlődő országok felé irányuló segítség új mechanizmusának a kialakítása - az Egyezmény céljainak megvalósítása érdekében.

Az újszerű kötelezettségek az általános élővilág-védelem és bioforrások fenntartható hasznosítása érdekében megfelelnek alapvető érdekeinknek. E szempontból fontos teendő lesz a biológiai sokféleség védelmére vonatkozó állami feladatoknak a meghatározása és a szükséges feltételeknek a megteremtése. Ezek közül kiemelkedően fontos egy ellenőrző és előrejelző (biomonitoring) rendszer létrehozása.

Az Országgyűlés 103/1993. (XII. 29.) OGY határozatával az Egyezményt megerősítette. A megerősítő okirat letétbe helyezése az ENSZ Főtitkáránál mint letéteményesnél 1994. február 24-én megtörtént.

Az Egyezmény 1994. május 25-én hatályba lépett.

Az Egyezmény az ENSZ egyezmények között is kiemelkedő helyet foglal el, végrehajtása hosszú távú, a gazdasági életre is kihatással járó feladatokat ró az országra, ezért is feltétlenül indokolt azok törvénnyel történő kihirdetése.