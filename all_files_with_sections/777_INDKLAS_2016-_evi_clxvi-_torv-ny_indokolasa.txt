2016. évi CLXVI. törvény indokolása

egyes szociális és gyermekvédelmi tárgyú törvények módosításáról

-----STARTING---POINT---ALTALANOS--- 

A törvény a szociális igazgatásról és szociális ellátásokról szóló 1993. évi III. törvény (a továbbiakban: Szt.), a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt), a közérdekű önkéntes tevékenységről szóló 2005. évi LXXXVIII. törvény, a megváltozott munkaképességű személyek ellátásairól és egyes törvények módosításáról szóló 2011. évi CXCI. törvény módosítását, valamint egyes módosító törvények technikai pontosítását tartalmazza.

Az Szt. és a Gyvt. módosítására a szociális és gyermekjóléti szolgáltatások terén a 2014. évben megkezdett átalakítási folyamat, az ellátórendszer átláthatóbbá, hatékonyabbá és igazságosabbá tétele érdekében megtett intézkedések további folytatása érdekében kerül sor. A fogyatékos személyek nagy létszámú otthonainak kiváltása és az újonnan létrejövő támogatott lakhatás szolgáltatások tapasztalatai alapján felülvizsgálatra kerülnek az Szt. vonatkozó szabályai, melynek eredményeképpen a biztosítandó szociális szolgáltatások, a térítési díjfizetés szabályai és a komplex szükségletfelméréssel összefüggő egyes kérdések is átalakulnak. A törvény házi segítségnyújtást érintő módosításai tovább finomítják a rendszert az óraszám megszüntetésével és az önköltség alapú szolgáltatásnyújtás lehetővé tételével. A szolgáltatásnyújtás rugalmasabbá tételét szolgálja a külső férőhelyen történő ellátás szabályainak megalkotása mind a hajléktalan ellátás, mind a családok átmeneti ellátása terén.

A fejlesztő foglalkoztatás az Szt. személyes gondoskodással, illetve szociális szolgáltatásokkal foglalkozó részében, a szociális foglalkoztatási forma megújításaként kerül szabályozásra. A fejlesztő foglalkoztatást végző szervezetet a törvény rendelkezései alapján a tevékenysége ellátásához szükséges kérdésekben szociális szolgáltatónak kell tekinteni.

A nagykorú gyermekek szüleik iránti, alaptörvényi szinten is megjelenő tartási kötelezettségének érvényesülése érdekében a leszármazók jövedelmi helyzete is figyelembe vehetővé válik a térítési díj összegének megállapítása során, ha az ellátottnak sem a jövedelme, sem a vagyona nem fedezi az intézményi térítési díjat, illetve más személy sem vállalta önkéntesen annak megfizetését. A hozzátartozó tartásra képességének és kötelességének fennállása ugyanakkor nem befolyásolja az ellátott intézményi jogviszonyának fennállását.

A Gyvt. módosítása keretében sor kerül a gyermek veszélyeztetettségét, illetve a család, a személy krízishelyzetét észlelő és jelző rendszer további megerősítésére, a fogyatékos gyermek nevelőszülőnél történő elhelyezésére vonatkozó szabályozás pontosítására, valamint a gyermekvédelmi gyámok akadályoztatása esetén (szabadság, betegség, munkaidőn túl más elfoglaltság) a helyettesítés biztosítására a helyettes gyermekvédelmi gyám jogintézményének bevezetésével, tekintettel arra, hogy a családban nevelkedő gyermekekhez képest gyakrabban fordul elő, hogy a gyermekvédelmi gyámnak azonnal kell intézkedni. Módosulnak a Biztos Kezdet Gyerekházra és a félutasház-szolgáltatásra vonatkozó szabályok is a működésük megkezdésétől összegyűlt tapasztalatok alapján.

Pontosító jelleggel módosítja továbbá a törvény a közérdekű önkéntes tevékenységről szóló 2005. évi LXXXVIII. törvényt és a megváltozott munkaképességű személyek ellátásairól és egyes törvények módosításáról szóló 2011. évi CXCI. törvényt.

-----STARTING---POINT---RESZLETES---

Az 1. §-hoz

Annak érdekében, hogy az intézményvezető fel tudja venni a kapcsolatot az ellátott nagykorú gyermekével, szükséges az Szt. szerinti intézményi nyilvántartás adatainak kiegészítése a nagykorú gyermek nevére és elérhetőségeire vonatkozó adattal.

A 2. §-hoz

A rendelkezés módosítja a finanszírozási rendszerbe történő befogadás egyes szabályait. A módosítással lehetővé válik a hajléktalan személyek átmeneti szállása esetében is a külső férőhelyen történő szolgáltatásnyújtás. A külső férőhelyek kialakítása befogadás köteles lesz a kapacitásgazdálkodás érdekében.

A befogadási szabályok továbbá annyiban módosulnak, hogy a befogadásról hozott egyedi miniszteri döntésekre ezen túl ütemezetten, évente két alkalommal kerül sor, valamint ha a fenntartóváltás nem okoz költségvetési többletkiadást, a befogadáshoz nem kell az államháztartásért felelős miniszter egyetértését kérni.

A 3. §-hoz

A 2014. évben megkezdődött a házi segítségnyújtás szabályozásának átalakítása, amely érintette a gondozási tevékenységek körét, valamint a ponthatár módosításával a jogosultsági feltételeket. A módosítások 2016. január 1-jei hatállyal tovább folytatódtak azzal, hogy a házi segítségnyújtás szolgáltatáson belül két tevékenységi kör került kialakításra: a szociális segítés, amelyhez az alacsonyabb szintű szükséglet kielégítését szolgáló, szakképzettség nélkül is ellátható tevékenységek tartoznak, és a személyi gondozás, amelynek keretében intenzív szükségletet kielégítő gondozási tevékenységeket végezhet a szakképzett házi gondozó.

Jelenleg a gondozási szükséglet vizsgálata alapján az igénylő napi gondozási szükséglete órában kerül meghatározásra, és a házi segítségnyújtást a napi gondozási szükségletnek megfelelő időtartamban, de legfeljebb napi 4 órában kell nyújtani. Amennyiben a gondozási szükséglet napi 4 órát meghaladó, idősotthoni ellátás nyújtható.

A törvény szerint megszűnik az óraalapú szolgáltatásnyújtás követelménye, a szabályozás nem korlátozza a házi segítségnyújtás napi időtartamát az elért pontszám szerint. A módosítás célja az ellátott szükségleteihez igazodó, rugalmasan biztosítandó szociális segítés és személyi gondozás. E tevékenység-kategóriákba történő besorolás alapja továbbra is a pontszám lesz, óraszám meghatározása nélkül. Ezzel egyidejűleg az idősek otthonába való bekerülésnél is megszűnik az óraalapú szempont, az alapszolgáltatás és a bentlakásos ellátás közötti választóvonal nem a 4 órát meghaladó gondozási szükséglet lesz, hanem az értékelő adatlap szerinti megfelelő ellátási fokozat.

A fenti módosításon túl a törvény lehetővé teszi, hogy gondozási szükséglettel nem rendelkező személyek részére is biztosítani lehessen házi segítségnyújtást a szakmai feltételek teljesítése mellett, állami támogatás nélkül, ha az igénylő vállalja az önköltség megfizetését.

A 4. §-hoz

Az Szt. tavalyi módosításával került elfogadásra - 2017. január 1-jei hatálybalépéssel - a szociális diagnózis készítésének feladata a család- és gyermekjóléti központok esetében. Az új feladat hatálybalépésének kitolása mellett a törvény pontosítja a rendelkezést annak érdekében, hogy egyértelmű legyen a feladat címzettje.

Az 5. §-hoz

A rendelkezés a gondozási szükséglet órában történő meghatározásának megszüntetésével összefüggésben pontosítja, hogy idősotthoni elhelyezéskor sem kell a napi gondozási szükséglet mértékét vizsgálni.

A 6. §-hoz

A nagy létszámú fogyatékos személyek otthonainak kiváltása és az újonnan létrejövő támogatott lakhatás szolgáltatások tapasztalatai alapján felülvizsgálatra kerültek az Szt. vonatkozó szabályai. Szakmai cél a kiváltási stratégiával összhangban a tartós bentlakásos ellátásra várakozók támogatott lakhatás szolgáltatás felé történő átterelése, melynek érdekében a törvény előírja, hogy a fogyatékos személyek otthonában történő elhelyezés előtt elvégzett alapvizsgálattal egyidejűleg az igénylő komplex szükségletfelmérését is el kell végezni, és az igénylőt tájékoztatni kell a támogatott lakhatás igénybevételének lehetőségéről.

A 7. §-hoz

Jelentős változás a támogatott lakhatás keretében, hogy a lakhatási szolgáltatás, az esetvitel és a társadalmi életben való részvételt segítő más szolgáltatások mellett biztosítandó szolgáltatási elemek meghatározásra kerülnek. Az igénybevevő számára nyújtandó egyes szolgáltatási elemek a komplex szükségletfelmérés eredménye alapján kerülnek kiválasztásra. Az új szabály szerint kilenc szolgáltatási elem - felügyelet, étkeztetés, gondozás, készségfejlesztés, tanácsadás, pedagógiai segítségnyújtás, gyógypedagógiai segítségnyújtás, szállítás és háztartási vagy háztartást pótló segítségnyújtás - került felsorolásra, melyek lefedik a lehetséges tevékenységek átfogó csoportjait. A biztosítandó szolgáltatási elemeket az igénybevevővel kötött megállapodásnak is tartalmaznia kell.

A hatályos szabályozás szerint a támogatott lakhatásban étkeztetést, ápolást-gondozást, fejlesztést és a társadalmi életben való részvételt segítő szolgáltatásokat kell nyújtani. E szolgáltatásokat a fenntartó vagy maga nyújtja a támogatott lakhatás keretein belül, vagy azokat más, szociális szolgáltatást nyújtó fenntartótól veszi igénybe. A szolgáltatók számára nehézséget okoz a gyakorlatban, hogy a nyújtandó egyes szolgáltatási elemeket mely alapszolgáltatás keretében lehet igénybe venni. A jogalkalmazás megkönnyítése érdekében ezért a törvényben az is meghatározásra kerül, hogy az egyes szolgáltatási elemeket mely alapszolgáltatások útján lehet biztosítani. E módosítás nem jelenti a támogatott lakhatás és az egyes alapszolgáltatások után járó költségvetési támogatás egyidejű igénybevételét, mivel a költségvetési törvény szabályai a támogatott lakhatás esetében - 2017. évtől a támogató szolgáltatás és a közösségi alapellátások kivételével - kizárják ezt a lehetőséget.

Ha az ellátott ápolást, gondozást nyújtó intézményből vagy ápoló-gondozó célú lakóotthonból kerül támogatott lakhatásba, a komplex szükségletfelmérés az igénybevevő támogatott lakhatásra való jogosultságát nem érinti, ilyen esetekben elegendő, ha az intézményvezető az elhelyezést követően saját hatáskörben gondoskodik a szükségletfelmérés elvégzéséről, melynek alapján az egyéni szolgáltatási terv elkészíthető.

További változás, hogy a támogatott lakhatás igénybevétele előtt a komplex szükségletfelmérés mellett el kell végezni a fogyatékos személyek alapvizsgálatát is, annak érdekében, hogy valóban csak a támogatott lakhatás célcsoportjához tartozók részesüljenek ebben a szolgáltatási formában.

A kiváltási stratégiával való összhang megteremtése érdekében új előírás, hogy ha az ellátott 50 férőhelyesnél nagyobb intézményből költözik támogatott lakhatásba, ezzel egyidejűleg az intézmény férőhelyszámát csökkenteni kell, így a jövőben kiváltandó férőhelyek száma is csökkenni fog.

A fenti módosításokon kívül a törvény egyértelműen rögzíti, hogy a támogatott lakhatásnak nem lehet igénybevevője a demens személy, a demenciában szenvedő személyek ellátásáról az idősek otthonai gondoskodnak.

A 8. §-hoz

A törvény a hajléktalan személyek átmeneti szállására vonatkozó szabályok módosításával lehetővé kívánja tenni, hogy azoknak a hajléktalan személyeknek is biztosítható legyen önmagában lakhatás, akiknek nincs szükségük olyan szintű és intenzitású szociális segítségre, melyet egy átmeneti szállásnak jelenleg kell biztosítania, azonban önerejükből egy piaci típusú lakhatást nem képesek megfizetni. A lakhatási szolgáltatás önmagában nyújtható lesz az intézmény épületén belül és külső férőhelyeken is. A hatályos szabályozás jelenleg a rehabilitációs intézmények esetében teszi lehetővé, hogy az utógondozás külső férőhelyeken történhessen, ahol már nem intézményi keretek között folyó ellátást biztosítanak, de az ott élők figyelemmel kísérésével még segítséget nyújtanak az önálló életvitellel járó problémák kezeléséhez. A törvény a hajléktalan-ellátás eddigi tapasztalatai alapján ehhez hasonló lakhatási forma létrehozásának jogszabályi lehetőségét teremti meg a hajléktalan személyek átmeneti szállása esetében.

A törvény szerint az önmagában nyújtott lakhatási szolgáltatás időtartama nem haladhatja meg a három évet.

A 9. §-hoz

A rendelkezés a Szociális és Gyermekvédelmi Főigazgatóság kötelező feladatai között nevesíti a támogatott lakhatás szolgáltatást, valamint a fejlesztő foglalkoztatást.

A 10. §-hoz

A fejlesztő foglalkoztatás bevezetésével összefüggésben átalakításra kerülnek a szociális igazgatási bírságra vonatkozó szabályok.

A 11. §-hoz

Az intézményi megállapodásra irányadó szabályok esetében két vonatkozásban vált szükségessé a kiegészítés. Egyfelől az alapvető jogok biztosa a gyakorlatban felmerülő, cselekvőképességet érintő problémák jövőbeni elkerülése érdekében kezdeményezett pontosítást. Másfelől támogatott lakhatás esetében - összefüggésben a bevezetendő szolgáltatási elemekkel - előírja a törvény, hogy a biztosítandó szolgáltatási elemeket az igénybevevővel kötött megállapodásnak is tartalmaznia kell. Egyszerűsíti a jogalkalmazást az az új rendelkezés, miszerint ha a komplex szükségletfelmérést kizárólag a szolgáltatási elemek változása miatt kell lefolytatni, azt elvégezheti az intézményvezető.

A 12. §-hoz

A törvény kiegészíti támogatott lakhatás igénybevétele esetén az együttélés szabályaival azon adatok körét, amelyekről az intézményi felvételkor tájékoztatni kell a jogosultat és a hozzátartozóját.

A 13. §-hoz

A szociális foglalkoztatás, ezen belül a munka-rehabilitációs és a fejlesztő-felkészítő foglalkoztatás szabályait 2006-tól tartalmazza az Szt. Továbbra is indokolt fenntartani a szociális foglalkoztatási formát, de szükséges annak megújítása. A foglalkoztatásban résztvevők összetételét tekintve jellemzően az egyén képességeinek, készségeinek fejlesztése a cél, erre utal az új foglalkoztatás elnevezése: a foglalkoztatás nem éri el az akkreditált foglalkoztatás formáját, de megkülönbözteti azt a terápiás célú tevékenységtől. Köztes forma, amely a munkavégzésről szól, figyelembe véve a terápiás szükségletet. E tevékenységi forma egyszerre ad foglalkoztatási és fejlesztési szolgáltatási elemet (például kompetenciafejlesztést, készségfejlesztést) az érintett számára.

A fejlesztő foglalkoztatás az Szt. személyes gondoskodással, illetve szociális szolgáltatásokkal foglakozó részében kerül szabályozásra. A fejlesztő foglalkoztatást végző szervezetet a törvény alapján a tevékenysége ellátásához szükséges kérdésekben szociális szolgáltatónak kell tekinteni, így a szolgáltatói nyilvántartás, a szolgáltatói nyilvántartásra vonatkozó hatósági eljárások, a bejelentési kötelezettségek, az ellenőrzés, a bírság és más jogkövetkezmények, az állami támogatás, az igénybevevői nyilvántartás (KENYSZI) és az országos jelentési rendszer tekintetében. Ezzel a megoldással biztosítható, hogy a fejlesztő foglalkoztatás megfeleljen a szociális szolgáltatások jellegzetességeinek, amelyek a jogszabályoknak megfelelő és ellenőrzött működés érdekében szükségesek, ugyanakkor esetében ne érvényesüljenek a törvény olyan rendelkezései, amelyek alkalmazása kizárólag személyes gondoskodás esetében indokolt (pl. térítési díjra vonatkozó szabályok).

A fejlesztő foglalkoztatás alanyai a fejlesztő foglalkoztatásban részesülő és a fejlesztő foglalkoztató. Fejlesztő foglalkoztatásban részesülhet a reá irányadó öregségi nyugdíjkorhatár eléréséig a fogyatékos, a pszichiátriai beteg, a szenvedélybeteg és a hajléktalan személy. A fejlesztő foglalkoztatásban való részvétel további feltétele, hogy az érintett a szociális alapszolgáltatások közül közösségi ellátást, támogató szolgáltatást vagy nappali ellátást, illetve a szakosított ellátások közül ápolást, gondozást nyújtó intézményi ellátást, rehabilitációs intézményi ellátást, támogatott lakhatást vagy lakóotthoni elhelyezést vegyen igénybe.

A fejlesztő foglalkoztatásban, ha a cél az önálló munkavégzést segítő képességek, készségek, fenntartása, fejlesztése, új munkafolyamatok megismerése, új szakma elsajátítása, felkészítés a nyílt munkaerőpiacra, ott a munka törvénykönyvéről szóló 2012. évi I. törvény szerinti határozott idejű munkaviszonyban történik a foglalkoztatás. Ha a cél az egyén testi és szellemi képességeinek és munkavégzéssel összefüggő készségeinek helyreállítása, megőrzése, fejlesztése, felkészítése az önálló munkavégzésre, akkor az Szt.-ben meghatározott szabályok szerint, fejlesztési szerződés alapján végzi az érintett a fejlesztési tevékenységet, amelyet a munka-, szervezetpszichológus javasolhat, ha az ellátott kompetenciái nem érik el a munkavégzéshez szükséges feltételeket.

A fejlesztő foglalkoztatáshoz támogatás pályázati úton igényelhető.

A 14. §-hoz

Az intézményi megállapodás felmondási okai kiegészülnek azzal az esettel, ha az ellátott jogosultsága megszűnik. Ezen túlmenően külön rendelkezésben kerül szabályozásra az az eset, amikor alapszolgáltatás esetén jogszabály-módosítás eredményezi a jogosultság megszűnését, mivel ez esetben nem indokolt a tizenöt napos felmondási idő előírása.

A 15. §-hoz

Az intézményi áthelyezés kezdeményezésének esetei között nevesítésre kerül támogatott lakhatás esetén az együttélés szabályainak jogosult általi súlyos megszegése.

A 16. §-hoz

A hatályos térítési díj szabályok szerint ingyenes ellátásban csak az részesülhet, aki jövedelemmel nem rendelkezik, és tartós bentlakásos intézményi ellátás esetén jelzálog alapjául szolgáló vagyona sincs. A továbbiakban mindezek mellett az is feltétele lesz az ingyenes ellátásnak, hogy az ellátottnak nincs térítési díjfizetésre kötelezett nagykorú gyermeke.

A 17. §-hoz

A létrejövő támogatott lakhatási szolgáltatások tapasztalatai alapján átgondolásra kerültek a térítési díjfizetés szabályai is, melynek nyomán több speciális szabály is meghatározásra kerül rugalmasabbá téve a térítési díj megállapítását. Az intézményi térítési díj támogatott lakhatás esetén külön kerül meghatározásra a lakhatási szolgáltatásra és a szolgáltatási elemekre. Az ellátottat tájékoztatni kell a személyi térítési díj megállapított legmagasabb összegéről, valamint a havi ellátmány szabályairól.

A 18. §-hoz

A törvény a hajléktalan személyek átmeneti szállása vonatkozásában egészíti ki a térítési díj szabályokat, igazodva a jövőben ott nyújtható lakhatási szolgáltatáshoz. E szerint amennyiben esetvitelt (szociális munkát) is nyújtanak a lakhatási szolgáltatás mellett, a személyi térítési díj az ellátott jövedelmének 60%-át nem haladhatja meg, ha pedig csak lakhatást biztosítanak, személyi térítési díjként lakhatási költséget kell megállapítani.

Támogatott lakhatás esetében a személyi térítési díj továbbra sem haladhatja meg az ellátott havi jövedelmének 80%-át, azonban meghatározásra kerül, hogy ez a személyi térítési díj a lakhatási szolgáltatás intézményi térítési díjából és az ellátott által az előző hónapban ténylegesen igénybe vett szolgáltatási elemek intézményi térítési díjából tevődik össze.

Új elemként jelenik meg támogatott lakhatás esetében a havi ellátmány, melynek biztosításával lehetővé válik a segítséggel történő pénzkezelés egyéni vásárlás keretében. Havi ellátmány annak az ellátottnak jár, aki jövedelemmel nem rendelkezik, vagy a személyi térítési díja eléri a havi jövedelmének 80%-át.

A 19. §-hoz

Az Alaptörvény XVI. cikk (4) bekezdése szerint a nagykorú gyermekek kötelesek rászoruló szüleikről gondoskodni. A családok védelméről szóló 2011. évi CCXI. törvény 14. §-a értelmében a nagykorú gyermeknek külön törvényben foglaltak szerint tartási kötelezettsége áll fenn azon szülőjével szemben, aki magát önhibáján kívül nem képes eltartani. A Polgári Törvénykönyvről szóló 2013. évi V. törvény (a továbbiakban: Ptk.) Családjogi Könyve tartalmazza a rokontartás szabályait. A szülőtartásra a rokontartás általános szabályai vonatkoznak. Ennek megfelelően a Ptk. a rokontartás általános szabályai között rendelkezik többek között a rokontartás feltételrendszeréről, a tartásra jogosult érdemtelenségének meghatározásáról, a tartásra kötelezettek köréről, a tartási kötelezettség sorrendjéről, a tartás mértékéről, módjáról, valamint a tartással kapcsolatos per szabályairól.

Az Szt. szerint a személyes gondoskodást nyújtó ellátásokért térítési díjat kell fizetni. A térítési díj összegének kiszámítása a jelenlegi szabályok szerint az ellátott jövedelme, pénz- és ingatlanvagyona alapján történik, a térítési díj összegének meghatározásakor kötelező jelleggel az ellátott saját jövedelme és vagyona vehető figyelembe.

A törvény szerint, ha az ellátottnak sem jövedelme, sem vagyona nem fedezi az intézményi térítési díjat, illetve más személy sem vállalta önkéntesen annak megfizetését, a törvény biztosítja annak lehetőségét, hogy az intézményvezető az ellátott nagykorú gyermeke(i)vel kezdeményezze megállapodás kötését az intézményi térítési díj és a személyi térítési díj közötti díjkülönbözet megfizetése céljából. Ha az ellátott nagykorú gyermeke(i)vel nem jön létre megállapodás, a díjkülönbözet megtérítése bírói úton követelhető az ellátott nagykorú gyermekétől.

Ha az ellátott nagykorú gyermeke(i)vel nem jön létre a megállapodás, a fenntartó kérheti a bíróságtól, hogy a Ptk. rokontartásra irányadó szabályai alapján tartásra köteles és képes gyermeket kötelezze a jövőre nézve tartási kötelezettsége és képessége mértékével arányban állóan a díjkülönbözet megfizetésére. A perben a tartásra köteles állapot és a tartásra való képesség megítéléséhez szükséges valamennyi körülményt a bíróság vizsgálja, ehhez rendelkezésére áll a tartási perekben szerzett szakértelem és tapasztalat, valamint a családi és jövedelmi viszonyok megalapozott feltárását biztosító jogi és szervezeti háttér. A bíróságnak a perben az egyéni körülmények alapján mindazt mérlegelnie kell, amit egy tartási perben figyelembe kell vennie. Ennek megfelelően többek között jelentősége van annak, hogy a nagykorú gyermek tartásra képes-e, a szülő nagykorú gyermeke valóban kötelezhető lenne-e a szülője eltartására, a szülő a tartásra nem érdemtelen-e.

A per kimenetele nem érinti az ellátott jogviszonyát: az intézményi jogviszonyt keletkeztető megállapodást az ellátott továbbra is megkötheti, és a gyermek tartásra képességének és kötelességének fennállása nem befolyásolja az intézményi jogviszonyának fennállását. Ha a gyermek tartási kötelezettsége és képessége nem kerül megállapításra, a térítési díj kiszámítása - a hatályos szabályokhoz hasonlóan - az általános szabályok szerint történik, az ellátott jövedelmének 80%-áig állapítható meg.

A 20. §-hoz

A fejlesztő foglalkoztató a támogatást fejlesztési foglalkoztatási díjra, bérjellegű kifizetésekre, a foglalkoztatáshoz kapcsolódó személyi és dologi kiadásokra, valamint tárgyieszköz-beszerzésekre, beruházásra és munkahelyteremtésre fordíthatja. A fejlesztő foglalkoztatás keretében foglalkoztatott személy után a megváltozott munkaképességűek foglalkoztatásának támogatása előirányzatból külön jogszabály szerinti költségvetési támogatás (dotáció) nem igényelhető.

A 21. §-hoz

A törvény a módosításokkal összefüggő átmeneti szabályokat tartalmazza.

A házi segítségnyújtás esetén az óraszám hatályon kívül helyezése miatt a már ellátásban részesülők gondozási szükséglet vizsgálatát nem kell ismételten elvégezni, a megállapodásokból az óraszámot csak a soron következő módosításkor kell törölni, egyebekben a változás a nyújtott szolgáltatást nem érinti.

Az átmeneti rendelkezés alapján a nagykorú gyermek térítési díjfizetésére vonatkozó új szabályokat csak a 2017. január 1-jét követően létrejövő jogviszonyok esetében kell alkalmazni.

Az átmeneti rendelkezés értelmében átmeneti elhelyezést nyújtó intézmény - az éjjeli menedékhely és a hajléktalan személyek átmeneti szállása kivételével - 2022. december 31-éig működhet. A profiltisztítás és a szolgáltatások igénybevételének rugalmasabbá tétele érdekében hosszabb távú célként fogalmazódott meg, hogy az átmeneti szolgáltatási formák, mint önálló szolgáltatási típusok kerüljenek kivezetésre a szociális ellátások rendszeréből. Az átmeneti intézmények megszüntetését követően a továbbiakban az átmeneti ellátást igénylő ellátottak számára az egyéb bentlakásos elhelyezési formák keretein belül válik lehetővé az átmeneti ellátás, határozott időre kötött megállapodással. 2023-ig kell tehát átalakulniuk az intézményeknek, melyre az alábbiak szerint van mód:

- fogyatékos személyek gondozóháza: fogyatékos személyek rehabilitációs intézménye vagy támogatott lakhatás;

- pszichiátriai betegek átmeneti otthona: pszichiátriai betegek rehabilitációs intézménye vagy támogatott lakhatás;

- szenvedélybetegek átmeneti otthona: szenvedélybetegek rehabilitációs intézménye vagy támogatott lakhatás;

- időskorúak gondozóháza: idősek otthona.

A 22. §-hoz

A rendelkezés elsősorban a módosításokkal összefüggő, ezen túlmenően a gyakorlatban felmerülő jogértelmezési problémák orvoslását szolgáló szövegpontosítást tartalmaz.

A fentiek közül kiemelendő, hogy a kiváltási célokkal összefüggésben új lakóotthon létrehozatalát már csak rehabilitációs célra indokolt támogatni, ezért a törvény szerint fogyatékos személyek ápoló-gondozó célú lakóotthona keretébe tartozó ellátás is csak támogatott lakhatás formájában hozható létre.

A 23. §-hoz

A törvény hatályon kívül helyező rendelkezéseket tartalmaz.

A 24. §-hoz

A Gyvt. már hatálybalépése óta biztosítja, hogy minden gyermekvédelmi szakellátásban részesülő gyermek esetében elsődlegesen a nevelőszülői elhelyezés érvényesüljön, így a fogyatékos, illetve tartósan beteg gyermek esetében is. Az elmúlt években, különösen a 2014. január 1-jei, a nevelőszülői elhelyezést még hangsúlyosabbá tevő módosítások óta a gyermekvédelmi szakellátásban részesülő fogyatékos gyermekek nevelőszülőnél történő elhelyezésének aránya folyamatosan növekszik. Azonban a gyermek állapota lehet olyan súlyos, amely miatt felelősséggel nevelőszülőnél nem helyezhető el, ellátása csak intézményes keretek között oldható meg. Ezért szükséges a módosítással egyértelművé tenni, hogy a befogadó szülőnél (nevelőszülőnél, helyettes szülőnél) történő elhelyezéstől el lehet tekinteni, ha a tartósan beteg, súlyosan fogyatékos gyermek befogadó szülőnél történő elhelyezése nem áll a gyermek érdekében, vagy arra állapota miatt nincs lehetőség.

A 25. §-hoz

A törvény beilleszti a személyes gondoskodás keretébe tartozó gyermekjóléti alapellátások közé a Biztos Kezdet Gyerekházat.

A 26. §-hoz

A gyermekvédelmi jelzőrendszer keretében a jelenlegi helyi és járási szint mellett megyei szinten, a kormányhivatalok munkatársa számára is feladat kerül meghatározásra a jelzőrendszer jogszabályban meghatározott működésének elősegítése érdekében. Emellett kialakításra kerül az országos szint is a Szociális és Gyermekvédelmi Főigazgatóság keretein belül a jelzőrendszer hatékony működésének szakmai támogatása, fejlesztése érdekében. A Szociális és Gyermekvédelmi Főigazgatóság feladata lesz a képzések megszervezése, módszertan kidolgozása, valamint telefonos szolgáltatás működtetése.

A 27. §-hoz

A módosítás egyértelművé teszi, hogy egy szolgáltatónak, intézménynek, hálózatnak egy fenntartója van.

A 28-30. §-hoz

A Biztos Kezdet Gyerekház olyan, kormányzati ciklusokon átívelő fejlesztési folyamat eredményeként létrejött szolgáltatás, amely fokozatosan válik a gyermekjóléti rendszer integráns részévé. Az uniós fejlesztést lezáró Gyerekházak 2012-től központi költségvetési támogatásban részesülnek, a szolgáltatás 2013-tól beillesztésre került a Gyvt.-be.

A Gyerekházat, mint új ellátási formát szükséges a gyermekjóléti alapellátások között külön nevesíteni. A többi gyermekjóléti alapellátástól eltérően azonban a Gyerekház működtetése nem kötelező önkormányzati feladat, ahogy az a Gyvt. 94. § (2) bekezdésének módosításával rögzítésre is kerül. A Gyerekház sajátos működését tükrözi, hogy az nem sorolható be minden, a gyermekjóléti alapellátásokra vonatkozó általános szabály alá (pl. az igénybevétel önkéntes, térítési díj nem várható el a célcsoporttól, nem kell érdekképviseleti fórumot működtetni stb.).

Módosítani szükséges a Gyvt. 38/A. §-ában a Gyerekház szolgáltatás célját is, hiszen a kötelező óvodáztatás miatt a célcsoporttá az óvodába még nem járó gyermekek és szüleik váltak. A célcsoport pontosabb meghatározása érdekében ugyancsak rögzíteni szükséges, hogy abba elsősorban a rendszeres gyermekvédelmi kedvezményben részesülő gyermekek és szüleik tartoznak. Célcsoportként a hátrányos, halmozottan hátrányos helyzetű gyermekek helyett a rendszeres gyermekvédelmi kedvezményre jogosult gyermekek és szüleik szerepeltetése azért célszerű, mert a 3 év alattiaknál a hátrányos, halmozottan hátrányos helyzet ritkán kerül megállapításra, a rendszeres gyermekvédelmi kedvezményre való jogosultság azonban igen. Pusztán a Gyerekház látogatása miatt a szülőt nem szeretnénk abba a helyzetbe hozni, hogy a hátrányos, halmozottan hátrányos helyzet megállapítását is kérnie kelljen, hiszen külön kedvezménye, jogosultsága a családnak - a szünidei gyermekétkeztetésre való jogosultság kivételével - a 3 év alatt gyermek esetében ebből nem adódik.

A módosítás tartalmazza továbbá, hogy bár a Gyerekház nem intézmény, de szolgáltatóként működhet önállóan vagy más intézmény szervezeti és szakmai tekintetben önálló egységeként.

A 31. §-hoz

A módosítás a gyermekjóléti szolgáltatás feladatává teszi a kialakult veszélyeztetettség megszüntetése érdekében, hogy személyes közreműködéssel is segítse az egyéb gyermekjóléti alapellátások önkéntes igénybevételét.

A 32. §-hoz

A párhuzamos adminisztrációs kötelezettségek kiküszöbölése érdekében a rendelkezés tisztázza, hogy a család- és gyermekjóléti szolgálatnak, illetve központnak a gyermek tekintetében a Gyvt., a nagykorú személy tekintetében pedig az Szt. szerinti nyilvántartást kell vezetnie.

A 33. §-hoz

A módosítás egyik célja, hogy a titkos menedékház számára is megteremtse a félutasház-szolgáltatás nyújtásának lehetőségét, ezzel is támogatva a kapcsolati erőszak áldozatainak hosszú távú társadalmi reintegrációját. A módosítás másik indoka azon jogszabályi kötöttség feloldása, mely jelenleg kimondja, hogy a félutasház-szolgáltatás igénybevételének egyik feltétele a meglévő munkaviszony. Az elmúlt évek tapasztalatai azt mutatják, hogy ez a kitétel az optimálisnál jobban leszűkíti a lehetséges pályázói kört, ami nem célja a szabályozásnak.

A családok átmeneti otthonában élők minél sikeresebb kivezetése és a „visszaforgás” csökkentése érdekében a törvény meghatározza a külső férőhely alapvető törvényi szabályait. A családok átmeneti otthona a férőhelyszámon belül kialakított külső férőhelyeken 2018. január 1-jétől biztosíthatja azoknak a családoknak az ellátását, amelyek önálló lakhatásra támogatással képesek. A külső férőhely egyrészt kedvezményes lakhatást, másrészt szociális munkát biztosít a családok számára. A családok átmeneti otthonában jelenleg 12 hónapig tartózkodhatnak a családok, ami szükség esetén 6 hónappal meghosszabbítható. A külső férőhelyen a családok 3 évig tartózkodhatnak, beleszámítva a családok átmeneti otthonában eltöltött időt is.

A 34. §-hoz

A törvény egyértelművé teszi, hogy a gyermekvédelmi szakszolgáltatás többek között fontos feladatot lát el a gyermek gondozási helyének meghatározása érdekében: a gyámhatóság megkeresésére elvégzi a gyermek személyiségvizsgálatát, továbbá elkészíti a gyermekre vonatkozó szakmai véleményt. A területi gyermekvédelmi szakszolgálat mindkét feladatot a megyei, fővárosi gyermekvédelmi szakértői bizottság útján teljesíti.

A szervezetileg önálló és független gyermekvédelmi szakszolgálati feladatellátás garanciát teremt a jelenlegi szervezeti struktúrából adódó akadályozó tényezők kiküszöbölésére, a gyermeki jogok érvényesülését szolgáló feladatok maradéktalan ellátására. Az integrált gyermekvédelmi intézményekből kiemelt területi gyermekvédelmi szakszolgálati feladatot ellátó önálló szakmai egységekben megszűnnek az érdekütközések, szerepzavarok, döntési kényszerek, és felgyorsulhat a gyermekek elhelyezése és hazagondozása. A szakértői erőforrások koncentrálása lehetőséget teremt a gyermekjóléti alapellátás felé szolgáltatás, támogatás nyújtására, a gyermekjóléti alapellátás és a gyermekvédelmi szakellátás együttműködésének további erősítésére. A módosítás 2018. január 1-jén lép hatályba.

A 35. §-hoz

Ha a gyámhatóság által a szülői felügyeleti jog megszüntetése iránt történő a perindítás eredményeként a szülő szülői felügyeleti joga szünetel, a gyermekvédelmi gyám kirendelése mellett szükségessé válik a helyettes gyermekvédelmi gyám egyidejű kirendelése is, feltéve, hogy a gyermeket ideiglenes hatállyal nevelőszülőnél, gyermekotthonban vagy más bentlakásos intézményben helyezték el. Ezzel megvalósul a gyermekvédelmi gyám tervezhető helyettesítése, a törvényben meghatározott feltételek fennállása esetén.

A 36-37. §-hoz

A gyermekvédelmi gyámság alatt álló gyermekek érdekében indokolt a Gyvt.-ben szabályozni a helyettes gyermekvédelmi gyámság jogintézményét, tekintettel arra, hogy a családban nevelkedő gyermekekhez képest gyakrabban fordul elő, hogy a gyermekvédelmi gyámnak azonnal kell intézkedni. A gyermek nevelésbe vételekor a továbbiakban nem csak gyermekvédelmi gyámot, hanem helyettes gyermekvédelmi gyámot is szükséges lesz kirendelnie a gyámhatóságnak. Az új jogintézmény bevezetésének célja, hogy az azonnali intézkedést igénylő esetekben biztosított legyen a törvényes képviselet ellátása akkor is, ha a kirendelt gyermekvédelmi gyám akadályoztatva van a feladatellátásban. A helyettes gyermekvédelmi gyámság bevezetéséből következik, hogy a gyermek gondozási helyének meghatározásakor is dönteni kell a gyermekvédelmi gyám mellett a helyettes gyermekvédelmi gyám személyéről is.

A 38. §-hoz

A gyermekvédelmi gyámság alatt álló gyermekek törvényes képviseletének folyamatos biztosítása, annak tervezhetősége érdekében indokolt bevezetni az azonnali intézkedést igénylő ügyekben való eljárásra a helyettes gyermekvédelmi gyámság jogintézményét. Előfordulhat ugyanis, hogy a gyermekvédelmi gyám távollét vagy más akadályoztatás miatt nem tud eljárni. Garanciális jelentősége van annak, hogy a helyettes gyermekvédelmi gyámi feladatokat csak a területi gyermekvédelmi szakszolgálat által közalkalmazotti jogviszonyban, önálló munkakörben foglalkoztatott gyermekvédelmi gyám láthatja el, nem lehet azt más munkakörben dolgozó szakemberrel biztosítani. Ezáltal biztosítható a szakszerű feladatellátás. Az esetszám is a gyermekvédelmi gyám számára meghatározott feladatellátáshoz igazodik. A gyermekvédelmi gyámok jelenleg is biztosítják eseti kirendelés alapján egymás helyettesítését. A helyettes gyermekvédelmi gyámság bevezetésével e feladat ellátása tervezhetőbbé válik pl. a szabadságok időtartama alatt.

A helyettes gyermekvédelmi gyámság egy állandó, de csak adott esetekben gyakorolandó megbízatást jelent. A helyettes gyermekvédelmi gyám jár el a távollévő vagy más okból ténylegesen akadályozott gyermekvédelmi gyám helyett a gyermeket érintő, azonnali intézkedést igénylő ügyekben.

Az eseti gyám jogintézménye a helyettes gyermekvédelmi gyámság bevezetése esetén is fennmarad, azt a Polgári Törvénykönyv szabályozza. A továbbiakban viszont már nem kell eseti gyám kirendelésével biztosítani a helyettesítést a gyermekvédelmi gyám akadályoztatása esetén. Az eseti gyám kirendelésének egyéb esetei - így különösen az érdekellentét vagy a különleges szakértelem biztosítása miatti kirendelés - továbbra is fennmaradnak. Ezen okokból azonban jelenleg jóval kevesebbszer rendelnek ki eseti gyámot, mint a gyermekvédelmi gyám akadályoztatása, illetve tényleges távolléte miatti helyettesítés okán. A jogintézmény bevezetésével tehát összességében csökken az eseti gyámi kirendelések iránti megkeresések és gyámhatósági eljárások száma.

A 39. §-hoz

Egyértelművé teszi a módosítás, hogy területi gyermekvédelmi szakszolgáltatást nyújtó intézményt - szemben a nevelőszülői, gyermekotthoni ellátással, amelyet egyházi és nem állami fenntartó is biztosíthat - csak az állam fenntartói feladatainak ellátására a Kormány rendeletében kijelölt szerv, jelenleg a Szociális és Gyermekvédelmi Főigazgatóság tarthat fenn. Az állami fenntartás a családjából kiemelt gyermekért való állami felelősségvállalás megnyilvánulása, valamint az egységes feladatellátást szolgálja a szakszolgálati feladatok tekintetében.

A 40. §-hoz

A miniszter feladatai között a kísérő nélküli kiskorúakkal, a tömeges bevándorlással összefüggésben megjelenik, hogy a miniszter - a Kormány rendeletében kijelölt szerv, a Szociális és Gyermekvédelmi Főigazgatóság útján - a szülői felügyelet nélkül Magyarországon tartózkodó külföldi állampolgárságú gyermek ellátásának biztosítása érdekében nem csak gyermekotthont, hanem speciálisan kísérő nélküli kiskorúakat ellátó gyermekotthont, kizárólag menekültként, oltalmazottként vagy menedékesként el nem ismert, kísérő nélküli kiskorúakat ellátó gyermekotthont, ideiglenes befogadó férőhelyet, valamint tömeges bevándorlás okozta válsághelyzet miatt létesített, illetve fenntartott ideiglenes befogadó férőhelyet tart fenn. E feladat biztosítása érdekében ellátási szerződést köthető.

A 41. §-hoz

A módosítással a helyettes gyermekvédelmi gyám is jogosulttá válik törvényes képviselői feladatának ellátása érdekében a gyermekre vonatkozó adatok kezelésére.

A gyakorlati tapasztalatok alapján indokolt egyértelműen rögzíteni az adatkezelésre vonatkozó szabályok között, hogy a gyermekjóléti, gyermekvédelmi intézményrendszer törvényben meghatározott szereplői jogosultak a gyermek fényképének, a róla készült mozgóképnek, valamint a hátrányos, halmozottan hátrányos helyzetére vonatkozó adatainak a kezelésére.

A 42. §-hoz

A módosítás a Biztos Kezdet Gyerekház esetében nyilvántartott adatok körét pontosítja.

A 43. §-hoz

A rendelkezés értelmében a családok átmeneti otthona esetében a finanszírozási rendszerbe történő befogadás Szt. szerinti szabályait kell alkalmazni.

A 44. §-hoz

A rendelkezés pontosítja a térítésmentesen biztosított szolgáltatások körét, egyértelművé téve, hogy ezen esetekben intézményi térítési díjat sem kell megállapítani

A 45. §-hoz

Az új rendelkezés a családok átmeneti otthona vonatkozásában egészíti ki a térítési díj szabályokat, igazodva a jövőben külső férőhelyen nyújtható szolgáltatáshoz. E szerint a térítési díj szabályok úgy alakulnak, hogy amennyiben szociális munkát is nyújtanak a család számára a külső férőhelyen, a személyi térítési díj az igénybevevő jövedelmének 40%-át nem haladhatja meg, ha pedig csak lakhatást biztosítanak, személyi térítési díjként lakhatási költséget kell megállapítani.

A 46. §-hoz

A kísérő nélküli kiskorúak gyermekvédelmi szakellátás keretében történő ellátása érdekében szükséges a felhatalmazó rendelkezések között egyértelműen megjeleníteni, hogy a miniszter rendeletben szabályozza a tömeges bevándorlás okozta válsághelyzet miatt létesített, illetve fenntartott ideiglenes befogadó férőhely szakmai feladatait, működésük feltételeit és az ott nyújtott ellátás tartalmát. Ez a rendelet a személyes gondoskodást nyújtó gyermekjóléti, gyermekvédelmi intézmények, valamint személyek szakmai feladatairól és működésük feltételeiről szóló 15/1998. (IV. 30.) NM rendelet.

A 47. §-hoz

A nevelőszülői foglalkoztatási jogviszony 2014. január 1-jei bevezetésekor átmeneti rendelkezés született arról, hogy a nevelőszülő képesítéssel nem rendelkező nevelőszülőknek 2016. december 31-ig kell megszerezniük képesítésüket. Ez teljesíthető az OKJ-s nevelőszülő szakképesítés megszerzésével vagy a jogszabályban meghatározott, a nevelőszülők számára szervezett központi oktatási program eredményes elvégzésével. A képesítés-megszerzési kötelezettség 2016. december 31-ei határideje az Emberi Erőforrás Operatív Program (EFOP) 2014-2020-as időszakban megvalósítandó EFOP-3.8.2 kódszámú „Szociális humán erőforrás fejlesztése” című kiemelt projekt (a továbbiakban: kiemelt projekt) tervezett indulási időpontjához képest került meghatározásra, célzottan annak érdekében, hogy a kiemelt projekt biztosítsa a nevelőszülők számára szervezett központi oktatási program szerinti képzések térítésmentes hozzáférését. A kiemelt projekt megvalósítása azonban még nem kezdődött meg. Így annak érdekében, hogy a nevelőszülők képesítésének megszerzéséhez a szükséges fedezet rendelkezésre álljon, a nevelőszülői foglalkoztatási jogviszonyhoz szükséges képesítés megszerzésének határidejét két évvel, 2016. december 31-ről 2018. december 31-re tolja ki a módosítás.

A 48. §-hoz

A törvény a helyettes gyermekvédelmi gyámság bevezetése miatt szükséges átmeneti szabályt tartalmazza. Az átmeneti rendelkezés értelmében a 2017. január 1-jén folyamatban lévő ideiglenes hatályú elhelyezésre és nevelésbe vételre irányuló eljárásokban is kell helyettes gyermekvédelmi gyámot kirendelni. Helyettes gyermekvédelmi gyámot rendel ki a gyámhatóság az ideiglenes hatályú elhelyezés és a nevelésbe vétel 2016. december 31-ét követő felülvizsgálata során is, valamint akkor is, ha az eseti gyám kirendelését a gyermekvédelmi gyám távolléte vagy akadályoztatása miatt kérik. Fontos garanciális szabály, hogy a helyettes gyermekvédelmi gyám kirendelése miatt önmagában nem lehet másik gyermekvédelmi gyámot kirendelni.

A 49-50. §-hoz

A Gyvt. tekintetében szövegpontosító és a hatályon kívül helyező rendelkezéseket tartalmaz.

Az 51. §-hoz

A fogyatékos személyek jogairól és esélyegyenlőségük biztosításáról szóló 1998. évi XXVI. törvény technikai módosítását tartalmazza a fejlesztő foglalkoztatás bevezetésével összefüggésben.

Az 52-53. §-hoz

Az önkéntesség szellemiségével és az önkéntes politikával ellentétes lenne az, ha a bejelentési, változásbejelentési kötelezettség teljesítéséért, illetve a nyilvántartásból való törlésért illeték és költség megfizetésére lennének kötelesek a közérdekű tevékenységre önkéntest alkalmazó fogadó szervezetek. A közérdekű önkéntes tevékenységről szóló 2005. évi LXXXVIII. törvény módosításával szükséges ezért rendelkezni az eljárás költségmentességéről. A törvény emellett pontosítja a közérdekű önkéntes tevékenységről szóló törvény egyes eljárási szabályait, csökkentve a fogadó szervezetek adminisztratív terheit.

Az 54. §-hoz

A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény (a továbbiakban: Mmtv.) hatálybalépésével a megváltozott munkaképességű személyek ellátásai a nyugellátások köréből az egészségbiztosítás pénzbeli ellátásai közé kerültek át, így esetükben a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (a továbbiakban: Tbj.) alapján a szolgálati idő és az ellátás megállapodás alapján történő megszerzése nem lehetséges. Bár az Mmtv. 2012. július 26-ától hatályos módosítása ismét lehetővé tette a Tbj. 34. §-a alapján kötött megállapodások alapján szerzett szolgálati idők biztosítási időként való figyelembe vételét, azonban ezt csak abban az esetben engedte meg, ha a megállapodást 2011. december 31-éig megkötötték. Így azok, akik időközben megszüntették a megállapodásukat, nem tudtak jogosultságot szerezni a megváltozott munkaképességű személyek ellátásaira.

Az Mmtv. módosítása lehetővé teszi, hogy a Tbj. 34. § (1) bekezdése szerinti, 2017. július 1-jéig megkötött megállapodás alapján szerzett szolgálati idő az Mmtv. szerinti ellátásokra való jogosultság megszerzéséhez szükséges előzetes biztosítási idő számítása szempontjából figyelembe vételre kerülhessen azon megváltozott munkaképességű személyek esetében, akik a nyugdíjra jogosító szolgálati idő megszerzésére kötött megállapodásukat 2011. november 1-je és 2012. július 25-e között szüntették meg. Emellett előírja, hogy a megszüntetett megállapodás alapján szerzett szolgálati időt úgy kell figyelembe venni, mintha azt a személy a 2017. január 1-jét közvetlenül megelőző időszakban szerezte volna. Erre a szabályra azért van szükség, mert az Mmtv. szerint a megváltozott munkaképességű személyek ellátásaira való jogosultság megszerzéséhez szükséges 1095 napnyi biztosítási időt a kérelem benyújtását megelőző öt éves referencia-időszakban kell vizsgálni, így a 2012. július 26-a előtt szerzett szolgálati idő egy részét vagy egészét már nem lehetne számításba venni.

Az 55. §-hoz

A pénzügyi tranzakciós illetékről szóló 2012. évi CXVI. törvénytechnikai módosítását tartalmazza a fejlesztő foglalkoztatás bevezetésével összefüggésben.

Az 56. §-hoz

Az Szt. tavalyi évi módosítása szerint 2017. január 1-jétől a család- és gyermekjóléti központ szociális diagnózist készít a család szociális helyzetének átfogó vizsgálata alapján a szükséges szolgáltatások megállapítása érdekében. A szociális diagnózis bevezetése előtt szükséges annak gyakorlatban történő modellezése és a jogalkalmazók felkészítése. Az elegendő felkészülési idő érdekében a törvény a szociális diagnózisra vonatkozó rendelkezés hatálybalépési idejét egy évvel kitolja 2018. január 1-jére.

Az 57-59. §-hoz

A közbeszerzésekről szóló 2015. évi CXLIII. törvény technikai módosítását tartalmazzák a fejlesztő foglalkoztatás bevezetésével összefüggésben.

A 60-64. §-hoz

A módosítások korábban elfogadott olyan törvényi rendelkezések hatályba nem lépéséről, illetve más szöveggel történő hatályba lépéséről rendelkeznek, amelyek helyes szövegét jelen törvény állapítja meg, vagy amelyeknek tartalma a jelen törvény szerinti módosítás miatt feleslegessé vált.

A Magyarország 2017. évi központi költségvetésének megalapozásáról szóló 2016. évi LXVII. törvény 36. §-a költségvetési szempontokra hivatkozással befagyasztja a házi segítségnyújtás befogadott kapacitásain belül a személyi gondozás szolgáltatási kapacitásait 2017. január 1-jétől. Amennyiben e rendelkezés hatályba lépne, a szabályozás annyira rugalmatlanná válik, hogy a magas szükségletű igénybevételt kérők szorulnak ki az ellátásból, miközben jogosultságuk okán ellátásra várnak, sok esetben idősotthoni elhelyezés helyett. A rendelkezés hatályba lépése azzal a veszéllyel fenyeget, hogy a 2016. február 1-jét követően személyi gondozásra megállapodást kötött jogosult ellátottak állami finanszírozás nélkül maradhatnak, mely miatt egyrészt sérülnek megszerzett jogaik, másrészt működésképtelenné válnak egyes szolgáltatók. Ezen okoknál fogva a törvény úgy rendelkezik, hogy a házi segítségnyújtás ellátotti létszámán belüli személyi gondozás rögzítésével kapcsolatos, eredetileg 2017. január 1-jétől hatályba lépő szabály nem lép hatályba. Helyette átmeneti rendelkezés alapján személyi gondozásra kapacitás kerül kiírásra, azzal, hogy csak azon egyházi és egyéb nem állami fenntartók nyújthatják be kérelmüket, akiknél a 2016. február 1-je és a kiírás dátuma között a személyi gondozásra megkötött megállapodások száma növekedett. A 2016. február 1-jén rögzített, illetve az így kiírt miniszteri közlemény útján befogadott kapacitások összesen az érintett fenntartók körében nem haladhatják meg országosan a 35.000 személyi gondozás ellátotti létszámot.

A gyermekek biztonságának erősítése érdekében a család- és gyermekjóléti központok működtetésének kiszámíthatónak kell lennie. A módosítás révén 2017. évben is lehetővé válik, hogy a család- és gyermekjóléti központot erre irányuló szándékuk esetén társulásos formában továbbra is fenntarthassák a feladat ellátásra kötelezett önkormányzatok, így a jól teljesítő szolgáltatórendszerek működtetésének biztonsága garantált lesz.

-----STARTING---POINT---VEGE---

A 65. §-hoz

Hatályba léptető rendelkezéseket tartalmaz.