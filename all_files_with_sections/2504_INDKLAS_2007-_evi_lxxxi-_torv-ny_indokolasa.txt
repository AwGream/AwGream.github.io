2007. évi LXXXI. törvény indokolása

a szövetkezetekről szóló 2006. évi X. törvény módosításáról

-----STARTING---POINT---ALTALANOS--- 

A szövetkezetekről szóló 2006. évi X. törvény 112. §-a 2007. július 1-jével teljes egészében hatályon kívül helyezi a szövetkezetekről szóló 1992. évi I. törvény hatálybalépéséről és az átmeneti szabályokról szóló 1992. évi II. törvényt (a továbbiakban: Ámt.).

Az Ámt., valamint a földrendező és a földkiadó bizottságokról szóló 1993. évi II. törvény a részarány-földkiadás alapvető szabályait tartalmazzák, a termőföld privatizáció nélkülözhetetlen jogi hátterének minősülnek.

Az Ámt. a részarány-földkiadás befejezését követően szövetkezeti földhasználati jog alatt visszamaradó, az úgynevezett maradványterületek tulajdoni rendezésére vonatkozóan is tartalmaz alapvető rendelkezéseket.

Az Ámt. hatályon kívül helyezésével előálló helyezet súlyosan aggályos, mivel a termőföldprivatizáció folyamata még nem zárult le. A szövetkezetek felszámolási eljárásai, valamint a részarány földkiadással kapcsolatos folyamatban levő peres ügyek elhúzódása miatt valószínűsíthető, hogy a több tízezer hektár területnagyságú és több százezer aranykorona értékű részarány-tulajdon kiadása, azaz a részaránytulajdonosok tulajdonjogának földrészletekben történő nevesítése 2007. július 1-jéig nem fejeződik be.

Márpedig, ha a részarány-földkiadás befejezésére nem kerül sor az első félévben, úgy a maradványterületek jogállása sem rendezhető az Ámt. hatályon kívül helyezéséig.

A fentiek alapján az Ámt. egyes szakaszai hatályának fenntartása a részarány-földkiadás és a maradványterületek rendezésének teljes lezárásáig indokolt.

Az Ámt. teljes hatályon kívül helyezésével olyan jelentős mértékű joghézag keletkezne, melynek következtében a szövetkezetek vagyonnevesítésével nem érintett, az ingatlan-nyilvántartásban szövetkezeti földhasználati jog alatt álló földrészletek tulajdoni rendezése lehetetlenné válna. Ezért továbbra is szükség van a vonatkozó rendelkezések hatályban tartására.

Fentiek alapján a törvény arra irányul, hogy az Ámt.-nek a maradványföldek tulajdoni rendezéséhez szükséges egyes rendelkezései maradjanak hatályban, és 2007. július 1-jével az Ámt. 1-2. §-ai, 8-12. §-ai, a 28-58. §-ai és 60-64. §-ai kerüljenek csak hatályon kívül helyezésre.

-----STARTING---POINT---RESZLETES---

-----STARTING---POINT---VEGE---