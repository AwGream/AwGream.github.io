2017. évi LIV. törvény indokolása

egyes törvények honvédelmi kérdésekkel összefüggő módosításáról

-----STARTING---POINT---ALTALANOS--- 

A rendelkezés a következő törvények módosítására irányul:

- a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Fltv.),

- a közalkalmazottak jogállásáról szóló 1992. évi XXXIII. törvény (a továbbiakban: Kjt.),

- a hadigondozásról szóló 1994. évi XLV. törvény (a továbbiakban: Hdt.),

- a környezet védelmének általános szabályairól szóló 1995. évi LIII. törvény (a továbbiakban: Kvt.),

- a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény (a továbbiakban: Hvt.),

- a Nemzeti Közszolgálati Egyetemről, valamint a közigazgatási, rendészeti és katonai felsőoktatásról szóló 2011. évi CXXXII. törvény (továbbiakban: NKEtv.),

- a közszolgálati tisztviselőkről szóló 2011. évi CXCIX. törvény (a továbbiakban: Kttv.),

- a korhatár előtti öregségi nyugdíjak megszüntetéséről, a korhatár előtti ellátásról szóló 2011. évi CLXVII. törvény (a továbbiakban: Kenytv.),

- a honvédek jogállásáról szóló 2012. évi CCV. törvény (a továbbiakban: Hjt.),

- a honvédségi adatkezelésről, az egyes honvédelmi kötelezettségek teljesítésével kapcsolatos katonai igazgatási feladatokról szóló 2013. évi XCVII. törvény (a továbbiakban: Haktv.),

- a külképviseletekről és a tartós külszolgálatról szóló 2016. évi LXXIII. törvény (a továbbiakban: Külszolgtv.) hatálybalépésével összefüggő, a személyi jövedelemadóra vonatkozó módosítás.

A törvény a következő főbb témaköröket öleli fel: Az Fltv. módosításának célja, hogy az Fltv. szerinti munkaviszonyban nem álló önkéntes tartalékos katonák tényleges szolgálatteljesítésének időtartama is jogosultági időnek minősüljön az álláskeresési járadékra való jogosulttá válás szempontjából. Az Ehi. módosításának célja a katonai járványügyi hatóság kijelölése és hatásköre törvényi alapjainak pontosítása, figyelemmel a katonai közegészségügyi-járványügyi hatósági tevékenység szervezeti felülvizsgálatára. A Kjt. módosításának célja az önkéntes tartalékos szolgálatvállalást elismerő szabályok beiktatása és a közalkalmazottak egyes feladatellátása során elkövetett vétkes kötelességszegésére vonatkozó honvédelmi ágazatai szabályok megalkotására vonatkozó felhatalmazás megteremtése.

A Hdt. módosításának célja a jogalkalmazási tapasztalatok alapján annak egyértelművé tétele, hogy a hadieredetű egészségkárosodás vizsgálata a - mely a járadékosztályba sorolás alapja - nem járhat a már megállapított járadékok csökkentésével, továbbá a tervezet pontosítja a közalapítványnak az életvitel- vagy munkaképességet helyreállító javító eszközökkel kapcsolatos feladatait. A Kvt. módosításának célja a Kvt. környezetvédelmi megbízottal kapcsolatos rendelkezései és a honvédelmi ágazat sajátos, környezetvédelmi megbízott alkalmazásához kötött környezethasználatára vonatkozó rendeleti felhatalmazás közötti összhang megteremtése.

A Hvt. módosítása egyszerűsíti az önkéntes tartalékos katonák behívásának szabályait, megteremti a külföldi szolgálatot teljesítők házastársának munkaviszonyban történő foglalkoztatásának jogalapját és rendezi azon esetkörre nézve a munkáltatói jogutódlás rendjét, amikor a honvédelemért felelős miniszter tulajdonosi joggyakorlása alá tartozó gazdasági társaság szervezeti egysége által ellátott állami feladat - és az azt ellátó munkavállalói állomány - átadásra kerül valamely honvédségi szervezet részére. Az NKEtv. módosításának célja az NKE HHK vezetői munkaköreinek betöltését illetően a HVKF véleményezési jogkörének megteremtése, valamint a honvéd tisztjelölt alkalmatlanságára vonatkozó jogkövetkezmények pontosítása. A Kttv. módosításának célja az önkéntes tartalékos szolgálatvállalást elismerő szabályok beiktatása és az alapilletmény magasabb összegben történő megállapítására vonatkozó szabályokkal összefüggésben a közszolgálati életpályák közti átjárhatóság elősegítése. A Kenytv. módosítása az önkéntes tartalékos szolgálati viszony-típusok közötti tartalmi eltérések kapcsán vált szükségessé. A törvény további célja, hogy a tényleges szolgálatot teljesítő önkéntes tartalékos katonák katasztrófa-elhárítási, illetve tömeges bevándorlás okozta veszélyhelyzettel összefüggő feladatokra figyelemmel kapott juttatásai ne számítsanak bele a minimálbér 18-szorosának megfelelő jövedelembe, amelynek elérése esetén a szolgálati járandóságot szüneteltetni kell.

A Hjt. módosítása a következő főbb témakörökhöz kapcsolódik:

- az önkéntes tartalékos szolgálatvállalás ösztönzése,

- a Magyar Honvédség tevékenységét segítő egyesülethez történő vezénylés speciális szabályainak megteremtése,

- az állomány a honvédelemért felelős miniszter által vezetett minisztérium szakmai vezetőjévé kinevezett tagjára vonatkozó jogviszony-szünetelési szabályok megalkotása a jelenlegi áthelyezési kötelezettség helyett,

- a honvédségi ösztöndíjas hallgatók jogállásával összefüggő egyes kérdések törvényi szintre emelése,

- az előmenetel szabályainak pontosítása a más szervhez vezényeltekre nézve,

- a jogalkalmazás során felmerült gyakorlati problémák kezelése, különös tekintettel az egészségkárosodási ellátás szabályrendszerére. A Haktv. módosítása a jogalkalmazási gyakorlat során felmerült adatvédelmi igények kezelését szolgálja.

A személyi jövedelemadóról szóló 1995. évi CXVII. törvény módosításának szükségessége a közalkalmazottak jogállásáról szóló törvény hatálya alatt álló, 90 napot meghaladó külföldi kiküldetést teljesítő vagy külföldi tanulmányokat folytató közalkalmazotti jogviszonyban álló személyek más jogállású kiküldöttekkel azonos adójogi kezelése érdekében merült fel, a 2017. augusztus 1-jén hatályba lépő új szabályozással összefüggésben.

-----STARTING---POINT---RESZLETES---

Az 1-2. §-hoz

A módosítás célja, hogy az Fltv. szerinti munkaviszonyban nem álló személyek esetében az önkéntes tartalékos szolgálati viszony keretében teljesített szolgálat az álláskeresési járadék megállapítása vonatkozásában jogosultsági időnek minősüljön (jelenleg az álláskeresővé válást megelőző három évet mint figyelembeveendő időszakot hosszabbítja meg a tartalékos szolgálat időtartama). A törvény a 2017. július 1-jét követően álláskeresővé vált személyek esetében már az ezen időpontot megelőzően teljesített tényleges szolgálatot is jogosultsági időként engedné figyelembe venni.

A 3. §-hoz

A rendelkezés egyrészt szolgálja az önkéntes tartalékos szolgálati viszony - különösen az önkéntes területvédelmi tartalékosi szolgálati viszony - létesítésének motiválását, másrészt hozzájárul ahhoz, hogy a haza védelme iránti elköteleződés a civil életpálya választása során is elismerésre kerülhessen.

A 4. §-hoz

Mivel a honvédelmi ágazatban nem mindegyik költségvetési szerv rendelkezik kollektív szerződéssel, a törvény kezdeményezi, hogy az egységesség érdekében honvédelmi ágazatra nézve lehetőség nyíljon a közalkalmazottak vétkes kötelezettségszegése esetén alkalmazható hátrányos jogkövetkezményekre vonatkozó rendeleti szabályok megalkotására a Hvt. 36. § (1) bekezdés h) pontja vagy (2) bekezdés a) pontja szerinti feladat-végrehajtásban, valamint az egészségügyről szóló törvény szerinti egészségügyi válsághelyzet kezelésében személyesen részt vevő közalkalmazottak vonatkozásában. A miniszteri rendeletben fenn kívánnánk tartani annak lehetőségét, hogy kollektív szerződésben a rendeleti szabályoktól el lehessen térni a közalkalmazott javára.

Az 5. §-hoz

A Kjt. 44/A. § (6) bekezdése kapcsán szükséges a kapcsolódó rendeleti felhatalmazások megteremtése.

A 6. §-hoz

A rendelkezés pontosítja az érintett felhatalmazó rendelkezést, figyelemmel arra, hogy már nincs kizárólagosan a honvédelemért felelős miniszter ágazati irányítása alá tartozó felsőoktatási intézmény.

A 7-8. §-hoz

A Hdt. módosításának célja a jogalkalmazási tapasztalatok alapján annak egyértelművé tétele, hogy a hadieredetű egészségkárosodás felülvizsgálata - amely a járadékosztályba sorolás alapja - nem járhat a már megállapított ellátások csökkentésével, továbbá a tervezet pontosítja a közalapítványnak az életvitel- vagy munkaképességet helyreállító javító eszközökkel kapcsolatos feladatait.

A 9-11. §-hoz

A módosítás célja, hogy megteremtse a környezet védelmének általános szabályairól szóló 1995. évi LIII. törvény normatív és felhatalmazó rendelkezései között az összhangot a honvédelmi feladatokkal kapcsolatos - környezetvédelmi megbízott alkalmazásához kötött - sajátos környezethasználatok, valamint az ezek során foglalkoztatott környezetvédelmi megbízott alkalmazási és képesítési feltételei tekintetében.

A 12. §-hoz

A törvény a külképviseletekről és a tartós külszolgálatról szóló törvény fogalomhasználatához igazodva rendezi a tényleges állomány tagja foglalkoztathatóságának kérdését arra az időszakra, amíg az állomány tagjának házastársa tartós külföldi szolgálatra kerül vezénylésre. A törvény alapján a honvédek jogállásáról szóló törvény hatálya alá tartozó személyek ilyen esetben - illetmény nélküli szabadságuk alatt - adminisztratív-technikai feladatok ellátásában való közreműködés céljából, munkaviszonyban is foglalkoztathatók lesznek.

A törvény azt az esetkört kívánja szabályozni, amikor a Hvt. 1. mellékletében meghatározott gazdasági társaság feladatainak egy részét - a táraság megszűnése nélkül - a jövőben valamely honvédségi szervezet veszi át. Az államháztartásról szóló 2011. évi CXCV. törvény (a továbbiakban: Áht.) 9/A. alcíme meghatározza az állami tulajdonú gazdasági társaságok állami feladatellátásának központi költségvetési szerv által történő átvételét, azonban az Áht. ezen alcíme kizárólag a gazdasági társaság teljes megszűnésével történő feladatátszállás kérdéseit rendezi. A Kjt. 25/A-25/C. §-ai meghatározzák a költségvetési szerv munkáltató egészének vagy egy részének (szervezeti egységének, anyagi és nem anyagi erőforrásai vagy feladat- és hatásköre meghatározott csoportjának) a munka törvénykönyve hatálya alá tartozó munkáltató számára történő átadása esetén irányadó munkajogi „híd-szabályokat”. A fentiek alapján megállapítható, hogy a honvédségi gazdasági társaságok által ellátott egyes részfeladatok esetleges költségvetési szervhez kerülése esetére az érintettek munkaviszonyára vonatkozó hasonló jogállási szabályok hiányoznak a jogrendszerből. A törvény ezek pótlására irányul, azzal, hogy tartalmilag az Áht. 11/F. §-át rendeli alkalmazni a munkavállalók jogállásváltozására vonatkozóan.

A 13. §-hoz

A rendelkezés a Hvt. 41. § (7) bekezdésének hatályon kívül helyezésére irányul, ugyanis az abban foglalt szabály szövege időtartam és létszám meghatározása nélkül, általános jelleggel a honvédelemért felelős miniszter döntéséhez köti az önkéntes tartalékos katonák behívását. Figyelemmel az önkéntes tartalékos szolgálati viszony jellegére ilyen általános jellegű szabály fenntartása nem indokolt a jövőre nézve. A törvény a szükséges rendeleti felhatalmazás Hjt.-be illesztésével rendeleti szinten szabályozza a tényleges szolgálatot elrendelő okmányok kiadásának feltételeit, mely a behívni tervezett önkéntes tartalékos katonák számától és a tényleges szolgálatteljesítés tervezett időtartamától függene.

A 14. §-hoz

A törvény kezdeményezi az NKEtv. 19. § (2) bekezdéséhez hasonló szabály megteremtését az NKE katonai felsőoktatási szervezeti egységeinek vezetőire nézve is.

A 15. §-hoz

Figyelemmel arra, hogy az egészségi, pszichikai és fizikai alkalmassági feltételek, valamint a nemzetbiztonsági követelmények elsősorban a honvéd tisztjelölti szolgálati viszonyra vonatkoznak, a törvény az NKEtv. (valamint a Hjt. honvéd tisztjelöltekre vonatkozó rendelkezései) módosítását kezdeményezi annak érdekében, hogy az e követelményeknek való meg nem felelés a honvéd tisztjelölti szolgálati viszony keretében kerüljön értékelésre, azaz önmagában ne vezessen közvetlenül a hallgatói jogviszony megszűnéséhez.

A 16. §-hoz

A rendelkezés a Kenytv. szolgálati járandóság csökkentésével kapcsolatos kivételszabályát pontosítja, figyelemmel arra, hogy az önkéntes területvédelmi tartalékosok szolgálatai viszonyának jellegére nézve nem indokolt a szolgálati járandóság személyi jövedelemadó összegével való csökkentése alóli mentesség biztosítása.

A 17-19. §-hoz

A Tnytv. 83/B. § (1) bekezdése szerinti szabály - melyet a Kenytv. is alkalmazni rendel - fokozottan érinti a rendelkezés hatálya alá tartozó azon önkéntes tartalékos katonákat, akik a határvédelmi feladatokban való részvétel miatt megnövekedett feladatteher mellett teljesítették tényleges szolgálatukat. A hatályos szabályozás miatt többek kényszerültek a többlet- szolgálatteljesítést ellentételező járandóságukról való lemondásra, ami negatívan befolyásolja az érintett állomány szolgálatteljesítési hajlandóságát. A törvény ezen a helyzeten kíván változtatni, annak kimondása által, hogy a tényleges szolgálatot teljesítő önkéntes tartalékos katonák katasztrófa-elhárítási, illetve tömeges bevándorlás okozta veszélyhelyzettel összefüggő feladatokra figyelemmel kapott juttatásai nem számíthatóak bele a minimálbér 18-szorosának megfelelő jövedelembe, amelynek elérése esetén a szolgálati járandóságot szüneteltetni kell.

A 20. §-hoz

A Hjt. 46. § (1) bekezdés r) és s) pontja határozza meg a sajátos tartalékállományba tartozók körét. A Kttv. 41/A. § (1) bekezdésének hatályos szövege ezzel szemben csak a Hjt. 46. § (1) bekezdés r) pontja szerinti állomány egy részét fedi le, melyre figyelemmel indokolt a két törvény koherenciájának megteremtése.

A 21. §-hoz

A Kttv. 45. § (6) bekezdésének módosítása egyrészt szolgálná az önkéntes tartalékos szolgálati viszony - különösen az önkéntes területvédelmi tartalékosi szolgálati viszony - létesítésének motiválását, másrészt hozzájárulna ahhoz, hogy a haza védelme iránti elköteleződés a civil életpálya választása során is elismerésre kerülhessen.

A 22. §-hoz

A rendelkezés a Kttv. 45. § (6) bekezdésének módosításához kapcsolódóan a haza védelme iránti elkötelezettség érvényre jutását szolgálja.

A 23. §-hoz

A törvény kezdeményezi a közszolgálati életpályák átjárhatóságának elősegítése érdekében a hivatásos szolgálati jogviszonyban, a katonai szolgálai viszonyban, illetve a közalkalmazotti jogviszonyban kapott minősítés, teljesítményértékelés áthelyezést követő elismerhetőségét lehetővé tenni az alapilletmény megemelésére vonatkozó szabályok kapcsán. Indokolt továbbá szülési szabadságot megelőző, emelt összegű alapilletmény továbbvitelének lehetővé tétele a szülési szabadságot követően is, annak érdekében, hogy a szülési szabadságról visszatérő kormánytisztviselő legközelebbi, éves teljesítményértékeléséig, minősítéséig ne kerüljön hátrányosabb helyzetbe.

A 24. §-hoz

Figyelemmel arra, hogy a törvény kiegészíti a Hjt.-t a honvédségi ösztöndíjas hallgatók megtérítési kötelezettségére vonatkozó rendelkezéssel, indokolt a törvény személyi hatályának ezzel összefüggésben történő pontosítása.

A 25. §-hoz

Figyelemmel arra, hogy a törvény kiegészíti a Hjt.-t a honvédségi ösztöndíjas hallgatók megtérítési kötelezettségére vonatkozó rendelkezéssel, indokolt a törvény értelmező rendelkezéseit kiegészíteni e személyi kör pontos definíciójával.

A 26. §-hoz

A törvény jogtechnikai módosításként a Hjt. 5. § (1) bekezdése szerinti tartalom több bekezdésre tagolását szolgálja, figyelemmel arra, hogy a belső hivatkozások alkalmazása annak tartalma egyértelműbben elkülöníthetővé válik ily módon.

A 27. §-hoz

A módosítás célja, hogy a jelenleg a Hjt. 43. § (1) bekezdésében megjelenő tartalmat a jognyilatkozatok alaki kötöttségének szabályai közé helyezze át, mivel az nem csak a szolgálati viszony módosítása vonatkozásában bír relevanciával.

A 28. §-hoz

A Hjt. felhatalmazást tartalmaz a katonai szolgálatra vonatkozó alkalmasság feltételeinek miniszteri rendeletben történő szabályozására. A törvény ehhez kapcsolódó anyagi jogi szabállyal egészíti ki a szolgálati viszony létesítésének feltételeit meghatározó törvényi rendelkezéseket.

A 29. §-hoz

A rendelkezés a Hjt. 31. §-ának (1a) bekezdéssel történő kiegészítése kapcsán pontosítja a Hjt. 33. § (2) bekezdése szövegezését.

A 30. §-hoz

A törvény pontosítja a szerződés szabályait annak érdekében, hogy a szolgálati viszony sajátosságaira tekintettel miniszteri rendelet a szerződés kötelező tartalmi elemeit a Hjt. szerinti főszabályban foglaltaktól eltérően is meghatározhassa azon állomány vonatkozásában, akik az állományba vétellel egyidejűleg bírósági szervezetnél, a bíróságok igazgatási feladatait ellátó szervezetnél, az ügyészi szervezetnél vagy a Honvédség tevékenységét elősegítő egyesületnél, illetve nem katonai oktatási intézménynél történő szervezethez kerülnek vezénylésre, figyelemmel arra, hogy ők szolgálati beosztást ezáltal nem töltenek be, így rájuk a szerződés első szolgálati beosztásra vonatkozó, főszabály szerinti adattartalma sem értelmezhető.

A módosítás ezen kívül megteremti annak lehetőségét, hogy a szolgálati viszony fenntartására vonatkozó, 44/A. §, illetve 45. § (3) bekezdése szerinti megállapodás az állományba vétellel egyidejűleg is megtörténhessen.

A 31. §-hoz

A módosítás indoka, hogy szükséges pontosítani az első rendfokozatba és szolgálati beosztásba történő kinevezés szabályait, figyelemmel arra, hogy az állomány egyes speciális szolgálati feladatot ellátó tagjai első szolgálati beosztásba helyezés nélkül, az állományba vétellel egyidejűleg történő vezénylés alapján teljesítenek szolgálatot.

A törvény pontosítja a kinevezési okmány szabályait annak érdekében, hogy a szolgálati viszony sajátosságaira tekintettel miniszteri rendelet a kinevezési okmány tartalmi elemeit a Hjt. szerinti főszabályban foglaltaktól eltérően is meghatározhassa azon állomány vonatkozásában, akik az állományba vétellel egyidejűleg bírósági szervezetnél, a bíróságok igazgatási feladatait ellátó szervezetnél, az ügyészi szervezetnél vagy a Honvédség tevékenységét elősegítő egyesületnél, illetve nem katonai oktatási intézménynél történő szervezethez kerülnek vezénylésre, figyelemmel arra, hogy ők szolgálati beosztást ezáltal nem töltenek be, így rájuk a kinevezési okmány első szolgálati beosztásra vonatkozó, főszabály szerinti adattartalma sem értelmezhető.

A 32. §-hoz

A honvédségi ösztöndíjas hallgatók vállalják, hogy állományba vételüket követően szolgálati viszonyukat az ösztöndíjszerződésben megállapított kötelező szolgálati viszonyban töltendő idő alatt nem szüntetik meg. Mivel az érintettek jellemzően egyben szerződéses pályakezdőnek minősülnek, esetükben kötelező állományba vételkor a próbaidő kikötése, amely alatt a szolgálati viszony mindkét fél részéről indokolás nélkül megszüntethető. Figyelemmel a Honvédség által biztosított tanulmányi támogatásra, valamint arra, hogy ennek fejében az ösztöndíjas szolgálati viszonya meghatározott ideig történő fenntartását vállalja, indokolt visszafizetési kötelezettség kikötése azon esetre, ha a korábbi honvédségi ösztöndíjas élni kíván a próbaidő alatt az azonnali hatályú jogviszony-megszüntetés lehetőségével.

A törvény kiegészíti a Hjt.-t a fizikai alkalmassági követelmények teljesítésének határidejével azon esetre nézve, amikor próbaidő nem került kikötésre. A törvény egyértelműsíti továbbá a fizikai alkalmassági követelmények határidőben történő teljesítése hiányában alkalmazandó jogkövetkezményeket is.

A 33. §-hoz

A törvény megteremti annak lehetőségét, hogy a honvéd tisztjelölt, illetve a honvéd altiszt-jelölt a képzése alatt nyújtott teljesítményének elismeréseképpen, mérlegelés alapján eggyel magasabb rendfokozattal kerülhessen állományba vételre.

A 34-35. §-hoz

A törvény megteremti annak lehetőségét, hogy a hivatásos állomány fokozott munkaerő-piaci hatásoknak kitett tagjával a Honvédség megállapodást köthessen díjazás ellenében annak érdekében, hogy az állomány tagja vállalja, hogy szolgálati viszonyát határozott, legfeljebb 10 évig terjedő időtartamig nem szünteti meg. A törvény a szolgálati viszony ezen időtartam lejártát megelőző megszűnése vagy megszüntetése esetére a díjazás visszafizetését írja elő, mely alól az érintett miniszteri rendeletben meghatározott esetekben, illetve a törvény szerinti új 44/A. § (6) bekezdése szerinti esetben mentesülhet. A törvény lehetővé tenné hasonló tartalmú szerződés-módosítás megkötését a szerződéses tiszti és altiszti állományra nézve is.

A 36. §-hoz

A törvény szerinti módosítás arra irányul, hogy az állomány más szervhez vezényelt tagja vezénylésének megszűnése, illetve megszüntetése esetén a más szervnél ki nem adott szabadság a más szerv által a más szervnél foglalkoztatottak jogviszony-megszűnésére irányadó szabályok szerint megváltásra kerülhessen.

A 37. §-hoz

A törvény kezdeményezi kiegészíteni a más szervhez történő vezénylés szabályait a Honvédség tevékenységét elősegítő egyesülethez vezényelt állományra nézve, különös tekintettel a más szervhez történő vezénylés általános szabályaitól lehetséges eltérés kereteire.

A 38. §-hoz

A törvény meg kívánja teremteni annak lehetőségét, hogy az állomány a honvédelemért felelős miniszter által vezetett minisztérium a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény szerinti szakmai vezetőjévé kinevezett tagjának szolgálati viszonya - a hatályos szabályozástól eltérően - ne szűnjön meg kormányzati szolgálati viszonyba történő áthelyezéssel, hanem annak szünetelésére kerüljön sor (hasonlóan a rendvédelmi feladatokat ellátó szervek hivatásos állományára vonatkozó szabályozáshoz).

A 39. §-hoz

A módosítás azt az esetet kívánja kezelni, ha a szerződéses állomány tagjának szerződése az egészségkárosodási ellátás megállapítására irányuló eljárás időtartama alatt járna le.

A 40. §-hoz

A módosítás - a rendvédelmi feladatokat ellátó szervek hivatásos állományára vonatkozó szabályozással azonos módon - felmentési védelmet teremt a honvédelemért felelős miniszter által vezetett minisztérium szakmai vezetőjévé kinevezett, a törvény által megállapított 58/A. § szerinti szüneteléssel érintett állomány vonatkozásában.

A 41. §-hoz

A törvény meg kívánja teremteni annak lehetőségét, hogy az állomány katonai szolgálatra vagy beosztásának ellátására alkalmatlanná váló tagja - a törvényi feltételeknek való megfelelés esetén - nyugdíj előtti rendelkezési állományba helyezését is kezdeményezhesse. A módosítás továbbá arra is irányul, hogy a szolgálati viszony felmentéssel történő megszüntetését az állomány tagja abban az esetben is kezdeményezhesse, ha kérelmezte a továbbfoglalkoztatás alóli mentesítését, illetve az 59. § (5) bekezdés szerinti esetben kérhesse a szerződése megszűnésének megállapítását.

A törvény a Hjt. jogorvoslati rendszerével való kapcsolat megteremtése érdekében törvényi szinten mondaná ki, hogy az egészségkárosodási ellátással kapcsolatos eljárás miniszteri rendeletben meghatározott esetekben felfüggeszthető, mely ellen önálló jogorvoslatnak nincs helye.

A 42. §-hoz

A módosítás az egészségkárosodási ellátáshoz kapcsolódó állásfelajánlási eljárás szabályait pontosítja annak előfeltételeire és kizáró okaira nézve.

A módosítás az egészségkárosodási keresetkiegészítésre való jogosultság feltételrendszerét bővítené a felajánlható civil munkakörök lehetséges szervezeti körét a honvédelmi ágazaton belül, figyelembe venné a Hjt. 46. § (1) bekezdés g) pontja szerinti rendelkezési állományba helyezést esetét is az állásfelajánlásra vonatkozó határidők számítása vonatkozásában.

A 43. §-hoz

A módosítás pontosítja az érintett rendelkezést figyelemmel arra, hogy annak jelenleg hatályos tartalma Hjt. 182. § (3) bekezdésében főszabályként jelenik meg.

A 44. §-hoz

A rendelkezés a jogalkalmazás egységesítése érdekében segédszabályként előírja az egészségkárosodási keresetkiegészítés folyósításának szüneteltetését az illetmény nélküli vagy fizetés nélküli szabadság esetére.

A 45. §-hoz

A hatályos szabályozás alapján, ha az egészségkárosodási kereset-kiegészítésre jogosult foglalkoztatási jogviszonya a honvédségi szervezet érdekkörében felmerült okból szűnik meg, részére egészségkárosodási járadékot kell megállapítani a Hjt. 68/G. §-ában foglaltak szerint, nincs azonban szabályozva az a helyzet, ha a következő felülvizsgálatkor az érintett egészségi állapota továbbra sem éri el azt a szintet, amely egészségkárosodási járadékra való jogosultságot alapoz meg.

A módosítás előírja erre az esetre a Hjt. 68/F. § (2) bekezdése szerinti eljárást lefolytatását.

A 46. §-hoz

A módosítás a hatályos szöveg pontosítását szolgálja a helyes jogértelmezés segítése érdekében.

A 47. §-hoz

A törvény a legénységi állomány Hjt. 74. § (3) és (3a) bekezdése, valamint 247/E. § (3a) bekezdése szerinti, magasabb összegű visszailleszkedési támogatásához hasonlóan új típusú juttatással kívánja ösztönözni a tiszti és az altiszti állomány önkéntes tartalékos szolgálatvállalását.

A 48. §-hoz

A módosítás kiterjeszti a rendelkezés hatályát a közkatonára is, figyelemmel arra, hogy - a jogintézmények hasonlóságára figyelemmel - esetükben is indokolt a szerződéses pályakezdőhöz hasonló szabályozás megállapítása.

A 49. §-hoz

A módosítás pontosítja a Hjt. 57. § (1) bekezdése szerinti előléptetés, illetve kinevezés feltételeit, továbbá arra irányul, hogy az állomány központi államigazgatási szervek területi és helyi szervei védelmi igazgatással foglalkozó szervezeti eleméhez tagjai esetében pontosítsa az előmenetel szabályait, figyelemmel arra, hogy a vezénylés több esetben általános előmeneteli renddel rendszeresített beosztásba történik, továbbá arra, hogy ezen állomány esetében a vezénylés időtartama alatt teljesítményértékelés nem készül.

Az 50. §-hoz

A rendelkezés kiegészíti a Hjt. tanulmányi szerződésre vonatkozó rendelkezéseit a közös megegyezéssel történő megszüntetés jogintézményével.

Az 51-53. §-hoz

A módosítás célja annak törvényi alapjának megteremtése, hogy az állomány nemzetközi kötelezettséggel összefüggő feladatvégzésre, hosszabb időtartamra - pl. a NATO Reagáló Erők esetében akár 3 évre - kijelölt, hosszú beérkezési (készenléti) idejű tagja - készenléti szolgálatba vezénylés nélkül is - jogosulttá válhasson a készenlétet ellentételező díjazásra, továbbá részére szabadságot is lehessen kiadni a rendelkezésre állás időtartama alatt.

Az 54. §-hoz

A módosítás célja az egységes jogalkalmazás érdekében a szabadság megállapítására vonatkozó szabályok kiegészítése azon esetkörrel, amikor az állomány tagja illetményének visszatartására kerül sor, megemlítve azt az esetet is, amikor az érintett ezt követően utólag jogosulttá válik az illetményre.

Az 55. §-hoz

A Magyarország 2017. évi központi költségvetésének megalapozásáról szóló 2016. évi LXVII. törvény - indokolása szerint egységesítési szándékkal, jogtechnikai pontosításként - módosította a jogalap nélkül kifizetett illetmény visszakövetelésének szabályait, főszabállyá téve az előlegnyújtásból eredő követelések szabályaival azonos módon történő levonást. Szükségessé vált a szabályozás pontosítása annak kezelése érdekében, hogy ha a levonásmentes illetmény figyelembevétele miatt elévülési határidőn belül nem vonható le az érintett illetményéből a jogalap nélkül folyósított illetmény, annak visszakövetelése ugyanezen határidőn belül fizetési felszólítással, illetve fizetési meghagyással lehetővé váljon.

Az 56. §-hoz

A módosítás pontosítja a teljesítményjuttatásra vonatkozó szabályokat annak érdekében, hogy e juttatással a szolgálati feladatok hosszabb időn át történő eredményes végzése, a katonai életút is elismerésre kerülhessen.

Az 57. §-hoz

A módosítás célja, hogy 2018. január 1-jei hatálybalépéssel megteremtse a kérelmek elektronikus úton történő benyújtásának törvényi alapját.

A módosítások megteremtik annak lehetőségét, hogy a korábban már elbírált kérelemmel azonos tartalmú kérelmet vagy kérelemnek a már elbírált részét azonos tényállás esetén a munkáltatói jogkör gyakorlója indokolás nélkül elutasíthassa.

Az 58. §-hoz

A rendelkezés célja, hogy a Hjt. törvény által beiktatásra kerülő 179. § (3) bekezdésének alkalmazását a szolgálati panaszok elbírálása vonatkozásában is előírja.

Az 59. §-hoz

A rendelkezés arra irányul, hogy pontosítsa a munkáltatói döntések elleni jogorvoslat szabályait a döntési lap formájában meghozott döntéseket illetően, figyelemmel arra, hogy csak az ez alapján készült határozat kerül kézbesítésre az érintett részére, továbbá arra, hogy a döntést hozó és a döntési lapról készülő határozat kiadmányozójának személye ezen esetben elkülönül.

A 60. §-hoz

Figyelemmel arra, hogy a Hjt. 61. § (5) bekezdése a lemondás szabályait rendeli alkalmazni az egyoldalú szerződésbontás esetére is, a módosítás a 205. § (1) bekezdése szerinti lemondási korlátot terjeszti ki az egyoldalú szerződésbontásra.

A 61. §-hoz

A módosítás pontosítja a Hjt. 215. § (6) bekezdését a 74. § (3a) bekezdésére, 247/E. § (3a) bekezdésére és a beiktatott 74/A. §-ra figyelemmel.

A 62. §-hoz

A módosítás - kapcsolódóan a Hjt. 94. § (2) bekezdése alkalmazásának a Hjt. 212. § (2) bekezdésében történő kizárására irányuló szövegcserés módosító rendelkezéshez - szabályozza az önkéntes tartalékos katonák heti szolgálatteljesítési ideje meghatározásának módját figyelemmel arra, hogy esetükben munkaköri leírás nem készül.

A 63. §-hoz

A törvény miniszteri rendeleti szintű szabályozásra utalja az önkéntes tartalékos katonák illetményének meghatározását illetően a Hjt. 122. § (3) bekezdésétől való eltérés lehetőségét, figyelemmel arra, hogy az egyes önkéntes tartalékos jogviszony-típusok sajátosságai a főszabálytól való eltérést tehetnek indokolttá.

A módosítás megteremti annak lehetőségét, hogy az önkéntes tartalékos katona illetménynek, szerződéskötési díjnak vagy rendelkezésre állási díjnak nem minősülő pénzbeli juttatásáról lemondhasson.

A módosítás megteremti a szerződéskötési díj visszakövetelésének jogalapját arra az esetre, ha az önkéntes tartalékos katona neki felróható okból nem tölti ki a szerződésben vállalt időtartamot.

A 64. §-hoz

A módosítása célja, hogy a jelen módosítással megállapításra kerülő 179. § (3) bekezdés a nyugállományú katonák kérelmei és szolgálati panaszai vonatkozásában is alkalmazandó legyen.

A 65. §-hoz

A módosítás célja, hogy megteremtse a rendeleti felhatalmazást a honvédségi ösztöndíjas hallgatóvá váláshoz kapcsolód alkalmassági követelmények szabályozására.

Ezen kívül megteremti az önkéntes tartalékos szolgálat vállalását ösztönző juttatás megállapítására és folyósítására vonatkozó szabályok megalkotására vonatkozó rendeleti felhatalmazást, valamint hogy pontosítsa a teljesítményjuttatás szabályaihoz kapcsolódó felhatalmazást.

Megállapítja a szolgálati viszony fenntartására vonatkozó megállapodáshoz kapcsolódó rendeleti szintű szabályozás felhatalmazásait.

A tanulmányi szerződés közös megegyezéssel történő megszüntetéséhez, valamint a honvédségi ösztöndíjas hallgatók ösztöndíjszerződéséből eredő megtérítési kötelezettségéhez kapcsolódó rendeleti felhatalmazásokat tartalmazza.

A 66. §-hoz

A rendelkezések a Hjt. módosításához kapcsolódó átmeneti szabályokat tartalmazzák. Ezek vonatkozásában elmondható, hogy az előírt időbeni alkalmazás az állomány tagjaira nézve kedvező hatással bír.

A 67. §-hoz

A rendelkezés tábornokok esetében csak a képzésre vezénylésnek nem minősülő tartós külföldi szolgálat és annak megszüntetése esetét tartja fenn miniszteri munkáltatói jogkörként, figyelemmel arra, hogy a képzésre vezénylés alacsonyabb szintű munkáltatói jogkörként történő szabályozása indokolt.

A 68. §-hoz

A rendelkezések jogtechnikai, a belső koherencia megteremtését szolgáló, szövegpontosításra irányuló módosításokat tartalmaznak.

A 69. §-hoz

A Hjt. 43. § (1) bekezdésének hatályon kívül helyezésének indoka, hogy annak tartalmát a szolgálati viszonyra vonatkozó általános szabályok között szükséges megjeleníteni. A Hjt. 68/A. § (2) bekezdés b) pontjának módosítása szövegpontosító jellegű. A Hjt. 143. § (1) és (2) bekezdésének visszamenőleges hatályú pontosítása azt szolgálja, hogy azon árvaeellátásra jogosultak is jogosulttá válhassanak az árvák kiegészítő támogatására, akik részére az árvaellátás még nem a Tnytv. rendelkezései alapján került megállapításra. A Hjt. 217. § (2) és (3) bekezdésének hatályon kívül helyezése, valamint 238. § (2) bekezdés 8. pontjának módosítása azért vált szükséges, mert gyakorlati indokok az önkéntes tartalékosok esetében sem az előmenetel, sem a teljesítményértékelés szabályainak fenntartását nem szolgálják.

A 70. §-hoz

A törvény a hadköteles nyilvántartás pontosíthatósága érdekében rögzíti, hogy a hadköteles nyilvántartásban szereplő adatokat kezelő szervek a 8 napon belül kötelesek adatot szolgáltatni az általuk kezelt, a nyilvántartásban szereplő adatokról.

A 71. §-hoz

A módosítás a Széchenyi Pihenő Kártya honvédek vonatkozásában történő bevezetésével összefüggésben vált szükségessé.

A 72. §-hoz

A módosítás indoka, hogy a honvédelmi tárca vonatkozásában a katonák és a kormánytisztviselők mellett honvédségi közalkalmazottak is teljesítenek tartós külföldi szolgálatot, ezért indokolt a különböző foglalkoztatotti csoportok egységes adójogi kezelése.

-----STARTING---POINT---VEGE---

A 73. §-hoz

A rendelkezés a törvény hatálybalépésének időpontjait határozza meg.