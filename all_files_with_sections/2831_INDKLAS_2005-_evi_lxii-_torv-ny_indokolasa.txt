2005. évi LXII. törvény indokolása

a tőkepiacról szóló 2001. évi CXX. törvény módosításáról

-----STARTING---POINT---ALTALANOS--- 

A tőkepiacról szóló 2001. évi CXX. törvény (a továbbiakban: Tpt.) módosítását egyrészt az Európai Unió bennfentes kereskedelemre és piacbefolyásolásra (pénzügyi visszaélések), illetve a tájékoztatóra vonatkozó új szabályozása, és az ebből fakadó jogharmonizációs kötelezettségünk; másrészt a piaci szereplők által felvetett egyes - szakmailag indokolt és elfogadható - módosítási javaslatok tették szükségessé.

I.

A tőkepiaci folyamatok átláthatósága, a befektetők esélyegyenlősége a kereskedés során és így a tőkepiac működésébe vetett bizalom megteremtése, illetőleg megőrzése már a nyolcvanas években felvetette a bennfentes kereskedelem tilalmára vonatkozó elvárásokat. Az erre vonatkozó európai uniós szabályozás már 1989-ben megjelent, és azt tartalmazza a magyar tőkepiaci szabályozás is. A tőkepiacok fejlődése, az új befektetési eszközök és kereskedési technikák megjelenése azonban szükségessé tette a szabályozás korszerűsítését. 2003. februárjában fogadta el az Európai Unió új irányelvét (2003/6/EK), amely a bennfentes kereskedelem mellett a piacbefolyásolás tilalmát is kimondja.

Az uniós szabályozás módosítását az tette szükségessé, hogy az előző irányelv (89/592/EEC Insider Dealing Directive) nem tartalmazott a piaci visszaélés minden formájára kiterjedő szabályokat, a vonatkozó tagállami rendelkezések pedig nagyban eltértek egymástól.

Az új szabályozás (2003/6/EK irányelv, illetve a kapcsolódó Bizottsági irányelvek) megszületését sürgette továbbá az is, hogy új instrumentumok jelentek meg a piacon, illetve a határon átnyúló kereskedelem egyre jelentősebbé vált, s ezek a piaci visszaélések új formáinak kialakulását hozták magukkal.

A Tpt. e törvény általi módosítása összhangba hozza a magyar szabályozást az Európai Unió szabályozásának változásával. A módosítások eredménye legfőképpen az ellenőrzés hatékonyságában fog megmutatkozni, ugyanakkor a korszerűbb szabályozással a piaci visszaélések megelőzése is hatékonyabbá válik.

A törvény a Tpt. Hatodik részének lényeges módosítását tartalmazza. Elsősorban a bennfentes kereskedelem, a bennfentes személy valamint a piacbefolyásolás definíciója változik, kiterjesztve ezzel a jelenleg hatályos meghatározásokat. Az irányelv előírásainak megfelelően a magyar felügyeleti hatóság feladata eljárni minden olyan esetben, amikor a tiltott tevékenységet a Magyar Köztársaság területén követték el, akkor is, ha annak tárgya más tagállam szabályozott piacára bevezetett pénzügyi eszköz, valamint azokban az esetekben is, amikor a Magyar Köztársaság területén működő szabályozott piacra bevezetett pénzügyi eszközök tekintetében külföldön követnek el cselekményt, ha annak hatása a Magyar Köztársaság területén érvényesülhet. A piacbefolyásolást a korábbiaknál tágabban értelmezzük, és kibővül a Hatodik rész tekintetében a pénzügyi eszköz fogalma is. A bennfentes információhoz hozzáférő személyekről nyilvántartást kell majd vezetni, amelyet a nyilvántartás vezetője kérésre a Felügyelet rendelkezésére bocsát.

Részletesen szabályozza a törvény a Felügyelet nemzetközi együttműködését a bennfentes kereskedelem és a piacbefolyásolás esetében, s pontosítja a Felügyelet szankcionálási, intézkedési, nyilvántartási szabályait.

II.

A Tpt. módosítás másik oka az Európai Parlament és a Tanács 2003/71/EK irányelvének (az értékpapírok nyilvános kibocsátásakor vagy piaci bevezetésekor közzéteendő tájékoztatóról, és a 2001/34/EK irányelv módosításáról) átvétele. Az irányelv a belső piac elérésének alapvető eszközét képezi, mivel a kibocsátó számára egységes engedély megadása révén elősegíti a hatékony és költségkímélő tőkéhez való lehető legszélesebb körű hozzáférést, beleértve a kis- és középvállalkozásokat és az induló vállalkozásokat is. Az irányelv és végrehajtási rendeletének (a Bizottság 809/2004/EK rendelete) célja, hogy biztosítsák a befektetők védelmét és a piac hatékonyságát, összhangban a vonatkozó nemzetközi fórumok által elfogadott magas szintű szabályozási standardokkal.

A kibocsátónak, az ajánlattevőnek vagy a szabályozott piacon az értékpapírral folytatott kereskedésre engedélyt kérőnek tájékoztatót kell benyújtania az illetékes hatósághoz és azt a nyilvánosság rendelkezésére kell bocsátani.

A befektetők védelme érdekében az információkat könnyen elemezhető és érthető formában kell biztosítani. Az információknak a kibocsátó pénzügyi körülményeit és az értékpapírokhoz fűződő jogokat illetően elegendőnek és a lehető legtárgyilagosabbnak kell lenniük a befektetői döntések megalapozásához. A tájékoztatónak tartalmaznia kell a kibocsátó, az esetleges kezesek és az értékpapírok alapvető jellemzőit és az azokhoz kapcsolódó kockázatokat.

A módosítás lehetővé teszi egy új formátumú tájékoztató bevezetését a kibocsátási programok vagy jelzálogkötvények esetén, továbbá létrehoz egy új, regisztrációs okmány rendszert. A kibocsátók azonban dönthetnek úgy is, hogy nem használják e formátumokat, és ezért a tájékoztatót egyetlen dokumentumként készítik el.

A tájékoztató terjesztésének elősegítése érdekében a közzététel szabályai megváltoznak, és nagyobb hangsúlyt kapnak az elektronikus hírközlési lehetőségek, mint például az internet. A tájékoztatót ugyanakkor a befektető kérése esetén nyomtatott formában is át kell adni térítésmentesen.

A kibocsátó számára egyszerűsítheti a tájékoztató elkészítésének folyamatát és a befektetők védelmének veszélyeztetése nélkül csökkenti a kibocsátó költségeit annak lehetősége, hogy a tájékoztatóba hivatkozás útján építhetnek be egyes információkat tartalmazó dokumentumokat, ha azokat az illetékes hatósághoz már korábban benyújtották.

A befektetőket megbízható információk közzétételének biztosítása révén kell védeni. Ennek érdekében a szabályozott piacon bejegyzett értékpapírok kibocsátóit folyamatos közzétételi kötelezettség terheli, de nem kötelező számukra a naprakész információk rendszeres nyilvánosságra hozatala. E kötelezettséggel kapcsolatban a kibocsátóknak legalább évente fel kell sorolniuk a megelőző 12 hónap során általuk kiadott vagy a nyilvánosság rendelkezésére bocsátott összes jelentős információt, beleértve a más közösségi jogszabályokban megállapított különféle beszámolási előírások teljesítése során szolgáltatott információkat.

A befektetők megfelelő tájékoztatása érdekében a reklámok közzétételére vonatkozó szabályok összehangolásra kerülnek.

A határokon átnyúló kibocsátásokat és a több országban folytatott kereskedést hátráltatta a kibocsátó azon kötelezettsége, hogy a teljes tájékoztatót az összes vonatkozó hivatalos nyelvre le kellett fordítani. A határokon átnyúló kibocsátások elősegítése érdekében a fogadó vagy székhely szerinti tagállam csak annak előírására jogosult, hogy a tájékoztató összefoglalóját hivatalos nyelvén (nyelvein) készítsék el, amennyiben a tájékoztató a nemzetközi pénzügyi szférában elfogadott nyelven készült.

Több tagállamban történő kibocsátás esetén a fogadó tagállam illetékes hatósága jogosult lesz arra, hogy igazolást kaphasson a székhely szerinti tagállam illetékes hatóságától, hogy a tájékoztató a 2003/71/EK irányelvvel összhangban készült. A tagállamokban az eltérő hatáskörrel rendelkező különféle illetékes hatóságok léte szükségtelen költségeket és a feladatok átfedését okozhatja anélkül, hogy ez bármilyen további előnyt nyújtana. Ennek elkerülése érdekében valamennyi tagállamban egyetlen illetékes hatóságot kell kijelölni a tájékoztatók jóváhagyására, és arra kell a felelősséget ruházni az ezen irányelvnek való megfelelés felügyeletéért. A kijelölt hatóságot közigazgatási hatóságként kell létrehozni olyan formában, hogy a gazdasági szereplőktől való függetlensége biztosított és az összeférhetetlenség elkerülhető legyen.

III.

A piac hatékonyabb működése, a befektetők színvonalasabb kiszolgálása és a tőkepiac versenyképesség javítása érdekében számos további módosítás szerepel a törvényben, melyek közül az alábbiak tekinthetőek jelentősebbeknek.

A befektetési alapok számára lehetővé válik különböző befektetési jegy sorozatok kibocsátása, amelyek az egyes befektetői csoportok számára testreszabott szolgáltatások egyidejű kínálatát teszi lehetővé.

A befektetési hitel mértékére és futamidejére vonatkozó korlátozások eltörlésre kerülnek, amely e tevékenység fellendülését hozhatja.

Az üvegházhatású gáz és légszennyező anyag kibocsátási jogokra vonatkozó opciók, határidős és egyéb származtatott ügyletek - bizonyos feltételek teljesülése esetén - befektetési eszköznek minősülnek, lehetővé téve az egységek transzparens kereskedelmének megvalósulását a szabályozott piacokon.

Megváltoznak az állományátruházás szabályai, s lehetővé válik a befektetési szolgáltatók számára egységes szerződési feltételek alkalmazása anélkül, hogy a befektetők jogai sérelmet szenvednének.

A portfóliókezelésre vonatkozó szabályok szintén megváltoznak, mely a hazai piac szereplőinek a külföldi befektetési szolgáltatókkal szembeni versenyhátrányát hivatott csökkenteni; lehetővé téve, hogy a portfóliókezelés keretében a befektetők pénze befektetési eszközökön kívül tőzsdei termékekbe is befektethető legyen.

A felügyeleti munka hatékonyságát hivatott növelni az a több ágazati törvényt érintő (Bit., Hpt., Tpt.) módosítás, melynek következtében a helyszíni ellenőrzést akadályozó személlyel, illetve szervezettel szemben a korábbinál jóval magasabb eljárási bírság szabható ki.

-----STARTING---POINT---RESZLETES---

Az 1. §-hoz

A törvény a Tpt. 5. § (1) bekezdésében foglaltakat (Értelmező rendelkezések) több helyen módosítja. Így az intézményi befektetők köre kibővül a pénzügyi vállalkozással; portfóliókezelés keretében pedig befektetési eszközökön kívül tőzsdei termékbe is be lehet fektetni a befektető pénzét.

Az ügynök definíciójának a) pontjában kimondásra került, hogy az ügynök nem minden esetben kezeli az ügyfél pénzét, hanem csupán kezelheti azt, amennyiben erre a befektetési szolgáltatóval, illetve az árutőzsdei szolgáltatóval kötött szerződése kifejezetten felhatalmazza.

Változik a befektetési hitel definíciója, melyből kikerül a futamidő egy évre történő korlátozása; s módosul a nyilvános forgalomba hozatal fogalma is, továbbá új definíciók is megjelennek (befektetési ajánlás, portfóliókezelést végző személy, minősített befektető, kis-és középvállalkozás).

A 2. §-hoz

A módosítás szándéka annak egyértelművé tétele, hogy az értékpapír átalakítása során a Tpt. 12. §-ban előírt értékesítési kötelezettség esetén a befektetési szolgáltató közreműködése nem valósulhat meg pusztán tanácsadásban, bizományosi minőségben kell eljárnia.

A 3. §-hoz

Technikai jellegű módosítás, a Tpt. IV. fejezetének címét változtatja meg.

A 4. §-hoz

Meghatározza, hogy a IV. fejezet alkalmazása során mely értékpapírok esetén kell a tagsági jogokat megtestesítő értékpapírokra, illetve a hitelviszonyt megtestesítő értékpapírokra vonatkozó szabályokat alkalmazni.

Az 5. §-hoz

A módosítás meghatározza, hogy milyen esetekben minősül a forgalomba hozatal zártkörűnek. A korábbi szabályoktól eltérően akkor zártkörű a forgalomba hozatal, ha

a) az értékpapírt kizárólag minősített befektetők részére ajánlják fel;

b) az értékpapírt minősített befektetőnek nem minősülő, tagállamonként száznál kevesebb személy részére ajánlják fel;

c) az értékpapírt kizárólag olyan befektetők részére ajánlják fel, akik egyenként legalább ötvenezer euró vagy annak megfelelő értékben vásárolnak a felajánlott értékpapírokból;

d) az értékpapír névértéke legalább ötvenezer euró vagy annak megfelelő összeg; vagy

e) az összes forgalomba hozott értékpapír kibocsátási értéke az ajánlattételtől számított tizenkét hónapon belül nem haladja meg a százezer eurót vagy az annak megfelelő összeget.

Zártkörű forgalomba hozatalnak minősülnek továbbá az alábbi esetek:

a) amikor a kibocsátó korábban már kibocsátott részvényekkel azonos fajtájú, illetve azonos osztályba tartozó, azokat helyettesítő részvényeket bocsát ki, és az ilyen új részvények kibocsátása nem jelenti a kibocsátott alaptőke növelését;

b) az értékpapírt részvénytársaságban, nyilvános vételi ajánlat keretében történő befolyásszerzéssel kapcsolatban ellenértékként ajánlják fel;

c) az értékpapírt a társaságok egyesülésével kapcsolatosan ellenértékként ajánlják fel;

d) a részvénytársaság a részvényeseinek ingyenesen juttat az alaptőkén felüli vagyon terhére részvényeket vagy osztalékként ezekkel azonos fajtájú, illetve azonos osztályba tartozó részvényeket juttat, mint amelyre tekintettel az osztalékfizetés történik;

e) az értékpapírt a kibocsátó vagy annak kapcsolt vállalkozása a kibocsátó munkavállalóinak, vezető tisztségviselőinek, felügyelő bizottsági tagjainak, illetve volt munkavállalóinak, vezető tisztségviselőinek és felügyelő bizottsági tagjainak ajánlja fel, értékesíti, illetőleg juttatja, ha a kibocsátó valamely értékpapírját valamely szabályozott piacra bevezették.

A 6. §-hoz

A módosítás előírja, hogy hitelviszonyt megtestesítő értékpapír zártkörű forgalomba hozatala esetén kötelező a befektetési szolgáltató igénybevétele, illetve meghatározza azokat az eseteket, amikor ettől el lehet térni.

A 7. §-hoz

A kibocsátó és a forgalmazó számára előírja, hogy biztosítaniuk kell minden megcélzott befektető számára a lényeges, a kibocsátó piaci, gazdasági, pénzügyi, jogi helyzetének és annak várható alakulásának, valamint az értékpapírhoz kapcsolódó jogoknak a befektetők részéről történő megalapozott megítéléséhez szükséges információkhoz történő hozzáférést.

A 8. §-hoz

Az értékpapír zárt körben történő forgalomba hozatalát a kibocsátó bejelenti a Felügyeletnek. A Felügyelet utólag ellenőrizheti, hogy a kibocsátás megfelelt-e a zártkörű kibocsátás feltételeinek. Ha az értékpapírt nem a nyilvános forgalomba hozatalra vonatkozó szabályok szerint hozták forgalomba, vagy a forgalomba hozatal nem felelt meg a zártkörű forgalomba hozatal feltételeinek, akkor az értékpapír adásvételére kötött szerződés semmis és a befektetőknek okozott kárért a kibocsátó és a forgalmazó egyetemlegesen felel.

A 9. §-hoz

Előírásra kerül, hogy a zártkörű forgalomba hozatallal kapcsolatban készített bármely írásos dokumentumban feltűnő módon fel kell tüntetni a forgalomba hozatal zártkörű voltát.

A 10. §-hoz

Lehetővé válik a természetes személy, illetve kis- és középvállalkozás számára a Felügyelethez intézett írásos kérelem alapján, hogy zártkörű forgalomba hozatal esetén minősített befektetőnek tekintsék. Természetes személyek esetén meghatározza, hogy mely feltételek teljesítése esetén vehetők fel a Felügyelet által vezetett nyilvántartásba. A nyilvántartást a kibocsátók számára folyamatosan elérhető módon nyilvánosságra kell hozni.

A 11. §-hoz

Technikai jellegű módosítás, mely a vonatkozó szakasz előtti címet határozza meg.

A 12. §-hoz

Meghatározásra kerül, hogy mely esetekben kell alkalmazni a nyilvános forgalomba hozatalra vonatkozó szabályokat. Előírásra kerül, hogy a zártkörűen működő részvénytársaság részvényének nyilvános értékesítésre történő felajánlásához, illetőleg szabályozott piacra történő bevezetéséhez a létesítő okirat módosításáról szóló közgyűlési határozat szükséges. Pontosítja, hogy a zártkörűen kibocsátott értékpapír nyilvános értékesítésre történő felajánlását illetőleg szabályozott piacra történő bevezetését követően nyilvánosan forgalomba hozott értékpapírnak minősül.

A 13. §-hoz

Ha a tőkepiacról szóló törvény másként nem rendelkezik, akkor az értékpapír nyilvános forgalomba hozatala, illetve szabályozott piacra történő bevezetése esetén a kibocsátó, az ajánlattevő, illetőleg az értékpapír szabályozott piacra történő bevezetését kezdeményező személy kibocsátási tájékoztatót és - az értékpapír szabályozott piacra történő bevezetése kivételével - nyilvános ajánlattételt köteles közzétenni. Meghatározza a nyilvános forgalomba hozatal azon eseteit, amikor nem kell tájékoztatót, illetve hirdetményt közzétenni, ezeket az eseteket azonban be kell jelenteni a Felügyeletnek.

A 14. §-hoz

Meghatározza, hogy az értékpapír szabályozott piacra történő bevezetése, illetve nyilvános forgalomba hozatala esetén mikor nem kell tájékoztatót közzétenni, valamint az utóbbi esetben milyen esetekben lehet eltekinteni a hirdetmény közzétételétől.

A 15. §-hoz

Előírásra kerül, hogy értékpapír nyilvános forgalomba hozatalának előkészítésével és lebonyolításával a kibocsátó, illetőleg az ajánlattevő befektetési szolgáltatót köteles megbízni, illetve meghatározza azokat az eseteket, amikor ettől el lehet térni. Hitelviszonyt megtestesítő értékpapír esetén lehetővé teszi a kibocsátási program keretében történő nyilvános forgalomba hozatalt.

A 16. §-hoz

Meghatározza a másodlagos értékpapír kibocsátásával kapcsolatos szabályokat.

A 17. §-hoz

Meghatározza azokat az eseteket, amikor semmis az értékpapír jegyzése, illetve az adásvételére kötött szerződés, továbbá egyértelműen meghatározza, hogy ezekben az esetekben a befektetőknek okozott kárért a kibocsátó, az ajánlattevő, illetőleg az értékpapír szabályozott piacra történő bevezetését kezdeményező személy és a forgalmazó egyetemlegesen felel.

A 18. §-hoz

Meghatározza, hogy a tájékoztatónak tartalmaznia kell minden, a kibocsátó, illetőleg az értékpapírban foglalt kötelezettség teljesítésére kezességet (garanciát) vállaló személy piaci, gazdasági, pénzügyi, jogi helyzetének és annak várható alakulásának, valamint az értékpapírhoz kapcsolódó jogoknak a befektető részéről történő megalapozott megítéléséhez szükséges adatot.

Előírja, hogy a tájékoztatóban, illetőleg az arról és az értékpapírról közzétett hirdetményben közölt adatnak, adatcsoportosításnak, állításnak, elemzésnek a valóságnak megfelelőnek, helytállónak kell lennie. A tájékoztató és a hirdetmény félrevezető adatot, téves következtetés levonására alkalmas csoportosítást, elemzést nem tartalmazhat, és nem hallgathat el olyan tényt, amely a befektető megalapozott döntését veszélyezteti.

Lehetővé teszi, hogy a tájékoztató több részből (regisztrációs okmány, értékpapírjegyzék, összefoglaló) álló dokumentumként vagy egyetlen összevont dokumentumként is elkészíthető (összevont tájékoztató) legyen.

Meghatározza, hogy mely esetekben nem kell a tájékoztatónak összefoglalót tartalmaznia.

A 19. §-hoz

Meghatározza az összefoglalóra vonatkozó szabályokat. Az összefoglalóban röviden, közérthetően, a tájékoztató eredeti nyelvén ismertetni kell a kibocsátó, az értékpapírban foglalt kötelezettség teljesítéséért kezességet (garanciát) vállaló személy, illetőleg az értékpapír lényeges jellemzőit és fő kockázatait.

Biztosítja a befektetők megfelelő tájékoztatását, illetve lehetővé teszi, hogy az értékpapír végleges ajánlati árának és a felajánlott mennyiségének ismeretében elálljanak az értékpapír megvásárlásától.

Lehetővé teszi, hogy a tájékoztató helyett alaptájékoztatót készítsenek a hitelviszonyt megtestesítő értékpapír - ideértve az opciós utalványt is - kibocsátási program keretében történő forgalomba hozatala, jelzáloglevél adagolt kibocsátás keretében történő forgalomba hozatala esetén, illetőleg ha a kibocsátó tizenkét hónapon belül legalább két alkalommal kíván azonos típusú, illetve fajtájú jelzáloglevelet forgalomba hozni.

Az alaptájékoztató a kibocsátási program egészére, az adagolt kibocsátás keretében történő minden forgalomba hozatal összességére, valamint a tizenkét hónapon belül tervezett több kibocsátásra együttesen vonatkozó összes információt egyetlen dokumentumban tartalmazza.

Az alaptájékoztató közzététele esetében az egyes részkibocsátásokra vonatkozóan a kibocsátónak a forgalomba hozatal kezdő napját megelőzően a forgalomba hozatal végleges feltételeiről (így különösen: a kibocsátás össznévértéke, az értékpapír futamideje, lejárata, kamata vagy egyéb járulékai, a forgalomba hozatal módja, továbbá az új értékpapír-sorozat értékpapírkódja) tájékoztatnia kell a Felügyeletet, és a forgalomba hozatal végleges feltételeit közzé  kell tennie.

A Felügyelet engedélye esetén egyes információk a tájékoztatóból elhagyásra kerülhetnek.

A 20. §-hoz

A költségek csökkentése érdekében lehetővé válik, hogy a tájékoztatóba a szükséges információk hivatkozással kerüljenek beépítésre, ugyanakkor az összefoglaló nem tartalmazhat hivatkozást. Hivatkozni csak a Felügyelet által jóváhagyott, vagy részére bejelentett, korábban vagy a tájékoztatóval egyidejűleg közzétett okiratra lehet. Ha az információ egy része hivatkozással kerül beépítésre a tájékoztatóba, mellékelni kell egy hivatkozási listát az információk egyértelmű azonosíthatósága érdekében.

A 21. §-hoz

Előírja, hogy az értékpapír tulajdonosának a tájékoztató félrevezető tartalmával és az információ elhallgatásával okozott kár megtérítéséért ki felelős. A tájékoztatóban foglalt minden információra, illetőleg az információ hiányára is ki kell terjedni valamely személy felelősségvállalásának. A tájékoztatót valamennyi érintett személy köteles külön aláírt felelősségvállaló nyilatkozattal ellátni. A nyilatkozatnak tartalmaznia kell azt, hogy a tájékoztató a valóságnak megfelelő adatokat és állításokat tartalmazza, illetve nem hallgat el olyan tényeket és információkat, amelyek az értékpapír, valamint a kibocsátó és az értékpapírban foglalt kötelezettségért kezességet (garanciát) vállaló személy helyzetének megítélése szempontjából jelentőséggel bírnak. A felelősség nem állapítható meg kizárólag az összefoglaló alapján - ideértve annak bármely nyelvre lefordított változatát is - kivéve, ha az összefoglaló félrevezető, pontatlan, vagy a tájékoztatóban foglalt információkkal összhangban nem álló információt tartalmaz.

A 22. §-hoz

A felelősségvállaló nyilatkozatot aláíró személyt a hirdetmény közzétételétől számított öt évig terheli a felelősség, amely érvényesen nem zárható ki és nem korlátozható.

A 23. §-hoz

Meghatározza a tájékoztató, az alaptájékoztató és a regisztrációs okmány érvényességének idejét.

A 24. §-hoz

Lehetővé teszi a tájékoztató, illetőleg az alaptájékoztató kiegészítését, ha a közzététel engedélyezése és forgalomba hozatali eljárás lezárása, illetőleg az értékpapírral történő kereskedésnek a szabályozott piacon való megkezdése között olyan lényeges tény vagy körülmény jut a Felügyelet, a kibocsátó vagy a forgalmazó tudomására, amely befolyásolhatja a befektetők döntését.

A 25. §-hoz

A befektető számára elállási jogot biztosít, ha a tájékoztató a forgalomba hozatali eljárás időtartama alatt, vagy a szabályozott piacon történő kereskedés megkezdése előtt kiegészítésre kerül. A befektető az elállási jogát a kiegészítés közzétételét követő tizenöt napon belül gyakorolhatja. A befektető elállása esetén a kibocsátó, az ajánlattevő, illetve az értékpapír szabályozott piacra történő bevezetését kezdeményező személy és a forgalmazó egyetemlegesen köteles a befektetőnek a jegyzéssel vagy a vásárlással kapcsolatos költségét és kárát megtéríteni.

Sikertelen forgalomba hozatal esetén a forgalomba hozatali eljárás zárónapját követő hét napon belül a befektetők által már befizetett teljes összeget a tájékoztatóban meghirdetett módon - kamatfizetési kötelezettség nélkül - kell visszafizetni.

A 26. §-hoz

Meghatározásra kerül, hogy a tájékoztatót mikor és hol kell közzétenni.

A közzététel helye:

a) legalább egy országos terjesztésű napilap, vagy

b) a kibocsátó és - ha van - a forgalmazó honlapja, vagy

c) annak a szabályozott piacnak a honlapja, amelyen az értékpapírral kereskednek, vagy

d)  a Felügyelet honlapja, ha a Felügyelet nyújt ilyen szolgáltatást az e törvény szerinti közzétételi kötelezettség teljesítése céljából.

Napilapban történő közzététel esetén a tájékoztatót minden olyan tagállamban, ahol az értékpapírt nyilvánosan forgalomba hozzák, vagy a szabályozott piacra be kívánják vezetni, legalább egy, széles körben terjesztett napilapban meg kell jelentetni.

Ha a tájékoztatót elektronikus úton teszik közzé, a kibocsátó, az ajánlattevő, az értékpapír szabályozott piacra történő bevezetését kezdeményező személy vagy a forgalmazó a befektető kérésére köteles azt nyomtatott formában ingyenesen rendelkezésére bocsátani. Elektronikus úton történő közzététel esetében biztosítani kell, hogy a tájékoztató mindaddig könnyen hozzáférhető legyen, amíg az értékpapír forgalomban van. Ha a tájékoztató különálló dokumentumokból áll, illetve hivatkozást tartalmaz, az egyes dokumentumok és információk külön-külön is közzétehetők. Ebben az esetben minden dokumentumban fel kell tüntetni, hogy a többi dokumentum, vagy a tájékoztató egésze hol tekinthető meg.

A tájékoztatót illetőleg a tájékoztató módosítását mindig a Felügyelet által engedélyezett tartalommal és formában kell közzétenni.

A befektetők jobb tájékoztatása érdekében a Felügyelet számára előírás lesz, hogy a hozzá bejelentett adatok alapján közzé tegye, hogy az egyes bejelentésre kötelezettek e kötelezettségüknek hol tesznek eleget.

A 27. §-hoz

Meghatározásra kerülnek a hirdetésre vonatkozó szabályok. A hirdetésben foglalt információ nem lehet félrevezető vagy pontatlan. A hirdetésben foglalt információnak összhangban kell lenni a tájékoztatóban foglalt információval. A hirdetésben meg kell jelölni, hogy az értékpapír nyilvános forgalomba hozatalával kapcsolatosan tájékoztató közzétételére került, vagy kerül sor és hogy a tájékoztatót hol lehet megtekinteni. A forgalomba hozatali eljárás lezárásáig, illetőleg a szabályozott piacon a kereskedés megkezdéséig a hirdetés tervezetét a Felügyelethez a megjelenés előtt legalább öt munkanappal be kell nyújtani. A Felügyelet a dokumentum nyilvánosságra hozatalát megtilthatja, ha annak tartalma ellentétes vagy félrevezető információt tartalmaz a benyújtott, illetve közzétételre engedélyezett tájékoztatóban foglaltakhoz képest. Ha a Felügyelet a tervezet benyújtását követő öt munkanapon belül nem nyilatkozik, úgy kell tekinteni, hogy azok megjelenését - a feladat- és hatáskörébe tartozó jogszabályi előírások szempontjából - a Felügyelet jóváhagyta.

A 28. §-hoz

Előírja, hogy a Felügyelet engedélye szükséges a tájékoztató, az alaptájékoztató és a hirdetmény közzétételéhez, illetve meghatározza azokat az eseteket, amikor nincs szükség a Felügyelet engedélyére.

A 29. §-hoz

Meghatározza, hogy harmadik országban székhellyel rendelkező kibocsátó által benyújtott engedélykérelem alapján a Felügyelet mikor engedélyezheti a tájékoztató közzétételét.

A 30. §-hoz

Meghatározza, hogy az engedély iránti kérelemnek mit kell tartalmaznia.

Lehetővé teszi, hogy a Felügyelet felhívására a kibocsátó, az ajánlattevő, az értékpapír szabályozott piacra történő bevezetését kezdeményező személy és a forgalmazó, valamint ezen személyek könyvvizsgálója, vezető tisztségviselője, ellenőrző részesedéssel rendelkező tulajdonosa, illetőleg az a személy, amelyben a kibocsátó, az ajánlattevő, az értékpapír szabályozott piacra történő bevezetését kezdeményező személy illetőleg a forgalmazó ellenőrző részesedéssel rendelkezik, köteles a tájékoztatóban foglaltakat igazolni, adatokkal, dokumentumokkal alátámasztani.

A Felügyelet jogosult a forgalmazó, a kibocsátó, az ajánlattevő, illetve az értékpapír szabályozott piacra történő bevezetését kezdeményező személy birtokában lévő, a tájékoztató alapjául szolgáló dokumentumokba betekinteni, azokról másolatot kérni, illetve azokat az általa felkért külső szakértővel megvizsgáltatni.

Ha az értékpapír forgalomba hozatala a befektetők szempontjából a szokásostól eltérő kockázatú - így különösen, ha a hitelviszonyt megtestesítő értékpapír kibocsátója kevesebb mint egy éve működik, ha a hitelviszonyt megtestesítő értékpapír kibocsátása következtében a kibocsátó hiteltartozásainak összege meghaladja saját tőkéjének összegét, vagy a kibocsátó, az ajánlattevő, vagy az értékpapír szabályozott piacra történő bevezetését kezdeményező személy és a forgalmazó felelőssége a tájékoztatóval kapcsolatosan nem egyetemleges - a Felügyelet kötelezi a forgalmazót és a kibocsátót, az ajánlattevőt, vagy az értékpapír szabályozott piacra történő bevezetését kezdeményező személyt ennek a tájékoztató elején, valamint a hirdetéseiben feltűnő módon történő feltüntetésére.

A Felügyelet az engedély megadását megtagadja, ha a tájékoztató nem felel meg e törvény vagy más jogszabály rendelkezéseinek, a forgalomba hozatal joggal való visszaélésre irányul vagy a forgalmazó, a kibocsátó nem tesz eleget a felügyeleti intézkedésnek.

A 31. §-hoz

Lehetővé teszi, hogy az egyes felügyeletek a hozzájuk engedélyezésre benyújtott engedélykérelmet átadhassák engedélyezésre valamely másik tagállam hatáskörrel rendelkező felügyeleti hatóságának. Az átadáshoz a másik tagállam hatáskörrel rendelkező felügyeleti hatóságának hozzájárulása szükséges. Az engedélyezés átadásáról a Felügyelet a kérelmezőt a döntését követő három munkanapon belül értesíti.

A 32. §-hoz

A Felügyelet a kérelmező kérésére hatósági bizonyítványt bocsát a másik tagállam hatáskörrel rendelkező felügyeleti hatósága rendelkezésére, amelyben igazolja, hogy a tájékoztató megfelel az Európai Unió szabályainak. A tanúsítvánnyal egyidejűleg a másik tagállam hatáskörrel rendelkező felügyeleti hatóságának megküldi a tájékoztatót és - ha a másik tagállamban hatályos szabályok szerint szükséges - a kérelmező által benyújtott más nyelvre lefordított összefoglalót is.

Ha a Felügyelet valamely információnak a tájékoztatóból történő elhagyását engedélyezte, akkor ennek tényét, valamint indokát is meg kell jelölnie a hatósági bizonyítványban.

A Felügyelet a hatósági bizonyítványt a kérelem kézhezvételét követő három munkanapon belül, illetőleg ha a kérelmet a tájékoztató közzétételének engedélyezésére vonatkozó kérelemmel egyidejűleg nyújtották be, a tájékoztató közzétételének engedélyezését követő munkanapon küldi meg a másik tagállam hatáskörrel rendelkező felügyeleti hatóságának.

A 33. §-hoz

A Felügyelet által közzétételre engedélyezett tájékoztató, alaptájékoztató illetőleg annak módosítása feljogosítja a kérelmezőt arra, hogy az értékpapírt az Európai Unió bármely másik tagállamában nyilvánosan forgalomba hozza, illetve szabályozott piacra bevezesse. Az értékpapír másik tagállamban történő nyilvános forgalomba hozatalának, illetve szabályozott piacra történő bevezetésének feltétele, hogy a Felügyelet a másik tagállam hatáskörrel rendelkező felügyeleti hatóságának a hatósági bizonyítványt elküldje.

A 34. §-hoz

A befektetők tájékoztatása érdekében a Felügyelet a honlapján közzéteszi az általa közzétételre engedélyezett tájékoztatókat és alaptájékoztatókat, vagy az általa közzétételre engedélyezett tájékoztatók és alaptájékoztatók listáját. Ha a Felügyelet honlapján a közzétételre engedélyezett tájékoztatók és alaptájékoztatók listáját teszi közzé, ezzel együtt - ha lehetséges - megadja a kibocsátó vagy a szabályozott piac honlapján közzétett tájékoztatóhoz a továbbutalást (hiperhivatkozást) is.

A 35. §-hoz

Meghatározza, hogy a tájékoztatót milyen nyelven kell elkészítenie a kérelmezőnek a nyilvános forgalomba hozatal helyétől függően.

A 36. §-hoz

Technikai jellegű módosítás.

A 37. §-hoz

Lehetővé teszi, hogy állampapír - ide nem értve a harmadik ország által kibocsátott állampapírt - nyilvános forgalomba hozatala, illetőleg szabályozott piacra történő bevezetése esetén - ha a forgalomba hozatalra kizárólag Magyarországon kerül sor - a tájékoztató és a hirdetmény helyett a 2. számú mellékletben meghatározott tartalmú ismertető és nyilvános ajánlattétel is közzétehető.

A 38. §-hoz

Lehetővé teszi, hogy a Hpt. 1. számú mellékletében meghatározott nemzetközi pénzügyi intézmény, az olyan nemzetközi intézmény, amelynek legalább egy tagállam a tagja, valamint bizonyos feltételek fennállása esetén a hitelintézet hitelviszonyt megtestesítő értékpapír nyilvános forgalomba hozatalához, illetőleg szabályozott piacra történő bevezetéséhez - ha a forgalomba hozatalra, illetőleg a szabályozott piacra történő bevezetésre kizárólag Magyarországon kerül sor - a tájékoztató és a hirdetmény helyett a 7. számú melléklet szerint összeállított, a Felügyelet által engedélyezett ismertetőt tegyen  közzé.

A 39. §-hoz

Lehetővé teszi, hogy a helyi önkormányzat, illetőleg valamely tagállam regionális vagy helyi önkormányzata által kibocsátott hitelviszonyt megtestesítő értékpapír nyilvános forgalomba hozatalához, illetőleg szabályozott piacra történő bevezetéséhez - ha a forgalomba hozatalra, illetőleg a szabályozott piacra történő bevezetésre kizárólag Magyarországon kerül sor - a tájékoztató helyett a kibocsátó a 4. számú mellékletben meghatározott tartalommal is elkészítheti a tájékoztatót. A tájékoztató a Felügyelet engedélyével tehető közzé.

A 40. §-hoz

Technikai jellegű módosítás.

A 41. §-hoz

Kiemeli, hogy a feltételhez kötött forgalomba hozatal semmis. A forgalomba hozatal során a befektető értékpapír megszerzésére vonatkozó nyilatkozata csak írásban, nyomtatott vagy minősített elektronikus aláírással ellátott elektronikus okirat formájában, illetőleg a Felügyelet által engedélyezett kereskedési rendszeren keresztül érvényes. A nyilatkozatban fel kell tüntetni azt, hogy a befektető a nyilatkozatát a tájékoztatóban (alaptájékoztatóban, ismertetőben) foglaltak ismeretében tette meg.

Dematerializált értékpapír kibocsátása esetén nyilatkozat csak olyan személytől fogadható el, aki értékpapír számlavezetésre szerződést kötött és az értékpapír megszerzésére vonatkozó nyilatkozatában az értékpapír-számlavezető azonosító adatait és értékpapírszámlája számát feltüntette. Valótlan adatok feltüntetése esetén az értékpapír megszerzésére vonatkozó nyilatkozat semmis.

Az értékpapír megszerzésére vonatkozó nyilatkozat elfogadására kizárólag az ismertetőben, a tájékoztatóban vagy az alaptájékoztatóban meghirdetett módon (forgalomba hozatali helyeken, a forgalomba hozatalra nyitva álló időtartam alatt, üzleti órákban) kerülhet sor.

A befektetők biztonsága érdekében előírja, hogy ha a forgalomba hozatali eljárás során a kibocsátó, az ajánlattevő, illetve a forgalmazó ellenértéket vesz át a befektetőtől, a forgalomba hozatali eljárás során befizetett összeget hitelintézetnél letéti számlán köteles tartani.

A 42. §-hoz

Előírja, hogy az allokáció során a forgalomba hozatali eljárás első három napja alatt az értékpapír megszerzésére vonatkozó nyilatkozatot tett személyek azonos elbánás alá esnek, továbbá az el nem fogadott ajánlat esetén a kibocsátó illetve az ajánlattevő és a forgalmazó a forgalomba hozatali eljárás lezárását követő hét napon belül köteles a nem kiadható értékpapírra már befizetett összeget maradéktalanul visszafizetni.

Új elemként megköveteli, hogy az allokációt megelőzően a forgalmazó ellenőrizze az értékpapír megszerzésére vonatkozó nyilatkozatban megadott értékpapír számlaszám valódiságát.

A 43. §-hoz

Meghatározza a jegyzési eljárásra vonatkozó szabályokat. A jegyzésre nyitva álló időtartamot a kibocsátó, illetve az ajánlattevő határozza meg, de az nem lehet rövidebb, mint három munkanap.

A 44. §-hoz

Meghatározza az aukcióra vonatkozó szabályokat.

A 45. §-hoz

Meghatározza az adagolt kibocsátásra vonatkozó szabályokat.

A 46. §-hoz

Pontosítja az eszközökkel fedezett hitelviszonyt megtestesítő értékpapírok esetében a rendszeres tájékoztató tartalmát.

A 47. §-hoz

Meghatározza az összefoglaló jelentéssel kapcsolatos szabályokat.

A 48. §-hoz

Pontosítja az eszközökkel fedezett értékpapírok esetében a kibocsátó rendkívüli tájékoztatási kötelezettségét.

A 49. §-hoz

Pontosítja a rendszeres és rendkívüli tájékoztatóra vonatkozó közös szabályokat.

Az 50. §-hoz

A Tpt. Harmadik részének VII. fejezete rendelkezik a nyilvánosan működő részvénytársaságban történő befolyásszerzés szabályairól. E fejezet vonatkozásában is megváltoztak a közzétételre vonatkozó szabályok. A korábbi szabályoktól eltérően szabadon választható meg, hogy az új 34. § (4) bekezdésében foglalt lehetőségek közül melyikkel él a közzétételre kötelezett.

Az 51. §-hoz

A tőkepiac fejlődését, élénkülését, versenyképességének megőrzését szolgálja az üvegházhatású gáz és légszennyező anyag kibocsátási jogokra vonatkozó opciós, határidős és egyéb származtatott ügyletek - bizonyos feltételek teljesülése esetén - befektetési eszközként való kezelése. Ez egyrészt - összekapcsolódva az üvegházhatású gáz kibocsátási egységek adásvételéhez nyújtani tervezett adókedvezményekkel - hazánk központi szerepét hozhatja a kibocsátási egységek, illetve hasonló jogokra épülő termékek kereskedelmében. Hangsúlyozandó, hogy mindez kiegészítő szerepet jelent a kibocsátási egységek kereskedelmének működéséről szóló jogszabály tartalmához képest, azaz lehetőséget teremt arra, hogy a kibocsátási egységek jogosultjai, de akár más piaci szereplők is, saját döntésük szerint válasszák a tőkepiaci lehetőségeket a birtokukban lévő kibocsátási egységek hasznosítására, illetve az ezekre vonatkozó termékekbe történő befektetést.

A „levegőszennyezési jog” fogalom beillesztése e törvény 51. §-val módosított Tpt. 82. §-ának szövegébe, nem jelenthet alapot „levegőszennyezési joggal” kapcsolatos magyar szabályozás megalkotásához. A magyar állampolgároknak alkotmányos jogait e jog nem sértheti és a levegőszennyezési jogon csak külföldön keletkezett jogot lehet érteni.

Az 52. §-hoz

A befektetési vállalkozásokon kívül csupán néhány szervezet, illetve személy végezhet befektetési szolgáltatási, illetve kiegészítő befektetési szolgáltatási tevékenységet, melyeket a Tpt. 87. §-a nevesít. Az e körben eszközölt két kisebb módosítás olyan szervezeteket hoz be a felsorolásba, akik a törvény más részeiben már jogosultságot kaptak kiegészítő befektetési szolgáltatási tevékenység végzésére, de itt nem voltak nevesítve. Az (1) bekezdés utal a befektetési alapkezelőkre és az európai befektetési alapot kezelő alapkezelőre, míg a (4) bekezdésbe a módosítás révén a KELER Rt., mint szakosított hitelintézet is beleértendő, annak ellenére, hogy róla nem szól külön törvény, tevékenysége a Tpt-n belül kerül szabályozásra.

Az 53-54. §-hoz

E §-ok a befektetési vállalkozás esetén a termékértékesítőkről, üzletkötőkről, illetve befektetési tanácsadókról; az árutőzsdei szolgáltató esetén a termékértékesítőkről, illetve üzletkötőkről vezetett nyilvántartásba történő bejegyzés egyik feltételét határozzák meg, illetve egységesítik az említett szolgáltatóknál dolgozó fenti személyekre vonatkozó, korábban eltérő rendelkezéseket.

Az 55. §-hoz

A befektetési vállalkozás és az árutőzsdei szolgáltató ezentúl munkaviszony keretében köteles foglalkoztatni a belső ellenőrt, míg ez korábban nem volt követelmény.

Az 56. §-hoz

A befektetési vállalkozáshoz kapcsolódó összeférhetetlenségi szabályok kiterjesztésre kerülnek a termékértékesítőre, befektetési tanácsadóra és a portfóliókezelést végző személyre. Természetesen a már meglévő érdekeltségek értékesítésére átmeneti időt fog biztosítani a törvény.

Az 57. §-hoz

A befektetési szolgáltató, illetve az árutőzsdei szolgáltató szerződéskötés előtti tájékoztatási kötelezettsége kerül pontosításra, melynek értelmében csak az ügyletet érintő lényeges nyilvános információkról kell tájékoztatást adni.

Az 58. §-hoz

A piacbefolyásolás fogalmának bevezetése indokolta a technikai jellegű módosítást.

Az 59. §-hoz

A módosítás egyértelművé teszi, hogy a befektetési szolgáltató, illetve az árutőzsdei szolgáltató által összes saját számlás ügyletéről, megbízási szerződéséről, illetőleg megbízásáról vezetett nyilvántartásra vonatkozó előírásoknak megfelelő, ha a szolgáltató egy nyilvántartást vezet, amelyen belül az említett ügyletek, szerződések és megbízások jól elkülönülnek és nyomon követhető azok időrendisége.

A 60. §-hoz

A módosítás értelmében a Tpt. 121. §-ában foglalt ügyletek tőzsdekényszere alóli kivételek közé kerül az állampapír mellé a magyar állam készfizető kezességvállalásával forgalomba hozott hitelviszonyt megtestesítő értékpapír is.

A 61. §-hoz

A portfóliókezelést végző számára írja elő, hogy a 11. számú melléklet vonatkozó rendelkezéseinek megfelelő (megfelelő vizsgák, stb.) személyt kell alkalmaznia főállású munkaviszony keretében, melynek hiányában nem végezheti a fenti tevékenységet.

A 62. §-hoz

A portfóliókezelés keretében - befektetési eszközön kívül - tőzsdei termékbe is invesztálható a befektető pénze, így a kiegészítés ennek a normaszövegben történő következetes átvezetését szolgálja.

A 63. §-hoz

A portfóliókezelési szerződések átadására a Ptk.-nak nem csupán a tartozásátvállalásra, hanem az engedményezésre vonatkozó rendelkezései is alkalmazandók. A módosítást indokolta, hogy a portfóliókezelési szerződések átadása során nem csak az ügyfélnek lehetnek követelései a portfóliókezelővel szemben; fordított helyzet is előfordulhat, amikor is a portfóliókezelést végzőnek vannak követelési az ügyféllel szemben; s ezek átszállására nyújtanak keretet a Ptk. engedményezésre vonatkozó szabályai.

A 64. §-hoz

A rendelkezés egyértelművé teszi, hogy portfóliókezelés esetén hozamgarancia csak a tőke megóvására vonatkozó ígéret mellett vállalható (tőkegarancia); és a mind a hozamgaranciát, mind a tőkegaranciát megfelelő biztosítékokkal kell alátámasztani, aminek nem csak a pénzügyi eszközökre, hanem tőzsdei termékekre vonatkozó befektetési politika ismertetésére is ki kell terjednie.

A 65. §-hoz

A tőzsdei termékre vonatkozó kiegészítés a korábbi termékkört bővítő rendelkezés átvezetését jelenti.

A 66. §-hoz

A rendelkezés lehetővé teszi, hogy a portfóliókezelő a letétkezelési tevékenységet szervezeti elkülönülés mellett maga is végezheti, amennyiben rendelkezik a Hpt. 3. § (1) bekezdésének i) pontja szerinti engedéllyel.

A befektetésekhez kapcsolódó pénzmozgások lebonyolítására szolgáló számla egyaránt lehet ügyfélszámla, illetve hitelintézet esetén bankszámla is.

A 67. §-hoz

A módosítás értelmében a részvények átruházásával nem szűnik meg automatikusan a részvényesi jogok gyakorlására kötött szerződés, így elkerülhető az, hogy olyan esetekben is megszűnjön a szóban forgó szerződés, amikor a részvényekből átmenetileg egy darab sincs a részvényesi meghatalmazott birtokában, de rövid időn belül ismét lesz (ez a helyzet akár napon belül többször változhat, ami sorozatos újbóli szerződéskötéseket vonna maga után).

A 68. §-hoz

A bennfentes kereskedelem és a piacbefolyásolás szabályozásának átalakulása tette indokolttá a vonatkozó rész kiegészítését.

A 69. §-hoz

Csupán egyedi letét esetén szükséges a letevő kifejezett hozzájárulása az értékpapír alletétbe helyezéséhez; s mivel más esetben erre nincs szükség, így a gyűjtőletét esetére az ezt kimondó, az előbbiekből egyébként is kikövetkeztethető tartalmat kimondó rendelkezés törlésre kerül.

A 70-71. §-hoz

Az egyes címeket megváltoztató technikai jellegű módosítás.

A 72. §-hoz

Korábban csak a befektetési szolgáltatók saját tőkéjére voltak megfogalmazva előírások, most hasonló követelmények kerültek megszövegezésre az árutőzsdei szolgáltatókra is. Az árutőzsdei szolgáltatónak a Felügyelet legfeljebb hat hónapos időtartamot biztosíthat a saját tőke pótlására.

A 73. §-hoz

A hatályos szabályozás szerint az állomány átvevője köteles az átadó üzletszabályzatában foglaltak szerint kiszolgálni az átvett ügyfeleket, így előfordult a piacon olyan eset, mikor egy befektetési szolgáltató egyidejűleg akár öt-hat üzletszabályzat alapján szolgálta ki ügyfeleit, ami jelentős adminisztratív terhekkel járt és a napi működés jelentős megnehezítését eredményezte. A módosítás lehetővé teszi, hogy az állományt átvevő befektetési szolgáltató egységes üzletszabályzat alapján szolgálja ki ügyfeleit, és mindezt úgy, hogy a befektetők jogai se csorbuljanak.

A 74-75. §-hoz

A címek megváltoztatását szolgáló technikai módosítások.

A 76. §-hoz

A Tpt. Hatodik részének hatálya részben eltér a Tpt. általános hatályától, s ezt hivatott szabályozni a Tpt. új 199. §-a.

A 77. §-hoz

A cím megváltoztatásával járó technikai módosítás.

A 78. §-hoz

A rendelkezés kimondja a bennfentes kereskedelem és a piacbefolyásolás tilalmát, mely jelenlegi jogharmonizációs kötelezettségünket megelőzően is része volt a Tpt.-nek, most csupán egy paragrafuson belüli együttes szerepeltetésük révén hangsúlyosan kiemelésre kerültek.

A 79. §-hoz

A cím megváltoztatásával járó technikai módosítás.

A 80. §-hoz

A bennfentes kereskedelemről szóló szakasz a bennfentes kereskedelem megvalósulásának különböző eseteit taglalja, majd ennek kapcsán definiálja a bennfentes személy, a bennfentes információ, a lényeges információ és az árfolyam befolyásolásra alkalmas információ fogalmát.

A 81. §-hoz

A Tpt. 201. §-a után kiegészül a 201/A-201/D. §-okkal.

A 201/A. § meghatározza, hogy a kibocsátó által kibocsátott értékpapírokra mely személyek esetén áll fenn ügyletkötési tilalom. Az ügyletkötési tilalom nem általános, hanem bizonyos személyekhez, tevékenységhez, illetve időtartamhoz köthető.

A 201/B. § a bennfentes személyek ügyletkötésének közzétételét és annak a Felügyelet felé történő bejelentését írja elő. A közzététel alóli mentesülés az adott naptári éven belüli ügyletkötések egymillió forintos összértékéig érvényesül.

A 201/C. § szabályozza a már akár csak szűk körben is ismertté vált bennfentes információ nyilvánosságra hozatalának követelményét és e kötelezettség alóli kivételeket.

A 201/D. § a bennfentes kereskedelemhez kapcsolódó hatósági ellenőrzés elősegítése érdekében előírja, hogy a kibocsátó, illetve a javára vagy nevében eljáró személy a munkaviszony vagy egyéb jogviszony alapján részükre tevékenységet végző és bennfentes információhoz hozzáférő személyekről nyilvántartást vezessen, és azt a Felügyelet kérésére rendelkezésre bocsássa. E § meghatározza a nyilvántartásban kötelezően szereplő adatokat, szabályozza az adatszolgáltatási kötelezettséget, a nyilvántartást vezető személy értesítési kötelezettségét., s azt, hogy a nyilvántartásban foglalt adatok frissítése esetén a legutolsó frissítést közvetlenül megelőző állapotot a frissítés évének utolsó napját követő öt évig a nyilvántartást vezetőnek meg kell őriznie.

A 82. §-hoz

Technikai jellegű módosítás, amely a Tpt. módosuló 202. §-a elé kerülő új címet határozza meg.

A 83. §-hoz

A § azokat a cselekményeket sorolja fel, amelyek a módosuló Tpt. értelmében piacbefolyásolásnak minősülnek.

A 84. §-hoz

Technikai jellegű módosítás, amely a Tpt. módosuló 203. §-a elé kerülő új címet határozza meg.

A 85. §-hoz

A Tpt. módosuló 203. §-a meghatározza azon magatartások körét, amelyek kivételt képeznek a bennfentes kereskedelem és a piacbefolyásolás tilalma alól. A kibocsátó saját felelősségére, jogos érdekből késleltetheti bizonyos esetekben a bennfentes információ nyilvánosságra hozatalát, de ennek tényét a Felügyeletnek be kell jelenteni. Az utolsó bekezdés kiveszi a Hatodik rész hatálya alól a Magyar Nemzeti Bankot, az Államadósság Kezelő Központot és a Központi Bankok Európai Rendszerét olyan ügyletek vonatkozásában, amelyeket monetáris, árfolyam- vagy államadósság-kezelési politika keretében hajtanak végre.

A 86. §-hoz

A rendelkezés definiálja az elfogadott piaci gyakorlatokat és az annak alapján nyilvánosságra hozandó információk körét. Rendelkezik a befektetési ajánlás készítésének és nyilvánosságra hozatalának alapvető szabályairól és a pénzügyi eszköz e fejezetre vonatkozó definícióját is tartalmazza.

A 87. §-hoz

A Tpt. módosuló 205. §-a elé új cím kerül.

A 88. §-hoz

Bennfentes kereskedelemre, illetve piacbefolyásolásra utaló adat, tény vagy körülmény felmerülése esetén a befektetési szolgáltatási, kiegészítő befektetési szolgáltatási, illetve árutőzsdei szolgáltatási tevékenységet végző személyek (a továbbiakban: bejelentésre kötelezett személyek) kötelesek az ügyletet és annak körülményeit a Felügyeletnek bejelenteni.

A bejelentésre kötelezett személyek kijelölnek egy vagy több személyt, aki(k) az egyes esetek felmerülésekor a Felügyelet felé megteszi(k) a bejelentést.

A rendelkezés szabályozza, hogy a bejelentés ténye és körülményei kinek hozhatóak a tudomására a bejelentésre kötelezett személy, a kijelölt személy, illetve a Felügyelet részéről.

A 89. §-hoz

A Tpt. XXII. fejezete elé kerül új cím.

A 90. §-hoz

A bennfentes kereskedelem és piacbefolyásolás megvalósulása esetén a Felügyelet együttműködik a többi tagállam felügyeleti hatóságaival. A fenti cselekményekhez kötődő adatokról - megkeresésre - egymást tájékoztatják. A Felügyelet a megkeresést csak szűk körben tagadhatja meg; az ilyen esetek közé tartozik például, amikor az adott ügyben már bírósági eljárás van folyamatban vagy abban már jogerős ítélet született.

A 91. §-hoz

A Befektető-védelmi Alap (Beva) tevékenységét érintő módosítás egyértelművé teszi, hogy amennyiben egy Magyarországon székhellyel rendelkező biztosított tevékenységet végző szervezet az Európai Unió más tagállamában próbál fióktelep létesítése révén tevékenységet folytatni, arra kiterjed a Beva biztosítása, és - a 97/9/EK irányelv és a csatlakozási szerződésünk által kimondott - 2007. december 31-ig tartó átmeneti időszakban csupán kiegészítő biztosítást kell kötni a fogadó ország szabályai szerint.

Új kötelezettség a külföldön fióktelepet létesíteni kívánó biztosított szervezet számára, hogy a Felügyelet felé tett bejelentéssel egyidejűleg a fogadó ország befektető-védelmi rendszeréhez való csatlakozásról, illetve annak feltételeiről tájékoztatni kell a Bevát.

A 92. §-hoz

A közzététel szabályainak megváltozása által indokolt technikai módosítás.

A 93-94. §-hoz

Az egyenlő elbánás elve alkalmazásának szabályait fekteti le a Tpt. 236. § (3) bekezdésének módosítása, mely biztosítja, hogy egy sorozaton belül a befektetési jegyhez kapcsolódó jogok és kötelezettségek azonosak legyenek, míg a sorozatok között már lehessen eltérés e vonatkozásokban; mindezt annak érdekében, hogy a befektetői igények személyre szabott kiszolgálása megvalósulhasson.

A 95. §-hoz

A hozam-, illetve a tőkegaranciára a Tpt. 131. § (2) bekezdésében a portfóliókezelőre kimondott szabály megismétlése a befektetési alapkezelőkre vonatkozóan.

A 96. §-hoz

Az európai befektetési alapot kezelő alap szűk körben - ha annak tárgya befektetési jegy - jogosult kiegészítő befektetési szolgáltatás nyújtására. Ezt teszi egyértelművé e módosítás, összhangban a Tpt. 87. §-ának kiegészítésével.

A 97. §-hoz

A befektetési jegy sorozatok bevezetésének lehetősége miatt szükséges módosítás kiegészíti a befektetési jegy kötelező tartalmi elemeire vonatkozó rendelkezéseket, illetve nevesíti, hogy az egyazon alapon belül kibocsátott befektetési jegy sorozatok miben térhetnek el egymástól.

A 98. §-hoz

Lehetővé válik, hogy egy befektetési alap nevében egy vagy több sorozatot alkotó, egyazon sorozaton belül azonos névértékű és azonos jogokat megtestesítő befektetési jegyeket bocsássanak ki. Ehhez definiálni kell, mely ismérvekben térhetnek el az egy alapon belül kibocsátott befektetési jegy sorozatok (többek között a felszámított díjak, költségek, jutalékok mértéke; a forgalomba hozatal módja, a forgalomba hozatal és a forgalmazás helye, a hozam megállapításának és kifizetésének szabályozása).

A 99. §-hoz

A nyílt végű befektetési alapra kibocsátott befektetési jegy nyilvános forgalomba hozatalához kapcsolódó közzététel szabályaival egészült ki az érintett bekezdés és a korábban a befektetési jegyekre általános jelleggel kimondott szabály, mely szerint a befektetési jegynek az adott befektető számára első alkalommal történő értékesítésekor térítésmentesen átadadandó tájékoztató, illetve a féléves és éves jelentések csupán a nyíltvégű befektetési alapra kibocsátott befektetési jegyek esetén érvényesül.

A 100. §-hoz

A befektetési jegyek forgalomba hozatalának szüneteltetésére jelen módosítás értelmében sor kerülhet nemcsak nyilvános, hanem zártkörű befektetési alap esetében is; illetve nem csupán folyamatos forgalomba hozatal, hanem jegyzési eljárás során úgyszintén.

A 101-102. §-hoz

A befektetési jegy folyamatos forgalmazása során felmerülhet olyan körülmény, melynek következtében a forgalmazás felfüggesztése szükségessé válhat. Ilyen esetekben mind az alapkezelő, mind a Felügyelet jogosult ezt megtenni. Ezt a jelen módosítást követően meg lehet tenni az egyes befektetési jegy sorozatok vonatkozásában is.

A 103. §-hoz

Technikai jellegű módosítás, mely a Tpt. jelzett szakasza előtti korábbi címet helyettesíti.

A 104. §-hoz

A külföldön kibocsátott nyílt végű kollektív befektetési értékpapírok belföldi forgalomba hozatala és folyamatos forgalmazása esetén kötelező az Európai Unió tagállamában bejegyzett forgalmazó igénybevétele és a nyilvános tájékoztatóban ki kell térni a magyar befektetők tájékoztatásának módjára, helyére és idejére, a forgalomba hozatali helyek megnevezésére, az értékpapírral kapcsolatos adófizetési kötelezettségére, a befektetés kockázatára vonatkozó információkra, valamint az alappal, illetőleg kollektív befektetési formával kapcsolatos - e törvény rendelkezéseitől eltérő - gyakorlatra. A magyar ügyfelek tájékoztatását magyar nyelven kell biztosítani.

A 105. §-hoz

A nyílt végű befektetési alap által belföldön kibocsátott befektetési jegy külföldi forgalomba hozatalát, szabályozott piacra történő bevezetését - a külföldön megkívánt tájékoztató benyújtásával egyidejűleg - a Felügyeletnek be kell jelenteni.

A 106. §-hoz

A kiegészítést a befektetési jegy sorozatok megjelenése indokolta. A kiegészítés kimondja, hogy a saját tőke összegyűjtésére vonatkozó feltételnek megfelel az is, ha a különböző sorozatokat alkotó befektetési jegyekre teljesített hozzájárulások értékének együttes összege eléri a tájékoztatóban, illetve a kezelési szabályzatban meghatározott saját tőke összegét.

A 107. §-hoz

A zártkörű ingatlanalapok esetében pontosításra kerül az apport összértéke, amely legfeljebb az alap induló saját tőkéjének ötven százaléka lehet.

A 108. §-hoz

A befektetési alap megszűnése esetén a megszűnési jelentést nem csupán a Felügyeletnek kell benyújtani, hanem azt a közzététel általános szabályai szerint közzé is kell tenni, hogy arról a befektetők is megfelelő módon tájékoztatva legyenek.

A 109. §-hoz

A befektetési alap beolvadása esetére elkészített tájékoztatóban - a befektetési jegy sorozatok kibocsátásának esetén - sorozatonként kell bemutatni az alapok nettó eszközértékeinek és az egy jegyre jutó nettó eszközértéknek az alakulását, az értékelési szabályokat; illetve a beolvadási jelentésben az összesített nettó eszközértéket is befektetési jegy sorozatonként kell megadni.

A jogutód alapkezelő által a beolvadásról és a beolvadás napjára érvényes portfólióról készített jelentését a jogutód alapkezelő forgalmazójának honlapján is közzé kell tenni.

A 110. §-hoz

A befektetési jegy sorozatok bevezetése teszi szükségessé a kiegészítést, melynek alapján a nyilvánosan működő zárt végű alapok esetében minden egyes új befektetési jegy sorozat forgalomba hozatalakor, vagy nyilvánossá válásakor egy hónapon belül kezdeményezni kell a befektetési jegy szabályozott piacra történő bevezetését.

A 111. §-hoz

A rendelkezés a befektetési alap zártkörű létrehozatalának szabályait határozza meg a Tpt. egy korábbi szabályára történő visszautalás segítségével.

A 112. §-hoz

Zártkörű befektetési alapok esetén a korábban hatályos szabályozás szerint a kezelési szabályzat módosításához a befektetési jegy tulajdonosainak írásos egyhangú jóváhagyó nyilatkozata kellett.

A módosítás értelmében a kezelési szabályzatban az alapkezelő a kezelési szabályzat módosítását a módosítással érintett befektetési jegy sorozatot alkotó befektetési jegyek tulajdonosai kezelési szabályzatban meghatározottak szerint számított és ott meghatározott mértékű többségének jóváhagyásától teheti függővé, ami jóval nagyobb mozgásteret biztosít. A kezelési szabályzat megváltoztatásához tehát adott esetben elegendő lehet az érintett befektetési jegy sorozatot tulajdonlók többségének egyetértése.

A 113. §-hoz

A módosítás előírja, hogy a nettó eszközértéket befektetési jegy sorozatonként kell kiszámítani az alap kezelési szabályzatában foglaltaknak megfelelően, illetve nem csak adásvétel, hanem ingatlan cseréje esetén is kötelezővé teszi az ingatlan értékbecslő igénybevételét.

A 114. §-hoz

Az alapkezelő az ingatlanbefektetési alap által vásárolt ingatlanok meghatározott értékéig jelzálog vagy óvadék fedezete mellett kölcsönt vehet fel az alap nevében. Korábban a hitelcél nem került meghatározásra, ami a gyakorlatban értelmezési problémákat vetett fel. E miatt került nevesítésre, hogy az említett hitel kizárólag ingatlanfinanszírozás, illetve ingatlan-beruházás finanszírozására vehető fel.

A 115. §-hoz

Az ingatlanalap portfóliójában ingatlanon kívül OECD tagállam által kibocsátott állampapír is tartható, melyre a módosítás következtében már nincs olyan korlátozás, hogy az csupán egy évnél nem hosszabb futamidejű lehetne.

A 116. §-hoz

Az európai befektetési alapok esetén a befektetési jegyek forgalmazását a Felügyelet eddig is megtilthatta, most azonban lehetősége nyílik rá, hogy a már megkezdett forgalmazást felfüggessze, amennyiben az nem felel meg a Tpt. 288. § (2) bekezdésében foglaltaknak.

A 117-118. §-hoz

E rendelkezések az alapkezelő tájékoztatási kötelezettségét igazítják hozzá a közzétételére vonatkozó általános, megújult szabályokhoz.

A 119. §-hoz

A piaci gyakorlatban értelmezési nehézségeket vetett fel, hogy a befektetésekhez kapcsolódó pénzforgalmi számla milyen típusú számlát takar. A módosítás egyértelművé teszi, hogy a letétkezelő által vezetett és a befektetésekhez kapcsolódó pénzmozgások lebonyolítására szolgáló számla adott esetben lehet akár ügyfélszámla, akár - hitelintézet esetén - bankszámla.

A 120. §-hoz

Az Európai Unió tagállamában székhellyel rendelkező és a Tpt. 313. § (3) bekezdésében foglalt feltételeknek megfelelő vállalkozások rendelkezhetnek tőzsdei kereskedési joggal. Az említett feltételek korábban értékpapírral való kereskedési és bizományosi tevékenységre vonatkoztak, mely most tágabb körben került meghatározásra (befektetési eszköz, illetve tőzsdei termék).

A 121. §-hoz

A tőzsde szabályzatait, illetve annak módosításait a Felügyelet jóváhagyását követően közzé kell tenni. A közzétételre vonatkozó szabályok módosulása révén a §-ra történő utalás módosításra szorult.

A 122. §-hoz

A tőzsde szabályzatában meghatározott személy akkor is jogosulttá válik legfeljebb tíz tőzsdenap időtartamra felfüggeszteni meghatározott tőzsdei termék forgalmazását, ha a kibocsátó megsérti a tájékoztatásra vonatkozó előírásokat.

A 123. §-hoz

A Felügyelet az adott értékpapír tőzsdei forgalmazását a korábbi lehetőségeken túlmenően akkor is jogosult felfüggeszteni, ha a kibocsátó megsérti az értékpapírok nyilvános forgalomba hozatalára, illetve a tájékoztatásra vonatkozó előírásokat.

A 124-125. §-hoz

A közzétételre vonatkozó szabályok, illetve azok Tpt.-ben elfoglalt helye módosul, s ehhez kellett igazítani az adott szabályra utaló rendelkezést.

A 126. §-hoz

Az elszámolóházi tevékenységet segítő kiegészítési tevékenységek köre kibővül a közgyűlés szervezésével és lebonyolításával.

A 127. §-hoz

Az elszámolóház által végezhető tevékenységek közé bekerült a kiegészítő befektetési szolgáltatás, amely pusztán technikai módosulásnak minősül, hiszen a törvény más rendelkezései lehetővé teszik az elszámolóháznak, hogy ilyen jellegű szolgáltatásokat nyújtson.

A másik módosulás lehetővé teszi, hogy az elszámolóház szolgáltatásait törvényben meghatározott szervezett piac számára is jogosult legyen nyújtani.

A 128. §-hoz

A Tpt. korábbi 343. § (2) bekezdése értelmében elszámolóházzal munkaviszonyban álló személy befektetési szolgáltatóban közvetlen tulajdonnal nem rendelkezhetett.

A módosítás következtében lehetővé válik az alkalmazottak tulajdonszerzése abban az esetben, ha a befektetési szolgáltató által kibocsátott értékpapír a tőzsdei értékpapír listán szerepel.

A 129.§-hoz

A közzétételre vonatkozó szabályozás megváltozása tette szükségessé az elszámolóház üzletszabályzatának, illetve annak módosításának közzétételére vonatkozó rendelkezés megváltoztatását.

A 130. §-hoz

A bennfentes kereskedelem és a piacbefolyásolás gyanúját kiváltó megbízások és tranzakciók bejelentési kötelezettségének előírása jogharmonizációs kötelezettségünkből fakad, így indokolt kimondani, hogy a bejelentés megtétele nem jelenti az üzleti titok megsértését.

A 131. §-hoz

A módosítás a terrorizmus elleni harc uniós politikájának hazai végrehajtását szolgálja. A hazai pénzügyi szervezetek az általuk alkalmazott korlátozó intézkedésekről tájékoztatják a Pénzügyminisztériumot, amely továbbítja az információt az Európai Bizottság, valamint a tagállamok felé.

A 132. §-hoz

A tőkepiaci ügyletek lebonyolításában részt vevő szervezeteket kötelezzük, hogy a nyomozó hatóság, a nemzetbiztonsági szolgálat és az ügyészség írásbeli megkeresésére haladéktalanul szolgáltassa ki a kért adatot az általa lebonyolított ügyletről és a nála vezetett számláról, amennyiben olyan adat, tény vagy körülmény merül fel, mely szerint valószínűleg bennfentes kereskedelem, illetve piacbefolyásolás történt.

A 133. §-hoz

A módosítás részben technikai, másrészt kimondja a gyanús tranzakciók bejelentésének teljesítése esetére, hogy az nem jelenti az értékpapírtitok sérelmét.

A 134. §-hoz

A korábban hatályos szabályozás szerint a Felügyelet vitás esetben határozott arról, hogy valamely tevékenység a Tpt. értelmében befektetési szolgáltatási, illetve kiegészítő befektetési szolgáltatási tevékenységnek, illetőleg árutőzsdei szolgáltatási tevékenységnek minősül-e; míg a kiegészített rendelkezésben kibővül a fenti kör a befektetési alapkezelési, tőzsdei, központi értéktári, illetőleg elszámolóházi tevékenységgel.

A 135. §-hoz

A Felügyelet eljárására vonatkozó eljárási határidők tájékoztató, illetőleg alaptájékoztató és hirdetmény közzétételének engedélyezésére irányuló eljárás esetén eltérnek az általános szabályoktól, rövidebbek azoknál. E határidők bevezetését a tájékoztatóra vonatkozó uniós szabályozás átvétele tette szükségessé.

A 136. §-hoz

A Felügyelet, amennyiben olyan adat, tény vagy körülmény jut tudomására, mely szerint valamely személy vagy szervezet jogosulatlanul végez befektetési szolgáltatási, kiegészítő befektetési szolgáltatási, árutőzsdei szolgáltatási, befektetési alapkezelési, tőzsdei, központi értéktári, illetőleg elszámolóházi tevékenységet, akkor  - összhangban a Felügyelet törvényben szabályozott feladataival, így különösen a Tpt. módosuló 378. § l) pontjában foglaltakkal - bekérheti a helyzet tisztázásához szükséges adatokat, melyek köre kibővült a bankszámlával; illetve helyszíni ellenőrzést végezhet.

A 137. §-hoz

A felügyeleti nyilvántartásokra vonatkozó szabályozás kibővül, a későbbiekben a Felügyelet nyilvántartást fog vezetni a portfóliókezelőkről, a minősített befektetőnek minősülő természetes személyekről, illetve kis -, és középvállalkozásokról.

A 138. §-hoz

Az adatátvételre vonatkozó rendelkezés módosulása folytán a Felügyelet nem csak más hatóságtól, hanem szolgáltatótól is vehet át adatot, így lehetővé válik számára, hogy - összhangban a közösségi előírásokkal, és az elektronikus hírközlésről szóló törvény e törvény keretében történő módosításával - az elektronikus hírközlési szolgáltatóktól bekérhesse a meglévő adatforgalmi nyilvántartásokat a Tpt-ben foglalt feladatai ellátásának érdekében.

A 139. §-hoz

A Felügyelet adatkezelésére vonatkozó rendelkezések több területet érintően módosulnak (bennfentes kereskedelem és a piacbefolyásolás, minősített befektetőnek minősülő magánszemélyek). Meghatározásra kerül, hogy a Felügyelet az elektronikus hírközlési szolgáltatótól kapott mely adatokat kezelheti.

A 140. §-hoz

A módosítás részben a felügyeleti nyilvántartások bővüléséhez igazodik, amikor bejelentési kötelezettséget mond ki az újonnan létrejövő nyilvántartásokban szereplőkre vonatkozó adatok módosulása esetén, másrészt egyszerűbbé teszi a közzétételi rendelkezést, mivel a közgyűlési határozatok közzététele helyett megelégszik azok lényeges tartalmának közzétételével.

A 141. §-hoz

Amennyiben más tagállamban székhellyel rendelkező forgalmazó, illetve kibocsátó megsérti az értékpapírok nyilvános forgalomba hozatalára vagy forgalomban tartására vonatkozó szabályokat, a Felügyelet értesíti a székhely szerinti tagállam hatáskörrel rendelkező felügyeleti hatóságát, hogy tegye meg a szükséges lépéseket a jogsértő magatartás, illetve állapot megszüntetésére.

A Felügyelet csak az előbb említett értesítés eredménytelensége esetén, a székhely szerinti tagállam hatáskörrel rendelkező felügyeleti hatóságának előzetes értesítését követően léphet fel közvetlenül a jogsértővel szemben.

A 142. §-hoz

A felügyeleti intézkedések és szankciók körében korábban a „felszólítás” került nevesítésre. Ezt váltja fel a „figyelmeztetés”, amely révén értelmet nyernek a Tpt.-nek azok a rendelkezései, melyek a figyelmeztetésnél súlyosabb szankció alkalmazása esetére negatív jogkövetkezményt helyeznek kilátásba (figyelmeztetés jogintézményének léte hiányában e rendelkezés értelmezése problémákat okozott).

A 143. §-hoz

A felügyeletek közötti együttműködést szabályozza értékpapírok nyilvános forgalomba hozatala, szabályozott piacra történő bevezetése és ott történő kereskedés; illetve a tájékoztató, valamint a hirdetmény vonatkozásában.

A 144. §-hoz

A módosítás következtében nem csak a felsorolt szervezetek bírságolhatóak, hanem azok vezető állású személye és alkalmazottja is.

A 145. §-hoz

A Felügyelet által bennfentes kereskedelem, illetőleg piacbefolyásolás esetén kiszabható bírság összege számottevően emelkedett, és szerkezetét tekintve is megváltozott, hiszen a két tiltott magatartás esetén kiszabható - eddig külön pontban szabályozott - bírságtétel egységes szerkezettel egy pontba került.

A Felügyelet meghatározott helyszíni ellenőrzésének akadályozása esetére kilátásba helyezett bírságtétel pedig a jogosulatlan tevékenységet végzők elleni fellépés hatékonyságát hivatott növelni.

A 146. §-hoz

A Tpt. 210. § (4) bekezdés és a Tpt. 415. § (2) bekezdésének együttes értelmezéséből az következik, hogy a Magyarországon székhellyel rendelkező biztosított tevékenységet végző szervezet által az Európai Unió másik tagállamában létesített fióktelepre a Beva által nyújtott befektetővédelem kiterjed, így a fogadó ország befektető-védelmi rendszeréhez történő csatlakozásnak csak abban az esetben van létjogosultsága, ha az a befektető-védelmi rendszer többet nyújt a Bevánál - ez az újonnan csatlakozott tagállamok jelentős részére nem igaz -, és akkor is csak kiegészítő jelleggel. Ez indokolta a „kiegészítő biztosítás érdekében”  szövegrész betoldását a módosított rendelkezésbe.

A 147. §-hoz

A bennfentes kereskedelemre, piacbefolyásolásra és az értékpapírok nyilvános forgalomba hozatalához, illetve szabályozott piacra történő bevezetéséhez kapcsolódó tájékoztatóra vonatkozó szabályok megalkotása során szükséges további részletszabályok meghozatala. A rendelkezés a fenti okból szükségessé váló rendeleti szintű szabályozásra ad felhatalmazást a Kormány, illetve a pénzügyminiszter számára.

A 148. §-hoz

A módosítás kimondja, hogy a konszolidációba bevont társaságok közül csak a belföldi székhelyű, illetve a zártkörűen működő társaságok vonatkozásában kell alkalmazni azt az előírást, hogy a kibocsátó az e társaságokra vonatkozó rendkívüli információkat közzétegye. Ezzel nem sérülnek a befektetők érdekei, hiszen a nyilvánosan működő társaság a Tpt. alapján egyébként is köteles rendszeres és rendkívüli tájékoztatást közzétenni, tehát a rá vonatkozó információk hozzáférhetők, s amennyiben azok kihatással vannak a kibocsátóra, akkor rendkívüli tájékoztatás keretében a kibocsátó is közzéteszi az érintett információkat.

A 149-150. §-hoz

A portfóliókezelés során már nem csak befektetési eszközökkel, hanem tőzsdei termékekkel is lehet kereskedni; ezt vezeti át a módosítás a Tpt. 11. és 14. számú mellékletében.

A 151. §-hoz

A befektetési jegy sorozatok bevezetésnek lehetősége tette szükségessé, hogy a befektetési jegy nyilvános forgalomba hozatala során tett nyilvános ajánlattétel, illetve eladási ajánlattétel során bizonyos információk befektetési jegy sorozatonként legyenek megadva.

A 152. §-hoz

Az Európai Unió jogának történő megfelelés nyomon követhetőségét szolgálja a Tpt. 25. számú melléklete, mely kiegészült a bennfentes kereskedelemről és piacbefolyásolásról, illetve az értékpapírok nyilvános kibocsátásakor vagy piaci bevezetésekor közzéteendő tájékoztatóról szóló irányelvekkel.

A 153. §-hoz

A közzétételre vonatkozó rendelkezések módosulása miatt szükséges módosítani a Tpt. egyéb részein található visszautalásokat.

A 154. §-hoz

A Hpt. módosítása több területet érint, egyrészt hasonlóan a Tpt. és a Bit. jelen törvény keretében történő módosításához növeli a Felügyelet eljárási jogosítványait a jogosulatlan tevékenységet végzőkkel és a helyszíni ellenőrzést akadályozókkal szemben.

A módosítás a terrorizmus elleni harc uniós politikájának hazai végrehajtását is szolgálja. A hazai pénzügyi szervezetek az általuk alkalmazott korlátozó intézkedésekről tájékoztatják a Pénzügyminisztériumot, amely továbbítja az információt az Európai Bizottság, valamint a tagállamok felé.

Új előírás, hogy az ügynök, amennyiben hirdetést tesz közzé, köteles megjelölni azt (azokat) a pénzügyi vállalkozás(oka)t, amelyek részére a Hpt. 3. § (1) bekezdés h) pontjában meghatározott tevékenységet végzi.”

A 155. §-hoz

A törvény a Felügyelet eljárásával kapcsolatos szabályok módosításával lehetővé teszi, hogy a Felügyelet eredményesebben lépjen fel a jogosulatlanul végzett biztosítási, biztosításközvetítői és biztosítási szaktanácsadói tevékenységeket végző személyekkel, illetve szervezetekkel szemben. A törvény rendezi a biztosításközvetítők és biztosítási szaktanácsadók képzésével kapcsolatos, a biztosítókról és a biztosítási tevékenységről szóló 2003. évi LX. törvény hatályba lépését követően felmerült kérdéseket.

A 156. §-hoz

A 2. társasági jogi irányelv - a befektetők és a hitelezők érdekeinek védelmében - határozza meg a nyilvános részvénytársaságok alapítására, a tőkevédelemre, valamint a tőkeemelésre és - leszállításra irányadó egységes közösségi jogi követelményeket. Azokban a tagállamokban, ahol különálló társasági formaként léteznek „public” és „private” társaságok, értelemszerűen csak a nyilvános társaságokra terjed ki az irányelv hatálya. Az egységes részvénytársaság-fogalommal rendelkező államokban azonban nincs mód ilyen különbségtételre. A hazai jog köztes pozíciót foglal el ebben a kérdésben, hiszen az egységes részvénytársaság-fogalom mellett a részvénytársaság zártkörű és nyilvános működési módja közötti eltérést a Gt. rögzíti.

Annak érdekében, hogy a későbbiekben lehetővé válhasson, hogy az említett társasági jogi irányelv csupán a nyilvánosan működő részvénytársaságokra vonatkozzon és a zártkörűen működő részvénytársaságok esetében kevésbé szigorú szabályozás érvényesülhessen, nyilvánvalóbbá kell tenni a két típus közötti különbséget mind a cégnévben,  mind a működési és szervezeti kérdések szabályozásában. A cégnév módosításának előírása az első lépés, amit várhatóan követni fog a gazdasági társaságokról szóló törvény újrakodifikálása során a részvénytársaság működésére és szervezetére vonatkozó rendelkezések jelentősnek mondható módosítása.

A gazdasági társaságokról szóló törvény módosítása következtében tehát a részvénytárasságok kötelesek lesznek a társaság cégnevében feltüntetni „nyrt.”, illetve „zrt.” rövidítéssel, hogy zártkörűen, vagy nyilvánosan működnek.

E törvény átmeneti rendelkezése kimondja, hogy a cégnév kiegészítésére vonatkozó kötelezettség teljesítése érdekében a cégjegyzékben vezetett adataik első változásakor, de legkésőbb 2006. június 30-ig kötelesek alapító okiratuk, illetve alapszabályuk módosításáról gondoskodni, és az erre vonatkozó változásbejegyzés iránti kérelmet a cégbírósághoz beterjeszteni.

A 157. §-hoz

A Hungexpo Rt. Magyarország legnagyobb marketing kommunikációs és média vállalkozása. A nemzetközi szintű szakmai tevékenység fenntartása, az ahhoz szükséges infrastruktúra fejlesztése és ehhez a források biztosítása szakmai befektető és tőke bevonását igényli.

Az ÁPV Rt. a Hungexpo Rt.-ben meglévő állami részvénycsomagot privatizációs pályázat keretében kívánja értékesíteni.

A módosítás eredményeképpen a korábbi szavazatelsőbbségi részvény a törvény erejénél fogva törzsrészvénnyé alakul.

A 158. §-hoz

A felügyeleti munkájának hatékonysága érdekében a 2003/6/EK irányelv 12. cikke előírja, hogy a Felügyelet kérésére rendelkezésére kell bocsátani a meglévő adatforgalmi nyilvántartásokat. Ennek különösen bennfentes kereskedelem és piacbefolyásolás esetén van jelentősége, mivel a híváslisták segíthetnek annak ellenőrzésében, hogy az egyes esetekben mely bennfentes információval rendelkező személytől szivárgott ki az információ az ügyletkötésnél bennfentes információra hagyatkozó személyhez. Az elektronikus hírközlésről szóló törvény módosítása az említett adatforgalmi nyilvántartásokhoz történő hozzáférést teszi lehetővé.

-----STARTING---POINT---VEGE---

A 159. §-hoz

A törvény hatályba lépésének időpontjáról rendelkezik.

A 160. §-hoz

Az átmeneti rendelkezéseket tartalmazza, biztosítván többek között, hogy bizonyos előírások (honlapon történő közzététel a kibocsátó honlapján bennfentes információ kapcsán, illetve beolvadásnál a jogutód befektetési alapkezelő forgalmazójának honlapján a beolvadásról szóló jelentés kapcsán) csak azok esetében legyen a hatályba lépést követően közvetlenül alkalmazandó, akik rendelkeznek honlappal.

Ezen kívül rendelkezik még a részvénytársaságok számára kötelező cégnévmódosítás végrehajtásának, illetve az összeférhetetlenségi rendelkezések kiterjesztése miatt a befektetési vállalkozás termékértékesítője, befektetési tanácsadója, portfóliókezelést végző személye, valamint ezek közeli hozzátartozója tulajdonában lévő tulajdoni részesedések értékesítésének végső határidejéről.

Tekintettel arra, hogy a tájékoztatóra vonatkozó uniós jogszabályok nem teszik lehetővé a korábban jóváhagyott és még érvényes kibocsátási programok változatlan formában történő folytatását, célszerű biztosítani, hogy az ilyen programmal rendelkező kibocsátók új kibocsátási program engedélyeztetése esetén mentesüljenek az igazgatási-szolgáltatási díj megfizetése alól.

A 161. §-hoz

A hatályukat vesztő jogszabályhelyek felsorolását tartalmazza.