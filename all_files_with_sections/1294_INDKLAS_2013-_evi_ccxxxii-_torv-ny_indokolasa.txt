2013. évi CCXXXII. törvény indokolása

a nemzeti köznevelés tankönyvellátásáról

-----STARTING---POINT---ALTALANOS--- 

A nemzeti köznevelésről szóló 2011. évi CXC. törvény (a továbbiakban: Nkt.) kihirdetését követően a köznevelés minden részterülete szabályozásra, valamint a működtetés megújításra került, figyelemmel az állami felelősségvállalás megnövelt szerepére és arra a jogalkotói szándékra, hogy minden gyermek, tanuló számára az ország bármely települése vonatkozásában elsősorban az államnak kell a lehető legmagasabb szintű köznevelési feladatellátást megszerveznie. A Kormány és a Magyar Országgyűlés szándéka szerint a társadalmi egyenlőtlenségek csökkentése érdekében minden, a nemzeti köznevelést érintő szabályozási területen törekedni kell arra, hogy a szabad piaci mechanizmusokra és a nem állami, hanem piaci szereplők bevonására épülő közszolgáltatások funkciózavarai ne okozhassanak ellátási nehézségeket, amelyek hátrányos helyzetbe hozhatnak bármely tanulót, nevelési-oktatási intézményt, amelynek következtében a Nemzeti alaptantervben meghatározott minimális tudástartalmak, követelmények így nem tudnak megvalósulni.

A nemzeti köznevelési rendszerben a Nemzeti alaptanterv és a különböző kerettantervek révén a tanulók részére államilag meghatározott és elvárt tudás elmélyítését támogató tankönyvek előállítását és forgalmazását is alapvetően piaci mechanizmusok határozzák meg, ezzel befolyásolva azt is, hogy milyen az iskolák tankönyvválasztása, ezáltal meghatározva azt is, hogy egy adott iskola adott tanulója melyik piaci alapon működő kiadó melyik tankönyvéből tanul. A köznevelés tankönyvellátásának sajátossága, hogy a pedagógus különböző szakmai és piaci hatások eredőjeként választ tankönyvet az általa oktatott tanulóknak. Olyan tankönyveket, amelyeket piaci mechanizmusok keretei között állít elő valamely - jelenleg több mint száz - kiadó, és az országos tankönyv-előállítás folyamatában a kiadói marketing-mechanizmusok széles tárháza befolyásolja az iskolák majdani tankönyvválasztását. A jelenleg hatályos szabályozást tartalmazó tankönyvpiac rendjéről szóló 2001. évi XXXVII. törvény nem az állami felelősségvállalás és az állami közfeladat ellátás elveire építkezik, hanem arra, hogy lehetővé tegye, hogy a különböző piaci szereplők, gazdálkodó szervezetek - jogi keretek között - szabad piaci mechanizmusokkal is élve minél nagyobb példányszámot szállítsanak a köznevelés részét képező iskolákba, ezáltal is törekedve a minél magasabb profit megszerzésére. Nem vitatható az a tény, hogy a kiadók saját befektetéseikkel fejlesztették ki az általuk előállított tankönyveket, és eközben igyekeztek megfelelni a mindenkori kormányzati elvárásoknak, a változó szabályozásnak és a magas minőségi kritériumoknak. Hangsúlyozni szükséges a törvényi szabályozás adta piaci viszonyokat, amelyek lehetővé teszik azt is, hogy adott esetben, ha valamely kiadó nem teljesíti vállalásait, a tanulók nem jutnak hozzá a megrendelt tankönyvhöz és az állami tantervek által meghatározott garantált tudáshoz.

Mindezek alapján szükségessé vált, hogy az állam a jelenlegi köznevelési tankönyvpiaci szabályozási keretek helyett új szabályozási kereteket alkosson. Olyan szabályrendszert, olyan új törvényt, amely a piaci mechanizmusok és a tankönyvkiadók egymással történő versengése helyett megteremti az állam felelősségét, azt az állami garanciát, amely alapján az állam saját állami tankönyvkiadóval, kísérleti tankönyvfejlesztésével is biztosítja a jövőben a tankönyveket az iskoláknak, de nem kizárva ebből azt sem, hogy ahol indokolt, fenntartsa a nem állami tulajdonban álló kiadók tankönyvfejlesztésbe való bevonásának lehetőségét.

A törvény új alapokra helyezi a köznevelési tankönyvfejlesztés, -előállítás egészét, állami felelősségként értelmezi a tankönyvek előállítását, rendelkezik a Kormány által rendeletben kijelölésre kerülő állami tankönyvfejlesztésért és kiadásért felelős szervről, a tankönyvvé nyilvánítási eljárásban a Kormány által rendeletben kijelölt testületről, amely a legmagasabb állami garancia lesz majd a tankönyvek magas minőségére.

-----STARTING---POINT---RESZLETES---

Az 1. §-hoz

A törvény hatályáról rendelkezik, meghatározza, hogy mely köznevelési intézménytípusokra, mely természetes és jogi személyekre terjed ki a törvény hatálya.

Nevesíti, hogy a köznevelés tankönyvellátása állami közérdekű feladat, amelynek működtetésért az oktatásért felelős miniszter (a továbbiakban: miniszter) a felelős. A köznevelés országos tankönyvellátását a tankönyvvé nyilvánítási eljárásban a Kormány által rendeletben kijelölt testület közreműködésével az állami tankönyvfejlesztésért és kiadásért felelős szerv (továbbiakban: szerv) látja el. Az szerv ellátási felelőssége mellett kell megszervezni. Lehetőség nyílik arra is, hogy a miniszter úgynevezett kísérleti tankönyvfejlesztés keretében fejlesszen ki új tankönyveket, amelyek nyomdai előállítása az szerv közreműködésével történne. Erre az utóbbi eljárásra jelenleg is adott a lehetőség, ugyanakkor törvényi szintre emelése indokolt, figyelemmel arra, hogy az új tankönyvek fejlesztését és az iskolák részére történő biztosítását így lehet garantálni. A törvény is tartalmazza a tankönyvpiac rendjéről szóló 2001. évi XXXVII. törvény (a továbbiakban: Tpr.) jelenleg hatályos azon rendelkezését, amely szerint a miniszter tankönyvfejlesztési pályázatot is kiírhat nem állami tankönyvkiadók részére annak érdekében, hogy olyan tankönyvi hiányterületeken, ahol az állam adott évben fennálló lehetőségei alapján nem fejleszt még tankönyvet, és így más kiadók fejlesztései is bekerülhetnek a köznevelés tankönyvellátásába. Meghatározza a tankönyvvé nyilvánítási eljárásban a Kormány által rendeletben kijelölt testület közreműködői szerepét.

A 2. §-hoz

A rendelkezések meghatározzák a szerv alapfeladataival kapcsolatos olyan főbb szabályokat, amelyek szabályozása törvényi szinten indokolt. Garanciális szabályokat határoz meg a könyvtárellátó működésével, alapfeladataival kapcsolatban. Pontosabb szövegezéssel átülteti az új törvénybe a Tpr.-be már beépített szabályozási elveket, meghatározza, hogy a köznevelési tankönyvek terjesztését az állam a könyvtárellátón keresztül látja el. A törvény megteremti annak a lehetőségét is, hogy a könyvtárellátó az országos tankönyvterjesztésbe bevonjon más teljesítési segédet is, amennyiben az indokolt.

A 3. §-hoz

Meghatározza a tankönyvvé nyilvánítási, a pedagógus-kézikönyvvé nyilvánítási eljárás lépéseit, a tankönyvvé, a pedagógus-kézikönyvvé nyilvánítási eljárás folyamatát, az abban közreműködőket nevesíti. Meghatározza, kik nyújthatnak be a jövőben tankönyvvé továbbá pedagógus-kézikönyvvé nyilvánítás iránti kérelmet. Rendelkezik arról, hogy főszabály szerint az iskolai oktatás adott évfolyamához csak a tankönyvjegyzéken szereplő legfeljebb kettő tankönyv közül lehet rendelni. Rendelkezik arról, hogy a miniszter nyilvános pályázatot is hirdethet abból a célból, hogy a köznevelés tankönyvellátását segítse, bevonva a kiadással üzletszerűen foglalkozó kiadókat. Fontos garanciális szabályként beépítésre kerül az az új elem, ami a fenntartó egyetértéséhez köti az iskola tankönyvválasztását. Ezzel garantálható, hogy az iskola, továbbá a fenntartója között az állami támogatás igénylése és felhasználása vonatkozásában együttműködés és közös felelősségvállalás jöhessen létre. A fenntartó, mint az iskola működésének finanszírozója jogot kap arra, hogy segítsen költségvetési szempontból optimalizálni az iskola tankönyv választását. Az új rendszer fenntartása érdekében pontosításra kerül a személyes adatok köre, az adatkezelés és adattovábbítás szabályrendszere.

A 4. §-hoz

A nemzeti köznevelés rendszerében az Nkt. alapján az állam ingyenesen biztosítja a tanulók tankönyvekkel történő ellátását 2013. szeptember 1-jétől kezdve felmenő rendszerben az elsőtől a nyolcadik évfolyamig. Az alanyi jogon ingyenes tankönyvellátásban részesülő tanulók körén túl a felsőbb évfolyamokon az érintett tanulók között nagyon sok az olyan, aki hátrányos helyzetű, tartósan beteg, sajátos nevelési igényű, rendszeres gyermekvédelmi kedvezményben részesül, illetve három vagy több gyermeket nevelő családban él, vagy rendszeres gyermekvédelmi kedvezményben részesül, amely tanulói kör számára e törvény határozza meg a biztosítható kedvezmények mértékét. Ezen tanulók számára az állam jelenleg is garantálja az ingyenes tankönyvellátást, és ezt a jövőben is fenn kell tartani annak érdekében, hogy a társadalmilag hátrányos helyzetűek állami támogatása megvalósuljon, és ezáltal a társadalmi leszakadásukat az állam megakadályozza.

-----STARTING---POINT---VEGE---

Az 5. §-hoz

A felhatalmazó rendelkezések meghatározzák azokat a részterületeket, amelyekre vonatkozóan a kormánynak, valamint az oktatásért, továbbá a szakképzésért felelős miniszternek részletszabályokat kell alkotnia.

A 6. §-hoz

Rendelkezik az új törvény hatálybalépéséről. Az új szabályok hatálybalépésének időpontja 2014. január 1., ezzel jogi értelemben is megszűnik a piaci elvekre épülő tankönyvellátás, és megvalósul az állam teljeskörű felelősségére épülő állami közfeladatként megszervezésre kerülő köznevelési tankönyvfejlesztés és -ellátás.

A 7. §-hoz

Rendelkezik azokról az átmeneti szabályokról, amelyek szükségesek ahhoz, hogy mindaddig, amíg az szerv nem tudja biztosítani az összes új tankönyvet, a többi kiadó pályázati úton bekapcsolódhasson a tankönyvellátás országos rendszerébe.

Rendelkezni kell a jelenleg hatályos jogszabályok alapján megkezdett tankönyvvé nyilvánítási eljárásokról, valamint a Tankönyves Vállalkozók Országos Testületének megszüntetéséről.

A 8‒9. §-hoz

Az új törvény hatálybalépésével szükségessé váló módosító rendelkezéseket tartalmazza. Rendelkezik a Tpr. és más jogszabály, illetve jogszabályhely hatályon kívül helyezéséről.