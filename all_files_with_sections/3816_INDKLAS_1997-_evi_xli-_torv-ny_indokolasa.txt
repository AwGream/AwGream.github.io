1997. évi XLI. törvény indokolása

a halászatról és a horgászatról, egységes szerkezetben a végrehajtására kiadott 78/1997. (XI. 4.) FM rendelettel

-----STARTING---POINT---ALTALANOS--- 

Hazánk száznegyvenezer hektár felületű természetes vize és víztározója nyújt a halak számára alkalmas életteret. Az ember feladata velük kapcsolatban az, hogy tudatos beavatkozással elősegítse a halállományok fennmaradását és folyamatos utánpótlását, illetve szabályozza a különböző halfajok fogását, részben a természeti környezet megóvása, részben gazdasági céljai érdekében. E tudatos tevékenységnek folyamatosan alkalmazkodni kell a megváltozott környezeti feltételekhez, és egyúttal a társadalom változó prioritásaihoz. Jellemző részben még a múlt században történt folyószabályozások, valamint a környezet általános állapotának az elmúlt évtizedekben tapasztalt romlása oda vezetett, hogy az ember szerepe a vizek halállományának fenntartásában és fejlesztésében felértékelődött, mivel a halállományok magukra hagyatva a megújulásra már nem képesek. Hasonló jelenségek valamennyi európai országban lejátszódtak, amit a halászati jogalkotás fejlődése is már mindenütt tükröz.

Hasonlóképpen jelentős változások következtek be e területen az ember gazdasági céljait illetően is. A fejlett országokban a hagyományos természetes vízi halászat gazdasági jelentősége fokozatosan csökkent, helyébe a szabadidős halászat (horgászat) igényeinek kielégítése lépett. Magyarország vizein napjainkban mintegy százezer hektáron - így a Balatonon is - a halászati-horgászati kettős hasznosítás a jellemző. Ennek lényege, hogy a horgászati igények kielégítése az alapvető cél, a kereskedelmi halászati tevékenység a halállomány szabályozásával, egyes halfajok intenzívebb telepítésével és kitermelésével a horgászat feltételeit javítja. Mintegy harmincezer hektáron kizárólag horgászati hasznosítás folyik, ugyanakkor mindössze néhány ezer hektár terjedelmű az a vízfelület (évente lecsapolható víztározók), ahol a horgászat kizárásával kereskedelmi célú haltermelés folyik.

Mivel a vizek halállományának fenntartásában és a horgászati igények kielégítésében meghatározó szerepe van az évenkénti rendszeres haltelepítéseknek, a haltenyésztési célokra épült tógazdaságok (mintegy huszonnégyezer hektár) haltermékének egy része nem étkezési halként, hanem a természetes vizek népesítő anyagaként kerül forgalomba. E kapcsolat szükségessé teszi, hogy a vizek halállományának védelmére vonatkozó jogi szabályozás egy része az egyébként alapvetően állattenyésztési célú létesítményekben is érvényesüljön.

Hazánkban évente háromszázhatvanezer állampolgár vált egész évre érvényes állami horgászengedélyt, és több tízezer azoknak a személyeknek a száma, akik alkalomszerűen, úgynevezett üdülőjeggyel hódolnak e szenvedélynek, vagy hazánkba látogató külföldi turistaként horgászni is kívánnak. Évente háromezerkétszáz személy vált állami halászjegyet, részben a megélhetését a vizeken kereső főfoglalkozású halászként, részben jövedelem-kiegészítésképpen, részben szabadidős tevékenység céljából. E számok azt jelentik, hogy - három fős családokat véve alapul - a lakosság mintegy tíz százaléka közvetlenül érdekelt a halgazdálkodás, illetve a halászati jog hosszú távú szabályozásában. E kör még szélesebb, ha figyelembe vesszük, hogy a vizeken folyó szabadidős tevékenység a nemzetgazdaság más területein (idegenforgalom, közlekedés, horgászcikk gyártás és kereskedelem, tógazdasági haltermelés) is jelentős jövedelmet termel, illetve foglalkoztatási lehetőséget biztosít.

Jelenleg a halászatra törvényi szintű szabályozással nem rendelkezünk. A halászatról rendelkező 1977. évi 30. törvényerejű rendelet (a továbbiakban: tvr.) szűk terjedelemben szabályozta e jogviszonyokat, míg a részletes szabályait miniszteri szintű végrehajtási rendelet tartalmazza. A tvr. hatálybalépésekor a termőföldek és a vizek állami tulajdona volt a jellemző, ezért a szabályozás az állami halászati jog gyakorlására korlátozódott. A halászati jog állami tulajdonának alapelve mellett a tvr. deklarálja, hogy az állampolgárt a tulajdonában lévő vízen megilleti a halászat joga, de sem a tulajdonos változásakor követendő eljárást, sem a magántulajdonban lévő halászati jog gyakorlását nem szabályozza. Ugyancsak szabályozatlan a vízterületek állami tulajdonból önkormányzati tulajdonba kerülésekor, vagy a gazdálkodó szervezetek tulajdonszerzése esetén követendő eljárás.

Az állam halászati jogának hasznosítása, a jelenlegi hasznosítók körének meghatározása - a tvr-nek megfelelően - a halászati jog átengedésével, gyakorlatilag állami elosztással történt. A halászati vízterületek hasznosítói hosszú időn át kizárólag állami vállalatok, mezőgazdasági és halászati szövetkezetek, valamint a horgászok érdekképviseleti szerve, a Magyar Országos Horgász Szövetség voltak. A tvr. 3. § (2) bekezdésének az 1992. évi LXXXVIII. törvény 29. §-ával történt hatályon kívül helyezésével nyílt meg annak elvi lehetősége, hogy az önkormányzatok, a gazdasági társaságok, továbbá a horgászegyesületek és állampolgárok is igényelhessék az állam tulajdonában lévő halászati jog gyakorlását. E lehetőséggel azonban ez idáig kevesen éltek, mivel a jogszabály nyilvános versenyhelyzet kialakulását nem tette lehetővé, a hasznosítás évtizedek óta kialakult rendszerében a használók helyzete mintegy változatlan érvényűvé vált.

A termőföldek tulajdonviszonyainak átalakulásával, az egyes állami tulajdonú vízfolyások, tavak, holtágak önkormányzati tulajdonba adásával, a Polgári Törvénykönyvnek az egyes állami tulajdonú vizek forgalomképtelenségére vonatkozó rendelkezése feloldásával már nem egyeztethető össze az, hogy a vízterület tulajdonosa a hatósági elosztástól függően gyakorolja a halászati jogot.

A halászati jogviszonyok szabályozása átfogó törvényi szintű, továbbá olyan - az európai jogrendszerek szabályozásához igazodó - minőségi változást igénylő szabályozást igényel, amely már megfelel az átalakult társadalmi-gazdasági viszonyoknak, és piacgazdasági alapokon versenyfeltételeket teremt a halgazdálkodás lehetséges szereplői számára, és egyidejűleg biztosítja az élőhelyre jellemző összetételű halállomány fennmaradását.

A törvény alapvető célja éppen ezért az, hogy a halászat és a horgászat feltételei a piacgazdaság követelményeivel összhangban úgy kerüljenek meghatározásra, hogy folyamatosan biztosítsák a vízi élővilág sokféleségének fenntartását és megújulását.

A törvény új alapokra helyezve állapítja meg a halászati jog tartalmát, és mint vagyoni értékű jogot - főszabályként - a vízterület tulajdonjogának elválaszthatatlan részévé teszi.

A törvény szerint a halászati jog hasznosításáról a tulajdonos határozhat, vagyis eldöntheti, hogy e vagyoni értékű jogát maga hasznosítja vagy haszonbérbe adja. Azokban az esetekben, amikor a vízterület és így a halászati jog tulajdonosa a Magyar Állam, a haszonbérlő kiválasztása minden esetben nyilvános pályázat útján történik, megszűnik tehát a halászati jog hasznosításának eddigi hatósági átengedési rendszere.

-----STARTING---POINT---RESZLETES---
I. Fejezet

Bevezető rendelkezések

Az 1. §-hoz

A törvénynek a törvény tárgyával összefüggő rendelkezése összefoglalását adja a szabályozás körének. Kiemelendő, hogy a törvény hatálya valamennyi természetes vízre és halgazdálkodásra alkalmas vízilétesítményre kiterjed. Tekintettel arra is, hogy a vizek népesítését szolgáló tenyészanyag megtermelése a tógazdaságokban folyik, ugyanakkor halastavakon is megvalósulhat horgásztatási szolgáltatás, nem indokolt e vízterületek esetében a törvény hatálya alól kivételt tenni. A halastavakra azonban csak a halászattal összefüggő rendelkezések közül néhányat (így például a hal- és élőhelyének védelmére vonatkozó követelmények, a horgászattal, az őrzéssel kapcsolatosak) kell alkalmazni. A védett halfajok az adott vízterület halállományának részét képezik, így a hal védelmével, a gazdálkodással összefüggő beavatkozások előírásai a védett halfajokra is kiterjednek, emellett utalni kell arra, hogy fogásukat a természet védelméről szóló törvény korlátozza, illetve tiltja.

A 2. §-hoz

Az értelmező rendelkezések körében a „hal” fogalma, nem azonos a közismert biológiai kategóriával, mivel kiterjed a halgazdálkodás által érintett és a vizekből gyűjtött más állati szervezetekre is. A halászati vízterület és a halastó fogalmának elhatárolása a törvény hatályának rendelkezéseivel összefüggésben szükséges, mivel ez utóbbiak nem minősülnek halászati vízterületnek, csak a törvényben meghatározott tevékenységek szempontjából tartoznak a szabályozás körébe.

II. Fejezet

A halászati jog

A 3-5. §-hoz

A törvény főszabályként új alapokra helyezi a halászati jog tartalmát azzal, hogy azt, mint vagyoni értékű jogot a hal életterét képező halászati víz tulajdonjogának részévé teszi. A törvény a holtágak, bányatavak és víztározók esetében kivételt tesz, mivel ökológiai megfontolásból és a horgásztársadalom érdekeit előtérbe helyezve ez utóbbiakra - a víz tulajdonosától függetlenül - a halászati jog állami, illetőleg önkormányzati tulajdonát tartja indokoltnak.

A törvény az önálló halászati jog mellett szabályozza a társult halászati jogközösség létrehozását is, amennyiben a halászati vízterületnek több tulajdonosa van. A társult halászati jogról a tulajdonosok a vízterület tulajdoni hányada arányában ötvenegy százalékos többséggel határozhatnak.

A halászati jog hasznosításáról a tulajdonos vagy a tulajdonosok közössége határozhat. A tulajdonos, illetve tulajdonosok számára lehetőség nyílik a halászati jog haszonbérbeadás útján való hasznosítására. Az államot megillető halászati jog hasznosítása is - a jelenlegi hatósági átengedéssel ellentétben - haszonbérbeadással történhet a Polgári Törvénykönyvnek és e törvénynek a haszonbérbeadásra vonatkozó rendelkezései alapján.

A 6-7. §-hoz

A vadászterületektől eltérően a halászati vízterület határai általában természetes eredetűek, az adott vízterület kiterjedésének felelnek meg. Hazánkban a történetileg kialakult gyakorlat szerint a leghosszabb folyók alkotnak több halászati vízterületet. A Duna tíz, a Tisza nyolc, a Rába kettő halászati szakaszra oszlik, további szakaszolásuk a halállományok összefüggése miatt szakmailag nem indokolt. Az egyes szakaszok halgazdálkodásának összhangját az ilyen vízterületeken a halgazdálkodási tervek (26. §) biztosítják. Mivel a halászati vízterületek az országban kialakultak, a halászati vízterületté nyilvánítási eljárást a tulajdonosok kérelmére az új vízterületek (például újonnan épült víztározók, eddig nem hasznosított bányatavak) esetében szükséges lefolytatni.

A 8. §-hoz

A törvénynek a hal tulajdonjogának megszerzésére vonatkozó rendelkezései lényegében nem érintik a Polgári Törvénykönyvnek a halak állami tulajdonáról, valamint a jogosultat megillető tulajdonszerzésről szóló rendelkezéseit, azonban kiegészítést tartalmaz a tulajdonszerzés „kifogással”, „gyűjtéssel” való megvalósulására. A Ptk. rendelkezéseivel összhangban hiányzó tulajdonjogi rendelkezést, illetve pontosítást tartalmaz a törvény a jogosult tulajdonát képező halászati vízterület, valamint a haltetem lelése esetén.

A 9-12. §-hoz

A halászati vízterületeken a törvény kötelezővé teszi a halászati jog gyakorlását, azonban a vízterület tulajdonosa vagy a halászati jog haszonbérlője már azzal is eleget tesz e kötelezettségének, ha a vízterületen élő hal- és élőhelyének védelmére vonatkozó előírásokat megtartja.

A törvény külön is rendelkezik a Magyar Állam tulajdonában lévő halászati vízterületek, valamint holtágak és bányatavak esetén az államot megillető halászati jog gyakorlásáról. Az állam halászati jogának hasznosítása csak nyilvános pályáztatás útján haszonbérbeadással lehetséges. A törvény meghatározza azokat a feltételeket, amelyeket a földművelésügyi miniszternek minden egyes pályáztatáskor egyaránt figyelembe kell vennie, és nem zárja, ki, hogy a miniszter ezen felül további követelményeket is meghatározzon.

A 13-14. §-hoz

A törvény meghatározza azokat a tartalmi elemeket, amelyeket a halászati jog haszonbérletére vonatkozó szerződéseknek tartalmaznia kell, valamint rendelkezik a haszonbérleti szerződés azonnali hatályú felmondása okairól, köztük az alhaszonbérbeadás tilalmáról. A halgazdálkodási terv ötéves időtartamra határozza meg a hasznosítás követelményeit azokon a vizeken, amelyekből összeköttetésük révén a halak szabadon átjuthatnak más halászati vizekbe, ezért abban az esetben is indokolt a halgazdálkodási terv végrehajtása, ha időközben változik a jogosult személye.

A haszonbérleti szerződés érvényességéhez a törvény nem követeli meg a halászati hatóság jóváhagyását, azonban a bérlő köteles azt hatósági nyilvántartásba vétel céljából bejelenteni.

A halgazdálkodás érdekeinek védelmét szolgálja a törvénynek az a rendelkezése, miszerint a szerződés megszűnésekor a haszonbérlő által létesített egyes berendezések, létesítmények és beruházások értékét - a halgazdálkodási szempontból indokolt, még meg nem térült telepítési költségeket - el kell számolni, kivéve ha a szerződő felek ettől eltérően állapodnak meg. Amennyiben a haszonbérbeadó nem számol el, a haszonbérlő a teljesítésig birtokban maradhat. Az Országos Halászati Adattár részére (32. §) történő bejelentési kötelezettség előírásával regisztrálásra kerül és becsülhető, hogy a telepítési érték - mint ráfordítás - mekkora hányada térült meg a halfogásban.

A 15-17. §-hoz

A törvény a parti ingatlan tulajdonosára nézve tűrési kötelezettséget állapít meg a halgazdálkodás szempontjából indokolt mértékig, ugyanakkor előírja a halászati tevékenység (halászati szolgalmi jog) jogszerű folytatásából eredő károkozás miatt a parti ingatlan tulajdonosa részére kártalanítás fizetését.

A törvény szabályozza a vízilétesítmény üzemeltetője kötelezettségét arra, hogy a halászati jogosultat időben tájékoztassa a halállományt veszélyeztető, vagy a halászati tevékenységet korlátozó beavatkozásról. A folyóvízi, vándorló halállományok védelmét szolgálja a létesítmények építéséhez előírt halászati hatósági, valamint más hatóságok szakhatósági hozzájárulása szükségessége. A hal szabad mozgását, ívási vándorlását akkor is lehetővé kell tenni, ha a folyóvízen duzzasztómű épül, ezért, a nagy értékű folyóvízi halállományok ívási vándorlásának biztosítására a halászati hatóság a duzzasztóművek beruházóját (üzemeltetőjét) hallépcső létesítésére és üzemeltetésére kötelezheti. A javasolt szabályozás gyakorlatilag valamennyi nyugat-európai ország halászati törvénye tartalmazza, elismerve, hogy a halállomány védelmének biztosítása egyike az energiatermelés költségeinek. A jogharmonizáció általános célja mellett a Duna-medencében a szabályozásnak gyakorlati jelentősége a nemzetközi vizek vonatkozásában van. (Például szolgál erre, hogy a Vaskapu erőmű megépítésekor nem készült hallépcső, így megszűnt az értékes tokfélék felvándorlása a Fekete-tengerből a hazai Duna szakaszra.)

Rendkívüli halpusztulások esetén elkerülhetetlenné válhat a szükséges mintavételezéshez a parti ingatlan használata. A vízmintavétel és szükséges vizsgálat állami feladatainak végzését a vízterület szerint érintettek nem akadályozhatják, illetve tűrni kötelesek.

III. Fejezet

A halgazdálkodás

A 18-22. §-hoz

A halfogásra jogosító okmányok rendszerére vonatkozó törvény mindenki számára, aki halászati vagy horgászati tevékenységet folytat - beleértve a halászati vízterület tulajdonosát is -, kötelezővé teszi az állami halászati hatósági engedély: az állami halászjegy vagy horgászjegy kiváltását. Mindkét hatósági engedélyhez a (nem magyar állampolgárok kivételével) a törvényben előírt személyi feltételek megléte szükséges. Az állami halászjegy vagy horgászjegy önmagában nem jogosít halászatra vagy horgászatra, mivel ahhoz még szükség van a jogosulttól a halászati vízterület vagy halastó tulajdonosától, illetve haszonbérlet esetén a haszonbérlőtől) az adott vízterületre érvényes területi engedélyre. A halászó vagy horgászó tevékenysége során mindkét engedélyt, az állami hatósági engedélyt és a tulajdonos, illetve haszonbérlő által adottat köteles magánál tartani, melyek alapján a hatóságok a jogosultságot bármikor ellenőrizhetik.

Az állami halászjegy és az állami horgászjegy díja országosan egységes és kedvező mértékűnek tervezett, melynek rendeletben történő megállapítására a földművelésügyi miniszter kap felhatalmazást (jelenleg háromszáz forint a díj összege). A törvény - méltányossági megfontolásból - mentesíti a díj megfizetése alól a 14 éven aluli és a 70 éven felüli horgászókat. Az állami halászjegyek és horgászjegyek kiadásáért fizetendő igazgatási-szolgáltatási díjak a törvény 52. §-ában felsorolt országos halgazdálkodási célokat szolgálják.

A területi engedélyt a halászatra jogosult a szolgáltatásokkal arányosan a piaci feltételek szerinti áron értékesíti, mely nem tartozik a szabályozás körébe.

Mivel a törvény szerint az állami halászjegy és horgászjegy kiadása és a halvédelmi bírság kiszabása egyaránt az első fokú halászati hatóság hatáskörébe kerül, a gyakorlatban is érvényesíthetővé válik annak előírása, hogy a jegy nem adható ki - a kérelem időpontjából egy éven belül - annak a személynek, akit szabálysértés vagy bűncselekmény elkövetése miatt jogerősen felelősségre vontak, illetve halvédelmi bírság kiszabásával sújtottak.

A 23. §-hoz

A törvény 23. §-ának (2) bekezdésében felsorolt tiltott eszközök harmonizálnak a nyugat-európai országok belvízi halászati jogszabályaival (egyes ilyen eszközök tengerben használhatók, de belvizeken nem). E tilalmak körét az Európa Tanács felé is deklarálnunk kellett.

A folyóvizeken ívási vagy táplálkozási vándorlást végző halállományok rablógazdálkodás-szerű fogását hivatott megakadályozni a 23. § (3) bekezdésében foglalt tilalom.

A 24. §-hoz

Az elektromos halászat a korszerű halgazdálkodás egyik elengedhetetlen eszköze. Alkalmazását minden ország szigorú szabályozáshoz köti, ezt követi a törvény is, amikor a jelenlegi szabályozást törvényi szintre emeli, ugyanakkor tovább szigorítja. A megfelelő géppel, kiképzett szakember által végzett elektromos halászat a vízi élővilágra ártalmatlan, avatatlan kezekbe kerülve azonban nagy károkat okozhat. A folyóvízi alkalmazás korlátozása nem annyira az élővilág védelmét, sokkal inkább a horgászati tevékenység zavartalanságát szolgálja. Mivel az utóbbi időkben az orvhalászatban is alkalmazott eszközzé vált az elektromos halászgép, a halvédelmi bírság javasolt rendszere (50. §.) is kapcsolódik a témához.

A 25-30. §-hoz

A törvény a jelenlegi szabályozás szerint javasolja törvényi szintű szabályozásban meghatározni a halgazdálkodási tevékenységben követendő tervezési rendszert, melynek fenntartását indokolja a halászati jog szakszerű hasznosítása és hatósági ellenőrzése. A törvény - a jelenlegi szabályozástól eltérően - csak azokra vízterületekre követeli meg az öt évre szóló halgazdálkodási terv készítését és ezáltal a gazdálkodás összhangjának kialakítását, melyek a hal szabad mozgása szempontjából más halászati vízterülettel összeköttetésben vannak. A halgazdálkodási terv kötelező tartalmi előírásai olyan évenkénti gazdálkodást igényelnek a jogosulttól, hogy az adott élőhelyen egyúttal tartósan fennmaradjon a megfelelő halállomány. A törvény összhangban van az Országgyűlés által a közelmúltban elfogadott erdőről és vadászatról szóló törvények rendelkezéseivel, melyek az erdő és vadállomány fenntarthatósága érdekében szintén hosszú távú tervezést, illetve gazdálkodást tartanak szükségesnek.

A halászati hatóság az egyes halgazdálkodási terv jóváhagyását megtagadhatja, amennyiben az nem felel meg a halászati szakmai követelményeknek. A természetvédelmi érdekek megvalósulását és a vízgazdálkodási szempontokat a természetvédelmi és a vízügyi hatóságok szakhatósági közreműködése biztosítja.

A 31-33. §-hoz

A halgazdálkodással, a halállomány védelmével összefüggő országos adatok nyilvántartására, rendszerezésére, értékelésére a halászati tevékenységet folytatók és az érintett ingatlanok tulajdonosai, valamint a hatóságok részére történő adatközlés lehetővé tétele érdekében a törvény Országos Halászati Adattár létrehozását tartja szükségesnek. A halászati adattár létrehozásáról és fenntartásáról az Országos Erdőállomány és az Országos Vadgazdálkodási Adattár létrehozásával és fenntartásával azonosan a földművelésügyi miniszter állami feladatként gondoskodik.

A 34. §-hoz

A törvény hiányt pótol azzal, hogy a halgazdálkodási szempontból jelentős halászati vízterülettel rendelkező tulajdonos, vagy haszonbérlő számára előírja a vízterületének halállománya és élőhelye őrzését. Az őrzésről a tulajdonos saját maga - ha ennek feltételeivel rendelkezik - vagy halászati őr igénybevételével - gondoskodhat. A törvény meghatározza a halászati tevékenység sajátosságaival összhangban a halászati őr foglalkoztatásának személyi feltételeit, valamint egyes jogosítványait. A halászati őrök foglalkoztatásának - az erdőőrök, vadőrök foglalkoztatásával összhangban - változatlan feltétel, hogy a halászati hatóság előtt vizsgát és esküt tegyenek, továbbá a halászati hatóság nyilvántartásában szerepeljenek.

A halászati őrök további jogosítványainak, a kényszerítő eszköz használatának szabályairól a törvény azért nem rendelkezik, mert azt külön jogszabályok rendezik.

IV. fejezet

A hal- és élőhelyének védelme

A 35-41. §-hoz

A javasolt szabályozás az eddigieknél szigorúbban és egyértelműbben határozza meg a halászati jogosult felelősségét az élőhely védelme vonatkozásában. A törvény egyúttal a biológiai sokféleség védelmére vonatkozó nemzetközi konvenciók (Riói Egyezmény) végrehajtását is szolgálja.

A jogosult a védelmi előírásoknak akkor is köteles eleget tenni, ha vízterületén gazdálkodást nem végez. A halászati hatóság pedig jogosítványt kap a jogosult mulasztása esetén a szankcionálásra, illetve a tevékenységnek a jogosult költségeire történő elvégzésére.

A törvény lehetőséget ad a halászati jogosult számára, hogy kezdeményezze a vad gyérítését, amennyiben az a halállományt vagy annak táplálékforrását veszélyezteti.

A részletes tilalmi rendelkezések (halászati tilalmi idő, halászati méretkorlátozások stb.) megállapítására a tervezet a minisztert hatalmazza fel, tekintettel arra, hogy e rendelkezések esetleg szakmai szempontból szükségessé váló módosításai miatt nem indokolt a törvényi szintű szabályozás.

A külföldről származó halfaj telepítésének szabályozása a nemzetközi gyakorlatnak megfelelően az őshonos halfajok védelmét szolgálja, ezért indokolt annak alkalmazása a tógazdaságokban is, ahonnan az import állatok vagy azok utódai a szabad természetes vizekbe kikerülhetnek.

A 42. §-hoz

A törvény hiányt pótol azzal, hogy lehetővé teszi a halászati hatóság részére a halászati vízterület használatának időszakos korlátozását, amennyiben a halak szaporodása és fejlődése szükségessé teszi. A halállomány fennmaradása érdekében hatóságilag elrendelt korlátozás miatt a jogosult kártalanítás nem igényelhető, a végrehajtás során felmerült költségeket viseli az állam.

V. fejezet

A halászati igazgatással összefüggő állami feladatok és hatáskörök

A 43-48. §-hoz

A törvény a kormányzati munkamegosztásnak megfelelően határozza meg a halászati igazgatással összefüggő feladatokat és hatásköröket, a halászati igazgatás szervezetét, a halászati felügyelők hatósági feladatait. A miniszter a feladat- és hatáskörébe tartozóan a halászati ágazat irányítási, szabályozási, valamint szervezési, hatósági feladatain kívül - az állam képviseletében - gondoskodik az állami halászati jog hasznosításáról.

VI. fejezet

A halgazdálkodási és a halvédelmi bírság

Az 49-51. §-hoz

A jogosulatlan halászat vagy horgászat, továbbá a halgazdálkodási érdek veszélyeztetésének szabálysértése alapján jelenleg kiszabható bírságok már nem jelentenek visszatartó erőt a halászati-horgászati szabálysértőkre. A törvényben előírt kötelezettségek elmulasztása vagy tilalmak megszegése esetén új jogintézményként halgazdálkodási bírság vagy halvédelmi bírság kerül bevezetésre, melynek alapján a jogosultak számára hektáronként tízezer forintig terjedő, a jogosulatlanul vagy tiltott módon halászók, horgászók számára pedig százezer forintig terjedő bírság is kiróható. A halászati hatóság jogosítványainak jelentős kiterjedését jelenti, hogy a hatósági ellenőrzés keretében jogosulttá válik a bírságolási eljárásra is. A bírságok összegéből eredő állami bevételek a halgazdálkodás támogatására használható fel.

VII. fejezet

A halászattal összefüggő feladatok pénzügyi fedezete

Az 52. §-hoz

A halgazdálkodással összefüggő állami támogatások céljai a hatályos jogszabályokhoz képest nem változnak. A jelenlegi támogatási jogcímekkel egyezően céljuk elsősorban a természetes vízi halállomány fenntartásával - védelmével, fejlesztésével, a halpusztulás megelőzésével, a halállomány megújításával - kapcsolatosak. A törvény összegyűjti e feladatok ellátásához szükséges pénzügyi forrásokat, mint lehetőséget.

-----STARTING---POINT---VEGE---

VIII. fejezet

Záró rendelkezések

Az 53-56. §-hoz

A törvény 1997. augusztus 26-án lép hatályba, azonban az államot megillető halászati jog rendszerének változására, illetve a nem állami tulajdonú vizeken az állami halászati jog megszűnésére figyelemmel többéves átmeneti időszakot javasol. A halászati jog tulajdonának változása esetén az új tulajdonos 1999. január 1. napja után élhet halászati jogával. Azokban az esetekben, amikor továbbra is az állam marad a halászati jog tulajdonosa, legfeljebb 2001. január 1. napjáig maradhatnak érvényben a jelenlegi átengedési határozatok, ezt követően mindenütt kötelező a miniszternek a haszonbérlet elnyerésére pályázatot kiírni.

A javasolt átmeneti időszakot indokolja, hogy a jelenlegi és az új halászati jogosultak részére megfelelő felkészülési idő szükséges az új halászati jogközösségek kialakítására, a halászati haszonbérleti szerződések kötésére, ugyanakkor a többszázezer hazai horgászegyesületi tag is folyamatosan horgászati lehetőséghez jusson. A földművelésügyi miniszter az állami tulajdonban lévő halászati vízterületek esetén azonban előbb is kiírhat nyilvános pályázatot.

A Magyar Állam halászati jogának a holtágakra és a bányatavakra való kiterjedése nem érinti azokat a - törvény hatályba lépésekor - holtággal és bányatóval rendelkező tulajdonosokat, akik a jelenleg hatályos jogszabály alapján már halászati jogot szereztek a Magyar Államtól.