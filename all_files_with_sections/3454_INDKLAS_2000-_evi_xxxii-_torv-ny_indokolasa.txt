2000. évi XXXII. törvény indokolása

a vámjogról, a vámeljárásról, valamint a vámigazgatásról szóló 1995. évi C. törvény módosításáról

-----STARTING---POINT---ALTALANOS--- 

Hazánk első vámtörvénye, az 1924. évi XIX. törvénycikk, amely több évszázados szabályozási módszert követve magába foglalta a vámjövedéki büntető anyagi jogi szabályokat, továbbá a büntető eljárási normákat egyaránt.

A második világháborút követően a szocialista tervgazdálkodás igényeinek megfelelően több ízben módosították a vámjog szabályait.

A magyar politikai rendszerváltozás részeként megvalósuló piacgazdaság múlhatatlanul fontossá tette egy korszerű vámrendszer kidolgozását. A világkereskedelembe való bekapcsolódásunk fontos lépcsője az 1995. évi C. törvény amely a vámjogról, a vámeljárásról valamint a vámigazgatásról szól.

A Magyar Köztársaság Európai Unióhoz történő csatlakozásának előkészítése során különösen fontos feladat a jogszabályi harmonizáció végrehajtása. Az EU egyik alappillére a vámunió, amely 1994. január 1-jétől nemzetek fölötti, egységes vámjogi szabályozás alapján működik. A csatlakozás időpontjától kezdődően Magyarországon is ezen előírásokat kell maradéktalanul alkalmazni.

A vámrendszer több egymással szoros összefüggésben lévő elemből áll, amely gazdasági szabályozó eszközként szolgálja a kereskedelempolitikát, a pénzügypolitikát, valamint egyre csökkenő súllyal a belső gazdaság védelmét és fejlesztését. A fő összetevők a vámtételek és az azok meghatározását szolgáló áru-besorolási -vámtarifa- rendszer, továbbá a vámjogi szabályozás. A fejlődés során egyre nagyobb mértékben csökken a vámszintek szabályozó szerepe, míg fokozatosan nő a vámjogi (eljárási) szabályok súlya. Ezt erősíti, hogy az Európai Unió Vámkódexében megjelent az úgynevezett gazdasági vámeljárások jogintézménye.

Magyarország az Európai Megállapodásban kötelezettséget vállalt arra, hogy a vámrendszer valamennyi elemét összehangolja az EU tagállamai közötti vámuniós szabályokkal, különös figyelemmel az 1994-től hatályba lépett egységes Vámkódex előírásaival.

A vámrendszer harmonizációs kötelezettségének végrehajtása során jelentős lépés, hogy a vámtarifáról szóló 1995 évi CI. törvény tartalmazza a felhatalmazást a csatlakozásig autonóm módon biztosítható vámtarifa-kedvezmények alkalmazására. Így évente határozható meg az adott időszakban igénybe vehető vámsemlegesítés módja és mértéke. Az áruk besorolására szolgáló Kereskedelmi Vámtarifa az Európai Unió által továbbfejlesztett, és alkalmazott Nomenklatúrán alapul.

A vámjog harmonizációjának fontos része az 1996. április 1-től hatálybalépett vámtörvény mellett hazánk csatlakozása (1996. július 1-től) az EU-EFTA és a visegrádi országok közötti árutovábbítási rendszerhez. Jelentős eredmény továbbá az EU-val szabadkereskedelmi szerződéses kapcsolatban álló országok között alkalmazott egységes származási szabályrendszerhez történő csatlakozásunk 1997. július 1-től.

Az uniós csatlakozási tárgyalások első fázisaként megtörtént többek között a vámjogi szabályok átvilágítása is. A közösségi előírásokkal való összevetés megállapította, hogy mely rendelkezéseink térnek el jelentősen az EU normáktól. Ezek közé tartoznak az úgynevezett gazdasági vámeljárások, az egyszerűsített vámeljárások, a vámfizetés és a vámbiztosíték-nyújtás szabályai. A csatlakozás előkészítésének érdekében a nemzeti program rögzítette a feladatokat, amelyekben szerepel többek között az e területre vonatkozó törvényi szabályozás harmonizálása.

A jogharmonizáció tervezett üteme várhatóan három részből fog állni. Az egyes szakaszok figyelembe veszik nemzeti érdekeinket, a fokozatosságot, a folyamatosságot, így a felkészülés és a kieső bevételek kérdéseit egyaránt.

A Vámtörvény jelenlegi módosításának célja a gazdasági vámeljárások szabályainak átvétele, az egyszerűsített vámeljárások körének bővítése, a közösségben használt kötelező tarifális és származási felvilágosítás bevezetéséhez a jogszabályi háttér megteremtése, a vámbiztosítékra vonatkozó előírások egységes, átláthatóbb szerkezetének kialakítása. Az egyedi és tevékenységi garanciák teljes körű bevezetése miatt módosítani kellett a vámbiztosíték szabályait is. Ennek eredményeként kialakult a vámbiztosítékra vonatkozó előírások egységes, korábbinál áttekinthetőbb szerkezete. Az említett vámeljárások tetemes részét adják az EU Vámkódexének, ebből adódóan módosul a magyar vámtörvény jelentős hányada.

A törvénymódosítással egyidejű folyamatos feladat a vámszervezet felkészítése a tagállami vámadminisztrációs tennivalók ellátására, a szervezeti átalakulást tükröző, valamint a kapcsolódó eljárási szabályokat rögzítő szabályok megfogalmazása.

Következő lépésként 2001-ben kell kidolgozni a gazdasági vámeljárások teljes körű összehangolását. Csak a csatlakozás pillanatától válik majd szükségessé a vámszabad-területek újra szabályozása, továbbá a vámfizetés rendjének és a vámbiztosíték-nyújtásra vonatkozó előírások teljes összehangolása. Az 1995. évi C. törvény eddigi legnagyobb módosítása alapvető garanciája annak, hogy a gazdálkodók időben és kellő ütemezéssel készüljenek fel hazánknak az Európai Unióhoz való csatlakozásához.

-----STARTING---POINT---RESZLETES---

Az 1. §-hoz

A gazdasági vámeljárások részletes szabályainak átvétele, továbbá az egyszerűsített vámeljárások bevezetése a Vámtörvény értelmező rendelkezéseinek bővítését és a harmonizálás miatt részbeni módosítását tették szükségessé.

Az Európai Unió jól ismert, kifinomult külgazdasági szabályozó elemeként került be a Vámtörvénybe a szakosított vámkezelő helyek, a fővámhivatalok szélesebb körű alkalmazásának lehetősége is. Ennek köszönhető az ellenőrzési szempontból kifejezetten nagyobb kockázatúnak minősített áruknál a vámkezelések szakosított vámkezelő helyekre történő terelésének kötelezettsége.

A törvény a termelési típusú nemzetközi gazdasági együttműködés feltételeit is az EU Vámkódexéhez hasonlóan szabályozza. Vállalt kötelezettségünk következménye, hogy a törvénymódosításba új fogalomként belekerültek többek között a gazdasági vámeljárások, a vámjogi státus, a vám elé állítás, áruátengedés, gyorsposta és az előfinanszírozott áru jogintézményei.

A törvény 142. §-ának módosulását követően a “kamat” és a “késedelmi pótlék” fogalmak külön jogcímként definiálódnak a vámjogban. Indokolt az újonnan nevesített jogcímre történő pontos hivatkozás.

Az adózás rendjéről szóló 1990. évi XCI törvény 3. § (1/a) pontjának alkalmazása tekintetében a társadalombiztosítási járulék is adónak minősül, ezért a hatályos törvényi előírások egyértelmű végrehajtása érdekében a vámtörvényben is azonos fogalomhasználat szükséges.

Az áruátengedésre alkalmazott definíció EK Vámkódexében található megfogalmazás szerinti pontosítása a hazai szabályozásban -e törvény módosítással megjelenő fogalom gyakorlati alkalmazását könnyíti.

Teljesen újak a vámadminisztrációra vonatkozó rendelkezések. Ezek már a Közösség Vámkódexében szereplő megfogalmazásoknak megfelelő fogalmakat, továbbá az új eljárások szerinti feladatokhoz alakított szervezeti megosztást is tartalmazzák.

A kötelező tarifális és származási felvilágosítás bevezetése alapvető követelmény a tagállamokban. Használata garanciát nyújt mind a hatóság, mind a gazdálkodó szervezetek számára az áruk tarifális besorolása és származási helye megállapításában. A rendszer biztonságosabbá teszi a vám- és adóbevételek megtérülését. Hiszen hat évre szólóan egy mindenki által elfogadott nyilatkozatot adnak a vámhivatalok. A rendszer működtetéséhez előzetes tapasztalatszerzés szükséges, ezért annak bevezetésére 2001. január 1-jén kerül sor.

A jövedéki termékek e törvény alkalmazása szempontjából való meghatározása lehetővé teszi a jövedéki törvény hatálya alá tartozó olyan termékek könnyített kezelését, amelyek sem engedély, sem adókötelezettség alá nem esnek (pl. gyertya).

A 2-3. §-hoz

A módosítás az Áe előírásaival összhangba hozza, világosan meghatározza a Vámtörvény alkalmazási körét.

A szellemi tulajdonjogra vonatkozó kitételben a megfogalmazás pontosítása mind a magyar, mind a közösségi jogszabályi fogalomhasználattal összhangban álló helyzetet teremt.

A 4-7. §-hoz

A vámkezelést kérők személyi körének bővülése esetén is elengedhetetlen a költségvetési bevételek biztonsága, amely alól az egyszerűsített eljárás alkalmazása sem lehet kivétel. Tekintettel arra, hogy az egyszerűsített eljárás részletes szabályait a törvény végrehajtási rendelete szabályozza, az erre vonatkozó vámbiztosíték szabályokat is ott célszerű meghatározni.

Új szerkezetben jelenik meg a Vámkódexben a vámteher biztosítására vonatkozó rendelkezés. Áttekinthetőbbé válik az egyedi és tevékenységi biztosíték intézményének elkülönített kezelése a halmozódások kizárásával. Az egyedi vámbiztosítékok közé indokolt felvenni a könnyített engedélyezési eljárás esetén nyújtandó vámbiztosíték formát is, tekintettel arra, hogy ez esetben az ideiglenes behozatali eljáráshoz külön tevékenységi engedély előzetes beszerzése nem szükséges. A változással összhangban módosul a 75. § (5) bekezdésének szövege is. A gazdasági vámeljárások részletes szabályainak és az egyszerűsített vámeljárásoknak a bevezetése miatt módosítani kellett a biztosítéknyújtás alóli mentességeket is. Az átdolgozás szem előtt tartotta a halmozódások elkerülésének követelményét (lásd pl. Vámtv. 8. (4) b, és 9. § (2) c, és d, pontokat).

A jövedéki termék kifejezés a vámtörvény értelmező rendelkezésében definiált fogalom, amelyet a törvény rendelkezései során is következetesen alkalmazni kell.

Az 1996. április 1-jén hatályba lépett vámtörvény rendelkezett a 15% átlag vámszintről. Az elmúlt évek során a vámtételek folyamatos csökkenése miatt indokolttá vált a nem kereskedelmi forgalomban alkalmazható vámszint újbóli meghatározása is.

Kedvezően változik a vámbiztosíték mértékére vonatkozó szabályozás a tevékenységi engedélyek esetében. Az ipari vámszabadterületen folytatott export célú termelő tevékenység változatlan pénzügyi feltételekkel történő folytatásához fűződő nemzetgazdasági érdekre tekintettel szükséges a vámbiztosíték újraszabályozását követően is fenntartani a tevékenységi biztosíték maximált összegét, továbbá a megbízható ügyfél számára a garancia igény 50%-os mérséklésének lehetőségét is.

A hatályos szabályozással egyezően a jövedéki termékre meghatározott 400 millió forintos felső garancia határ fenntartása is indokolt, tekintettel arra, hogy a jövedéki termékek vámkezelése esetén a halasztott vámfizetésben részesíthető vámteher nem haladhatja meg a tevékenységi vámbiztosíték összegét.

A törvénymódosítás szerint - a kezességvállalás és a Tranzit Egyezmény szerinti árutovábbítás kivételével- egységesen az éves vámteher összegének 8%-a erejéig kell vámbiztosítékot nyújtani. Ez alól mentes azonban az aktív és passzív, valamint a vámfelügyelet melletti feldolgozás engedélyese abból a megfontolásból, hogy a könnyített gazdasági feltételeket a hasonló tevékenységekre egységesen fenntartsuk. Mentesül továbbá a biztosítéknyújtási kötelezettség alól minden egyszerűsített módon engedélyezett vámeljárás és az egyedi biztosítéknyújtás alól a belföldi forgalom számára történő vámkezelés, ha a vámeljárást kérő halasztott fizetési engedéllyel rendelkezik. A tevékenységi engedélyek közül a vámügynök(ség) továbbra is mentes marad a biztosítéknyújtás kötelezettsége alól, ami annál is inkább indokolt, mert vámfizetésre kötelezettként nem jelenhet meg a törvény előírásai szerint.

A módosítással a halasztott vámfizetésre jogosultsággal rendelkező saját vámárujára teljes körű vámbiztosíték mentességet biztosít a vámtörvény. A mentesség kiterjesztése nem sérti a vámbiztosíték rendszer egységét.

A 9. § (2) bekezdésének módosítása egyértelművé teszi a biztosítéknyújtási kötelezettség alóli mentességek alkalmazását, a mentességi szabályok sorrendiségét. Ezen túlmenően indokolt kibővíteni a tevékenységi biztosítéknyújtás alól mentesített kört az aktív feldolgozáshoz szükséges munkaeszközök ideiglenes behozatalával is, hogy megvalósulhasson az aktív feldolgozás tevékenységének teljeskörű biztosítéknyújtás alóli mentesítése.

A módosítás értelemszerűen kiterjeszti minden termékdíjköteles vámáru önálló behozatalára a vámbiztosíték megállapításának kötelezettségét.

A vámbiztosíték indokoltságának megszűnését a módosítás a hatályos előírásoknál egyértelműbb és egyszerűbb formában tartalmazza. A szabályok részletezése a végrehajtási rendeletbe illik.

A 8-10. §-hoz

A vámtörvény hatályba lépése óta a vámtételek jelentősen csökkentek, ezért nem indokolt a tíz százalékos átlagvámtételből magasabb vámtétel alkalmazása a nem kereskedelmi forgalomban történő behozatal esetén sem, a szeszesital, a dohánytermék, kávé, továbbá a gépjármű kivételével.

A 11. §-hoz

E rendelkezéssel teremtik meg az Európai Unió tagországaiban kötelezően használt és számunkra is előírt tarifális és származási felvilágosítás bevezetésének jogszabályi hátterét.

Az angol rövidítéssel BTI, BOI-nak jelölt jogintézmények használata garanciát nyújt mind a hatóság, mind a gazdálkodók számára a kérdéses áruk vámkezelését alapvetően befolyásoló tarifális besorolásának és származási helyzet meghatározásának állandóságával. Jogszerű használatukkal a tévedések kockázata jelentősen csökkenhet, ami biztonságosabbá teszi a vám- és adóbevételek megtérülését is.

Az említett jogintézmények megfelelő működtetése komoly - Phare források felhasználásával történő- infrastrukturális és szervezeti felkészülést igényel a vámhatóságtól, ezért alkalmazásukat leghamarabb 2001. január 1-től lehetséges elkezdeni.

A 12. §-hoz

A vámbiztosíték-nyújtás rendszerének átdolgozásával egy helyre kerültek az egyes jogcímek biztosítékának mértékei, így az egyedi biztosítéknyújtásnál szerepel az ideiglenes vámérték megállapítás esete. A vámértékszabályok között elegendő általában utalni rá. Az egyszerűsített eljárások bevezetésével lehetségessé válik, hogy a véglegesnek tekinthető vámérték adatok csak a kiegészítő árunyilatkozat benyújtásával válnak ismertté. Ily módon - a Közösség előírásaival összhangban- a vonatkozó 10 napos időtartamra a vámérték különbözet alapján számított vámteherre szükséges az egyedi biztosíték nyújtásának előírása.

A 13. §-hoz

Az aktív és passzív feldolgozás közösségi szabályainak átvétele miatt szükségessé vált a vámértékre vonatkozó különleges szabályok korrekciója, illetve újraszabályozása.

A passzív feldolgozásból visszaérkező vámáruk teljes és részleges vámmentességére vonatkozó, közösségi előírásokkal konform vámérték szabályokat a Vámtörvény 106. §-a tartalmazza. Hasonló a helyzet a garanciális javításból visszaérkezett vámáruk vámértékének szabályozásával.

Bekerült továbbá az újonnan bevezetett vámfelügyelet melletti feldolgozás esetén érvényesülő vámérték-meghatározás szabálya.

A 14. §-hoz

Az átmeneti megőrzés törvényben már korábban meglévő előírásait megfogalmazásában is közelíti a módosítás EK vonatkozó előírásához. Kivételt képez az átmeneti megőrzés időtartama, ami jelenleg is 30 nap. Az EK szabály tengeri szállításnál 45, szárazföldi szállításnál 20 napos határidőt szab.

Tekintettel arra, hogy a gyakorlatban a vám elé állítás nagy számban a vámügynökök telephelyén történik, indokolt a törvényben rögzítetten kimondani, hogy azok átmeneti megőrzési raktárként üzemeltethetők.

A reexpediálási tevékenység a gyakorlatban nem korlátozódik a fuvarozó, szállítmányozó vállalat telephelyére, ezért indokolt a reexpediálás vámhivatal által jóváhagyott egyéb helyen történő engedélyezése is. A módosítás ezzel az élethez igazítja az eljárási szabályozást.

A törvény szintjén új szabályozásként szerepel az (5) bekezdésben az átviteli rendeltetésű, illetve reexpediálási tevékenység keretében megvalósuló raktározás szabályozása. Ez idáig a törvény végrehajtási rendelete tartalmazta ezt a rendelkezést, de a jogintézmény jelentősége indokolja a szabályozás törvényi szintre emelését.

A 15. §-hoz

Új rendelkezés a vámraktározás szabályainak EK előírásokhoz való közelítésével a vámraktározási eljárás és a vámhatóság által hivatalból indított raktározás szétválasztása. Ez utóbbira vonatkozó szabályok átkerültek a vámfelügyelet szabályai közé. Tekintettel arra a tényre is, hogy a közvetlen vámfelügyelet egyik formája az őrzés.

A 16-19. §-hoz

A módosítás egyrészt - hasonlóan a Közösség Vámkódexének fejezet, illetve szakasz megnevezéseihez - jelöli, hogy a következő előírások a vámeljárás általános rendelkezései, másrészt az újabb egyszerűsített vámeljárások bevezetésével szükségessé váló vámkezelési illetékességi szabályt teremti meg.

A módosítás a Tranzit Egyezményben foglalt egyszerűsített eljárást ülteti át a vámjogba, megteremtve az összhangot a nemzetközi megállapodás és a vámjog előírásai között.

A fogalmi pontosítással valóban létrejön a tiltó vagy korlátozó rendelkezések érvényesítésének jogi alapja, ugyanis a beléptetés nem minősül vámkezelésnek, viszont vámigazgatási eljárás.

A 20. §-hoz

A módosítás az EK vonatkozó előírásaival összhangban határozza meg a vámkezelést kérőt és megteremti az egyszerűsített vámeljárás kezdeményezésének lehetőségét.

A módosítás alapján a vámigazgatási eljárásban nagy számban közreműködő vámügynökségekre, szállítmányozókra tekintettel a szabályozás kiegészül a közérthetőbb “megbízott” fogalmával.

A 21. §-hoz

Egészen újszerű az árunyilatkozat benyújtásának módjára és formájára irányuló módosítás, amely a Közösségben már ismert és nekünk is bevezetésre ajánlott elektronikus úton történő árunyilatkozat-adás szabályát tartalmazza. Ehhez azonban az elektronikus aláírás elfogadhatóságának jogszabályi hátterét még meg kell teremteni. Ezen túlmenően megteremti az egyszerűsített eljárásokban megengedett árunyilatkozat-adási formát is.

Az egyszerűsített eljárásban az egyszerűsített árunyilatkozat elektronikus benyújtása a gyorsítás lényegét jelentő első lépés. A kiegészítő árunyilatkozat benyújtása már a normál eljárás szabályai szerint, írásos formában történik. A vámhatóság központi szerve - tehát az elektronikus aláírás lehetőségét megteremtő külön törvény megszületését követően - engedélyezheti majd a kiegészítő árunyilatkozat elektronikus formában való benyújtását. A módosítással megőrizhető lesz a vámhatóság és a feltételeket kiépítő és vállaló gazdálkodók megelégedésére, az EK gyakorlatával összhangban működő, a jogorvoslati rendszert nem sértő lehetőség.

A 21-24. §-hoz

Ezen szakaszok tartalmazzák többek között az Európai Unió képviselői által ajánlott egyszerűsített vámeljárásokat. Ebbe a körbe tartozik a hiányos árunyilatkozattal vagy helyettesítő okmánnyal kérhető vámeljárás és a helyi vámkezelés jogintézménye. Eme, vámhatóság által engedélyezett eljárás alapján a jelenleg szigorúan előírt dokumentációk teljes körének benyújtása nélkül is megindulhat a vámeljárás. A helyi vámkezelés esetében pedig a megbízható gazdálkodó saját maga indíthatja az importjának nyilvántartásba vételével, a vámhatóság részvétele nélkül. Az összevont, kiegészítő vámáru-nyilatkozatot pedig egy későbbi időpontban nyújtja be. Ez az eljárás nagymértékben segíti a korszerű gazdálkodási körülményeknek megfelelően, raktárkészlet nélkül dolgozó cégek működését. A helyi vámkezelés gyakorlatilag a pénzügyőrök közvetlen jelenléte nélkül folyik, mintha valamiféle önadózás történne adóhivatal nélkül. Itt az importőr végzi el a vámmal kapcsolatos információt. Bevezeti a könyveibe és fizeti a vámot.

A szabályozás teljesen összhangban áll a Közösségi szabályozással, azzal a kis eltéréssel, hogy a belföldi forgalom számára történő vámkezelésnél meghagyja az összevont árunyilatkozat adásának lehetőségét is. Eme lehetőség megőrzése a magyar gazdálkodók érdekeit védi. Ennek alapján mód nyílik például vasúti szállítás esetén a vámárunak a határállomáson történő ellenőrzésére és belföldesítésére.

A megyeszékhelyeken létesülő fővámhivatal különösen az egyszerűsített eljárások során lát el kiemelt feladatokat. Új fogalom az intézési vámhivatal, amely az egyszerűsített vámeljárások során a fővámhivatal által kiadott engedélyben meghatározott feladatokat lát el. A kiegészítő árunyilatkozatok benyújtására megállapított határidők rövidebbek az EU-ban érvényben lévőknél. Igazodnak azonban a még nem harmonizált vámfizetési rendre vonatkozó előírásainkhoz.

Az engedélyezés feltételei között sajátos magyar szabályként szerepel a vámszempontból való megbízhatóság követelménye. Az előírást a “fekete és a szürke gazdaság” jelenségei miatt célszerű megtartani. Szükségessé vált továbbá a vámkiszabó határozatok meghozatalának eljárásonkénti rendezése is.

A 25-36. §-hoz

Az e §-okban megfogalmazott rendelkezések a Közösség vámraktározási eljárásának előírásaihoz való közelítést célozzák.

A szabályozás tisztán a gazdasági célú vámraktározás eljárási rendelkezéseit, valamint a vámraktár üzemeltetés engedélyezésének feltételeit tartalmazza, összhangban a Közösség általunk ismert Vámkódex módosításával is. A törvényi rendelkezések nem terjednek ki a vámraktár típusokra, mivel egyelőre nem ismert a Közösség felülvizsgálatának eredménye. Várhatóan a Vámtörvény végrehajtási rendeletének előkészítése idejére elkészül a Közösség vonatkozó - egyszerűsítést célzó - rendelkezéseinek tervezete.

A 68. § módosítása az aktív feldolgozás harmonizált szabályozásához igazítja a vámraktárban végezhető tevékenységek előírását. Ěgy lehetővé válik a vámraktárban aktív feldolgozási tevékenység végzése, ha az, az aktív feldolgozás végzésének telephelye is.

A vámraktár jogintézményének újraszabályozása miatt a Vámtörvény 71. §-ának tartalma is megváltozott. Itt kerülnek meghatározásra az engedély-visszavonást indokoló okok. Új elem - amely a törvényben többször visszatér - a súlyos kötelezettségszegés feltételkénti meghatározása, amelynek részletszabályai az adott engedélyhez kötött tevékenységi formáktól függően a Vámtörvény végrehajtási rendeletében kerülnek részletes meghatározásra. Hasonlóan visszatérő elem a tevékenységi engedélyek visszavonása esetén érvényesülő „kötelező várakozási idő” előírása az ugyanazon tevékenységre vonatkozó engedély újbóli kiadása előtt. A módosításban szereplő 6 hónapos időtartamok igazodnak a Közösség engedélyezési eljárásának szokásos időszükségletéhez.

A 37-39. §-hoz

Az aktív feldolgozás szabályait a vámszabadterületi szabályozás harmonizálásának késleltetése miatt nem célszerű teljesen összehangolni az EK vonatkozó előírásaival. Az ipari vámszabadterület jelenleg hatályos előírásai egyértelműségének biztosítása érdekében az aktív feldolgozást formálisan sem célszerű megengedni a vámszabadterületen.

Az aktív feldolgozási eljárás rendelkezéseink módosítása a Közösség előírásaival összhangban két típusú vámeljárás lehetőségét fogalmazza meg, úgymint felfüggesztő, és vám-visszatérítési eljárásokat. A hatályos szabályozás lényegében a felfüggesztő eljárás fogalmát és részben az eljárás szabályait is tartalmazza. A jelenlegi módosítás azonban a részletes szabályok átvételét célozza mindkét eljárás esetében.

Tekintettel arra, hogy az aktív feldolgozás hazai fogalma szűkebb, mint a vonatkozó közösségi fogalomé, valamint az engedélyezés feltételeként előírt a környezetvédelmi hatóság engedélye, továbbá a garanciális javítások esetében - a magyar gazdálkodók érdekében- könnyített eljárást enged a szabályozás, nem beszélhetünk teljes harmonizációról e területen. A helyettesítő áruk felhasználásának lehetősége azonban húzó erőt jelenthet a magyar gazdaságra -a hazai áruk felhasználása révén -, ha a magyar gazdálkodók átgondoltan működtetik az aktív feldolgozás intézményét.

További gazdálkodást segítő rendelkezés, hogy a feldolgozás bizonyos fázisai külföldön is elvégeztethető passzív feldolgozási eljárás keretében, ami a gazdaságos feldolgozási tevékenység kialakítását megtervezetté teheti.

A korábbi időszakban aktív feldolgozás jogcímre hivatkozva használt személygépkocsik érkeztek külföldről javítás címszó alatt, ugyanakkor a beérkezett gépkocsik nagy része nem került vissza a beszállító országba. Döntő többségüknél a forgalmi okmányukba végleges kivonási bélyegzés volt, így azokat jog szerint nem is lehetett visszavinni. Az így országon belül maradt gépkocsik rendszerint a feketepiacon keresztül kerültek értékesítésre. A módosítás a beszállító ország szerinti érvényes forgalmi engedély és kötelező gépjármű-felelősségi biztosítás megkövetelésével kiszűri az ez irányú visszaélési lehetőségeket.

Az aktív és passzív feldolgozás összekapcsolhatóságának megteremtésével gazdaságosabbá tehető a magyar export jelentős részét kitevő, az importanyagok felhasználásával végzett úgynevezett aktív feldolgozási tevékenység. A két eljárás összekapcsolása azt jelenti, hogy külön engedély megkérése nélkül, egy vámeljárás keretében végezhető el az exportcélú feldolgozási tevékenység egy-egy fázisa külföldön, passzív feldolgozásban, ha az ott gazdaságosabban oldható meg. Az új szabályozás tehát mérlegelési lehetőséget biztosít az érintett gazdálkodóknak és vállalkozóknak. Mindkét eljárás tartalmaz könnyített szabályokat a garanciális javítási tevékenységre, különösen segítve ezzel a kis és középvállalkozásokat.

A módosítással mind az aktív feldolgozással foglalkozó gazdálkodók, mind a vámfelügyeletet ellátó vámhivatalok számára teljesíthetőbb elszámolási lehetőséget biztosít a törvény rendelkezése annak ellenére, hogy az aktív feldolgozás szigorú, rendszeres nyilvántartást tételez fel minden engedélyesnél.

Fontos momentuma az aktív feldolgozási eljárás szabályozásának, hogy az elszámolási kötelezettség elmulasztása nem jár a „kényszerbelföldiesítés” következményével. Ez esetben az új szabályozás szerint a vámhatóság felszólítja a gazdálkodót a 30 napon belüli elszámolásra. A kötelezettség elmulasztásáért természetesen a vámigazgatási bírságot ki kell szabni.

A 40-43. §-hoz

Az ideiglenes behozatalra vonatkozó szabályozás harmonizálásának első lépése valósul meg a jelenlegi módosítással. Ennek eredményeként az ideiglenes behozatal fogalma és az engedélykötelezettség előírása a Közösség szabályozásának megfelelően lett alapvetően meghatározva.

Az ideiglenes behozatalban könnyített engedélyezés is működik, amelyre egyedi vámbiztosítékot kell nyújtani (vámtörvény 8. § (1) g) pont), amit az ideiglenes behozatal eljárási lépései között szintén fel kell tüntetni.

Ugyanakkor - tekintettel a vámmentességek nem összehangolt helyzetére - a részleges és teljes mentességek közötti átfedések széles köre miatt jelenleg nem célszerű a teljes tartalmi azonosságot megteremteni. Az ideiglenes behozatal gazdasági vámeljárássá tétele miatt módosulnak az elszámolás szabályai is. Lényeges eltérés még, hogy a vámfizetési kötelezettség alá tartozó jogcímek esetében továbbra is marad a vámteher 2%-át kitevő mérték havonkénti megfizetésének előírása a Közösségben érvényesülő 3%-os mértékkel szemben.

A 44-45. §-hoz

A vámáru kiadására vonatkozó általános rendelkezések kiigazításával együtt az egyszerűsített eljárásra vonatkozó rendelkezésekkel is összhangba kerül a szabályozás a módosítással. A Vámtörvény 81. §-ának kiegészítése technikai módosítás az új jogintézményként bevezetett vámfelügyelet melletti feldolgozás beiktathatósága érdekében. Az így felszabaduló 82. § e célra történő használatával elkerülhető a kapcsolódó törvényi helyek felülvizsgálatának szükségessége.

A 46-47. §-hoz

A vámfelügyelet melletti feldolgozás jogintézménye a magyar vámjogban is megjelenik. Az eljárás bevezetése a gazdálkodók részére megteremti - igaz, hogy csak meghatározott árukörben - egy kedvezőbb likviditási feltételek melletti feldolgozási tevékenység lehetőségét. Ennek röviden az a lényege, hogy nem az importált árut vámoljuk el, hanem az ebből készült, feldolgozott és magyar piacra szánt terméket. Természetesen ez engedélyköteles és banki biztosíték adása szükséges az ilyen tevékenységhez. A szabályozás átvétele teljes körű.

A 48-50. §-hoz

A passzív feldolgozási eljárásra vonatkozó rendelkezések teljes körű átvételét célozza a módosítás azzal a következetesen alkalmazott kis eltéréssel, hogy javítási feldolgozás esetén könnyített eljárás engedélyezését teszi lehetővé. Az eljárás viszonylag terjedelmes technikai szabályozási igénye miatt a részletes szabályozást a törvény végrehajtási rendeletébe célszerű beiktatni.

Az 51-53. §-hoz

Az egyszerűsített vámeljárások alkalmazása a vámszabadterületre is vonatkozik. A módosítás az aktív feldolgozás új szabályaival összhangban is egyértelművé teszi az ipari vámszabadterület engedélyezésének feltételeit.

A gyakorlatban a vámszabadterületen használt termelőeszközök gyors javítása a legkézenfekvőbb módon magyar vállalkozókkal végeztethetők el. Gazdasági szempontból indokolt a módosítás révén lehetővé váló könnyített eljárás megteremtése.

A módosítás a megfelelő hivatkozás beiktatásával megteremti ezt a lehetőséget, valamint az aktív feldolgozás szabályozásának módosítása miatt szükségessé váló korrekciót is tartalmazza.

Az 54-55. §-hoz

Vámmentesen exportáruba beépítésre kerülő anyagok… stb. elszámolási lehetőségére vonatkozó módosító rendelkezések a Vámtörvény végrehajtási rendeletéből kerülnek törvényi szabályozási szintre. Tekintettel az azokban foglalt előírások, feltételek jellegére (megsemmisítés, külföldre kivitel engedélyezése…) a törvényi szintű szabályozás indokolt. Hasonló a helyzet a szavatosság, jótállási igény alapján ellenszolgáltatás nélkül beküldött csereáruk, alkatrészek igazolásának feltételeit, illetve az értékesebb csereárura vonatkozó vámteher kiszabási kötelezettség előírását illetően. Ezek a feltételek csak törvényi szinten írhatók elő.

Az 56. §-hoz

A Vámtörvény 105. §-ában szereplő, vámmentesen behozható üzemanyagok eddigi 200 literes korlátozásának törlése miatt válik szükségessé a módosítás. A törlés a magyar fuvarozókat, szállítmányozókat hozza azonos helyzetbe a külföldi vállalkozókkal, mivel nemzetközi megállapodások alapján a külföldi vállalkozók mentesülhettek a korlátozó feltételek alól.

A módosítás lehetővé teszi, hogy a gépjárművekkel azonos elbánás alá kerüljön a nemzetközi forgalomban résztvevő Magyarország vámterületére belépő légijárművek tartályában lévő külföldön tankolt üzemanyag, abban az esetben is, ha az javítás miatt a javítás idejére lefejtésre kerül. Ez a módosítás megteremti egyidejűleg a hatályos törvényben foglaltakkal való konformitást.

Az 57. §-hoz

A passzív feldolgozási eljárás részletszabályainak átvétele szükségessé tette a passzív feldolgozásból visszahozott vámáruk vámmentességi szabályaira vonatkozó rendelkezések átvételét is, csakúgy, mint a garanciális javítást célzó kivitelre vonatkozó rendelkezéseket. A módosítás ezeket a szabályokat tartalmazza a Közösség előírásaival összhangban.

Az 58-60. §-hoz

A módosító rendelkezés egyrészt össze kívánja hangolni az útiholmira vonatkozó előírásokat, másrészt korlátot kíván szabni a határmenti áru-behozatali visszaéléseknek.

Lényeges módosítás, amely a hazatelepülők bevándorlók, áttelepülők… stb. vámmentes vámkezelési eljárásának elhúzódását szándékozik kiküszöbölni.

A fuvarozók gyors ügyintézését, a gyorsszolgálatok működését segíti a Közösség előírásaiból átvett módosító szabály, igaz mindössze 22 euró értékhatárig.

A 61. §-hoz

A vámfizetésre kötelezettek körét szabályozza újra. Ennek egyik oka, hogy a most bevezetésre kerülő gazdasági vámeljárások vámjogi előírásai kapcsán új definíciókat kellet megállapítani az általános részben, amely szükségessé teszi a vámfizetésre kötelezettek meghatározásának átszerkesztését is. A másik ok pedig hogy a korábban hatályos jogszabályban ezen paragrafus keretében szabályozta a vámáruk felett rendelkezésre jogosultak személyi körét, a törvénymódosítás ezt a személyi kört már az 1. § 43. pontjában tartalmazza, változatlan tartalmi feltételek mellett. A kezességvállalók körét pedig a 7. § (4) bekezdése tartalmazza. Egyidejűleg sor kerül egy eddig hiányzó jogszabályi előírás pótlására is, miszerint a kumulációs vámteher miatti vámfizetésre kötelezettség jogkövetkezményeit és kezelését tekintve nem azonos a „normál” vámfizetésre kötelezettséggel.

A 62-65. §-hoz

A vámteher kiszabására vonatkozó rendelkezéseket a gazdasági vámeljárások (aktív feldolgozás felfüggesztő eljárás…) részletszabályainak bevezetése miatt volt szükséges módosítani.

A vámhatóság a kereskedelmi forgalom ellenőrzése során a belföldi forgalom számára történő vámkezelésekkel kapcsolatosan éves szinten mintegy másfél millió határozatot hoz. A határozatok elenyésző része tartalmaz a kérelemtől eltérő döntést, esetlegesen ellenérdekű fél jelenléte mellett. Ezekben az esetekben a határozatok ellen indított jogorvoslati kérelmek tapasztalatai alapján indokolt az alakszerű határozatok meghozatala. Ugyanakkor amennyiben a kérelemnek megfelelő döntést hoz a vámhatóság és az eljárásban ellenérdekű fél sincs, cél- és jogszerű a több, mint egymillió határozat egyszerűsített határozat, egyszerűsített formában történő kiadása. Minden esetben a határozat mellékletét képezi egyrészről a részletes kérelmet tartalmazó Egységes Vámárunyilatkozat, másrészről a vámteher kiszámításának részletes adatait bemutató táblázat.

Hasonló a helyzet a vámteher megfizetésére vonatkozó szabályok esetében is. A módosító rendelkezések a vámteher megfizetésének szabályait igazítják a gazdasági vámeljárások bővített körének, szabályozásának alkalmazásához. Továbbá a törvény 125. §-ában meghatározott vámfizetésre kötelezettekkel összehangolva került kiegészítésre a vámteher kiszabásának feltételrendszere.

A magyar gazdálkodók közösségi gazdálkodókkal megegyező versenyhelyzetbe kerülése érdekében törölték a származási igazolások kiadásához kapcsolódó vámteher megfizetésének időpontjára vonatkozó különös előírást.

A bankkártyával történő fizetés - Eurokonform - feltételeinek kialakítása úgy történt meg, hogy a banki átutalás fogalma lefedi ezt a fizetési módot is.

A halasztott vámfizetésre vonatkozó szabályozás egyrészt az egyszerűsített eljárások bevezetésének harmonizációs lépése miatt módosult. Másrészt eltörölték a jövedéki termékek esetében a halasztott fizetés fedezeteként előírt bankgarancia felső határát. Ez utóbbi rendelkezés módosítását a nagy gazdálkodók működési feltételeinek megfelelő biztosítása indokolja.

A módosítás tartalmazza még az engedély visszavonása esetén érvényesülő kétéves eltiltási időtartam egy évre csökkentését. A vámhatóság ellenőrzési rendszere e vonatkozásban sokat fejlődött és az egy éves időtartam is megfelelően riasztó időtáv egy gazdálkodás életében.

A 66. §-hoz

A módosítás tartalmazza a késedelmi pótlék jogintézményének vámjogba való felvétele miatt szükségessé váló módosításokat, megteremti a zálogjog érvényesítése esetén megvalósuló elszámolás részletszabályainak végrehajtási kormányrendeletben való kidolgozására a törvényi felhatalmazást, és korrigálja a megfizetésnél, illetve visszafizetésnél figyelembe nem veendő minimális összeget.

A 67. §-hoz

A módosító rendelkezés egyrészt az előzőekben említett minimál összeg emelését vezeti át a helyesbítés szabályozásán, másrészt következetesen az általános forgalmi adó alapját képező, vámértéken kívüli költségváltozások figyelembevételét írja elő helyesbítési jogcímként.

A helyesbítés indokoltságát igazolni kell és a folyamat elhúzódásának kiküszöbölése miatt a helyesbítés kérésére határidő előírása indokolt. A kötelezettség előírása pedig - tekintettel a jogkövetkezményekre is - törvényi szintű szabályozást igényel.

A szabályozás ugyanakkor bevezeti az összevont helyesbítés jogintézményét azon gazdálkodók feltételeihez alkalmazkodva, akik számláikat csak évente meghatározott alkalommal kapják. Az eljárás nem csak a gazdálkodók, hanem a vámhatóság részére is könnyítés a helyesbítés korrekt elvégzésére.

A törvénymódosítással bevezetett, a vámkezelésekre is vonatkozó egyszerűsítések miatt a vámkezelések száma is csökkenni fog. Ez indokolja az összevont helyesbítési engedélyhez megkívánt, helyesbítéssel érintett vámkezelések számának csökkentését is.

A 68. §-hoz

Az aktív feldolgozási eljárás szabályozásának módosítása a vám-visszatérítési jogcímek átdolgozását is igényli. A módosítás ennek megfelelő korrekciókat tartalmaz, továbbá a késedelmi pótlék intézményének bevezetése miatt módosul a vámhatóság késedelmes teljesítése miatti szankcióra vonatkozó előírás.

A vámfelfüggesztés és az engedélyjegyes eljárás, a vámkontingenshez hasonlóan úgynevezett intézményesített vámsemlegesítési eljárás.

Nevesítésük azért szükséges, mert e jogintézmények utólagos alkalmazása esetén is biztosítani szükséges a vámvisszatérítés lehetőségét.

A 69. §-hoz

Ezen paragrafus a Vámtörvény méltányos eljárására vonatkozó rendelkezéseinek a késedelmi pótlék bevezetésére tekintettel szükségessé vált módosítását tartalmazza.

A 70-71. §-hoz

Az elévülésre vonatkozó rendelkezések módosítása azért vált szükségessé, mert a Vámtörvény 125. §-a szerinti jogcímek teljes körére meg kell határozni az elévülés számításának időpontját. A vámraktározás szabályainak változása miatt pedig - gyakorlatilag határozatlan idejű tárolás megengedett - módosulnak az elévülés megnyugvásának feltételei is. A végrehajtáshoz kapcsolódó elévülési szabály az adózás rendjéről szóló törvényben meghatározott szabályozást veszi át.

A 72. §-hoz

A vámigazgatási bírság szabályozását a gazdasági vámeljárások szabályozásának módosításával harmonizálni kell.

A származás tényének igazolási láncolatában a belföldi értékesítés szerepe egyre nagyobb hangsúlyt kap. A kiegészítésre azért van szükség, mert így biztosítható a belföldi beszállítók nyilatkozati felelőssége is.

A származási igazolások kérésével és kezelésével kapcsolatos fegyelem erősítését szolgálja a vonatkozó bírság összegének felemelése.

Az ügyfelek számára kedvező - az adózás rendjéről szóló szabályozással összhangban álló- rendelkezés, hogy a vámhatósági intézkedés előtt az ügyfél által feltárt és korrigált mulasztások esetén a vámigazgatási bírság mértékének csak a 25%-át kell megfizetni.

A 73-74. §-hoz

A késedelmi pótlék jogintézményének a bevezetése a vámjogba a kamatfizetésre vonatkozó rendelkezések átdolgozását is szükségessé tette, a fizetési mulasztások és a vámjogi rendeltetés megváltoztatása miatt. A késedelmi pótlék mértéke - a jegybanki alapkamat kétszeres összegének 365-öd része a késedelem minden napjára, mind az ügyfél, mind a vámhatóság mulasztása esetén.

A kamatfizetésre vonatkozó rendelkezések átdolgozását indokolja még a gazdasági vámeljárások szabályozásának jogharmonizációja.

A 75. §-hoz

A vámraktározás és a vámfelügyelet szabályozásának módosítása miatt szükségessé vált a költségtérítések szabályozásának módosítása is. Ily módon a szükségessé vált korrekciókkal együtt itt kerültek megfogalmazásra a korábban raktárdíj mentességként szereplő jogcímek.

A kötelező tarifális és származási felvilágosítás intézményének bevezetése a Közösség előírásával összhangban álló költségtérítési szabály megfogalmazását indokolja.

A költségtérítés különböző jogcímében szereplő díjak összege rendszeresen változik. Így célszerűtlen a konkrét összeget törvényi szinten tartani. Beillesztésük a kormányrendelet szövegébe indokolt. Erre tekintettel értelemszerűen a teljes § újraszabályozása szükséges.

A 76. §-hoz

A Vámtörvény módosított 145. § (1) és (3) bekezdése a rendeltetésszerű joggyakorlás és a Közösség Vámkódexében is megjelenő, az ügyfelet megillető tájékoztatási kötelezettség szabályait tartalmazza.

Az államigazgatási eljárás általános szabályait rögzítő 1957. évi IV. tv.-re való hivatkozás a törvénymódosítás 2. §-ában kerül, míg az ügyfél fogalma önálló definíciót kap az 1. § 44. pontjában.

A módosítás tartalmazza még a vámigazgatási ügyek elintézési határidőinek megállapítását az új vámeljárások és az újonnan bevezetett kötelező tarifális és származási felvilágosítások esetében is. Ez utóbbiakra vonatkozó határidők a Közösség előírásaival összhangban állnak.

Az egyszerűsített vámeljárások rendkívül nagy kedvezményei és kockázata miatt pedig a vonatkozó engedélyezés körültekintő megvalósulása érdekében célszerű a 60 napos ügyintézési határidő megállapítása.

A hosszabb határidők lehetősége következtében ugyanakkor célszerű a meghosszabbítás lehetőségének korlátozását is előírni.

A vámigazgatási eljárások elhúzódását kezelendő, célszerűnek látszik a külföldi hatósági együttműködés esetében is időben behatárolni a vámeljárás felfüggesztését. Ezt követően a rendelkezésre álló dokumentumok alapján kell lezárni az eljárást (például a vámérték felülvizsgálatot). Amennyiben a külföldi vámhatóság később adna választ a megkeresésre, a lezárt eljárás az elévülési határidőn belül módosítható.

A 77-78. §-hoz

A vámszabadterületi eljárás e törvénymódosítás eredményeként minősül vámeljárásnak. Ez megalapozza az eljárással kapcsolatos árubejelentések határozatként történő kezelését és a vámszabadterületi tevékenység kvázi vámigazgatási jogviszonyként való elismerését. Következésképpen a módosítás jogalapot teremt a hatósági és jogorvoslati eljárások lefolytatásához is.

A módosítás a határozathozatali kötelezettséget, annak formáit, illetve a vámkezelés igazolásának módját az újonnan bevezetett vámeljárási szabályokra figyelemmel állapítja meg, szűkítve a felügyeleti intézkedés alá vonható határozatok körét.

A vámhatóság által kiadott határozatok ellen indított jogorvoslati kérelmek tapasztalatai alapján indokoltnak látszik a törvényben kimondani, hogy fizetési kötelezettséget megállapító határozatokat az Áe. 43. §-ának (1) bekezdése szerinti alakszerű határozatba kell foglalni.

A módosított rendelkezések szűkítik a határozatok visszavonásának lehetőségét, így az érdeksértő határozatok visszavonására a törvény elfogadását követően nem lesz mód. Szűkül továbbá a felügyeleti intézkedés alá vonható határozatok köre is, lényegében a fizetési kötelezettséget megállapító jogsértő határozatok felülvizsgálhatóságára.

A megfizetés, visszafizetés minimális küszöbértékének emelését a módosítás a jogorvoslati eljárás esetében is rögzíti.

A 79-80. §-hoz

Az Európai Megállapodás 4. sz. Jegyzőkönyvében szereplő, a pán-európai kumulációs rendszer feltételéről rendelkező származási szabályok alapján a kedvezményes piacrajutás érdekében az ún. harmadik országokból származó és a pán-európai térségbe exportált árukba beépített anyagokra, alkatrészekre a vámterheket meg kell fizetni (ez a kumulációs vámteher). A döntés azonban a gazdálkodóé. Amennyiben nem kívánja vagy nem tudja a kedvezményes lehetőséget igénybe venni, mind a fizetési kötelezettség törléséről, mind a származási igazolás visszavonásáról rendelkezni szükséges.

A 81-89. §-hoz

Az Európai Unió elvárásai között szerepel a fizetési fegyelem megfelelő megkövetelése is. Ennek érdekében folyamatosan fejleszteni kell a végrehajtó szervet, a vám- és pénzügyőrség ellenőrzési tevékenységének hatékonyságát. A törvény ez irányban is tartalmaz módosításokat az újonnan létrejövő központi ellenőrzési parancsnokságra és jogosítványaira. A törvénymódosítás intézkedik továbbá az utólagos ellenőrzési szakterületnek a szakmai hatósági tevékenységtől történő különválasztására.

Az utólagos ellenőrzésre vonatkozó rendelkezések módosítását az ellenőrző szervezet működésének átalakítása, valamint önállóságának és központi irányításának részletes szabályozása indokolja.

A 90. §-hoz

A vám- és pénzügyőrség feladatait tartalmazó előírások közé fel kell venni jogharmonizációs lépésként bevezetni tervezett kötelező tarifális és származási felvilágosítással kapcsolatos feladatokat, továbbá a nyomozati feladatai ellátásához kapcsolódó eljárások összehangolását a rendőrségi törvényben előírtakkal.

A 91-94. §-hoz

A módosítások a vámügynökségre vonatkozó rendelkezések tekintetében fogalom-összehangolást és fogalompontosításokat tartalmaznak, összefüggésében az engedélyhez kötött tevékenységek különböző vámeljárásokban található szabályozásának egységesítésével.

A 96. §-hoz

A módosítás felhatalmazó rendelkezést tartalmaz a jogharmonizációs lépésként beiktatott vám elé állítás részletes szabályozásának kidolgozásra, valamint a nemzetközi postaforgalom részletes vámszabályainak miniszteri rendeletben való szabályozására. Ez utóbbi szabályozási szint összhangban áll a Közösségben érvényesülővel és megfelelő rugalmasságot biztosít a gyakorlati problémák megoldására.

A 97. §-hoz

A módosítás a nemzetközi forgalomban dolgozók számára a nem kereskedelmi forgalomban e jogcímen biztosított vámmentesség feltétel rendszerét hozzáigazítja a törvényben biztosított vámmentességek feltételeihez az elidegenítésre vonatkozó szabályok tekintetében.

-----STARTING---POINT---VEGE---

A 98. §-hoz

A kötelező tarifális és származási felvilágosítás rendszerének működtetése elengedhetetlen feltétel a csatlakozásunk pillanatától. Ugyanakkor a megfelelő szakmai és infrastrukturális felkészülésre időt kell biztosítani, ezért a jogintézmények bevezetése 2001. január 1-je előtt nem reális célkitűzés. A működtetés hibáinak elkerülése érdekében azonban mindenképpen a csatlakozás időpontja előtt legalább egy évvel próbaként célszerű bevezetni a kötelező felvilágosításokat, így reálisan e módosításnak kell tartalmaznia a vonatkozó rendelkezéseket.

Tekintettel arra, hogy a vámeljárások az esetek többségében hosszabb időtartam alatt zárulnak, illetve a tevékenységi engedélyek érvényessége is átnyúlhat a törvénymódosítás hatálybalépését követő időszakra, átmeneti rendelkezések beiktatása szükséges.

A hatályon kívül helyezett jogszabályi helyek többsége a vámraktározási eljárás harmonizálása, valamint a nemzetközi postaforgalomra vonatkozó vámszabályozás miniszteri rendeleti szintre vitele miatt válik szükségessé.

A vámügynök(ség) halasztott fizetési engedélyének felhasználására vonatkozó jogszabályi hely hatályon kívül helyezése indokolt, mert a vámügynök a Vámtörvény 125. §-a szerint nem lehet vámfizetésre kötelezett.

A Vámtörvény adott vám-visszatérítési jogcímének [137. § (1) bekezdés d) pontja 3. alpontjának] hatályon kívül helyezése az aktív feldolgozásra vonatkozó szabályok jogharmonizációs lépése miatt válik szükségessé. E módosítással összefüggésben azonban tudatosítani szükséges, hogy a jelenleg hatályos szabályozás szélesebb kör részére engedi meg a vámvisszatérítést, mivel az importőr és az exportáruba beépítést végző és exportáló vállalkozás elválhat egymástól.