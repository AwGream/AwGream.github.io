2006. évi XC. törvény indokolása

a Magyar Köztársaság Kormánya és a Bosznia-Hercegovinai Köztársaság Kormánya között a terrorizmus, a kábítószer tiltott forgalma és a szervezett bűnözés elleni harcban történő együttműködésről szóló, Budapesten, 1996. április 21-én aláírt Megállapodás kihirdetéséről

-----STARTING---POINT---ALTALANOS---

Általános indokolás

A Magyar Köztársaság Kormánya és a Bosznia-Hercegovinai Köztársaság Kormánya között a terrorizmus, a kábítószer tiltott forgalma és a szervezett bűnözés elleni harcban történő együttműködésről szóló, Budapesten, 1996. április 21-én aláírt Megállapodás az e tárgyban létrehozott, szervezett bűnözés elleni együttműködési megállapodásokkal egyetemben, jelentős segítséget nyújt a bűnüldöző szervek számára ahhoz, hogy hatékonyabban léphessenek fel a nemzetközi bűnözés megelőzése, felderítése és megakadályozása érdekében.

A Magyar Köztársaságnak - földrajzi helyzetére figyelemmel - alapvető érdeke, hogy minél hatékonyabban lépjen fel a nemzetközi bűnözés megakadályozása, felderítése érdekében. Azért, hogy gátat szabjanak a terrorizmus, a kábítószer-kereskedelem terjedésének és a szervezett bűnözésnek, a nemzetközi közösség tagjai kétoldalú megállapodásokban rögzítik e bűncselekmények elleni közös fellépés módját, eszközeit és ösztönzik a kölcsönös információcserét.

A Megállapodás értelmében a két állam különösen azokban az esetekben működik együtt, amikor az egyik Fél információval rendelkezik a másik Fél területén megvalósuló bűncselekményről vagy annak előkészületéről.

A két állam illetékes szervei között a nemzetközi szervezett bűnözés elleni együttműködés elsősorban a bűncselekményekkel kapcsolatos információk cseréjét és összehangolt intézkedések megtételét jelenti, de az együttműködés magában foglalja a két állam szakértőinek képzését, továbbképzését, a szakmai tapasztalatok cseréjét és közös munkatalálkozók szervezését is.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdésének a rendelkezései alapján a Megállapodás a Magyar Köztársaság külkapcsolatai szempontjából kiemelkedő fontosságúnak minősül, mivel a Megállapodás olyan tárgyköröket is érint, amelyről az Alkotmány szerint törvény rendelkezik, így a Megállapodás kihirdetésére csak törvényben kerülhet sor.

A 2. §-hoz

A Megállapodás 1. cikkében a Felek kinyilvánítják, hogy országaik jogrendjének figyelembevétele mellett együttműködnek a terrorizmus, a kábítószer tiltott forgalma, valamint a szervezett bűnözés megakadályozásában, a bűnmegelőzésben és a bűnüldözésben, különösen azon esetekben, amikor az egyik Fél információval rendelkezik a másik Fél területén megvalósuló bűncselekményről vagy annak előkészületéről.

A Megállapodás 2. cikke rendelkezik a terrorizmus leküzdésének elősegítésére irányuló ismeretek és adatok cseréjéről, felsorolva azon ismereteket és adatokat, amelyek ezen körbe tartoznak. Ilyennek minősülnek különösen a tervezett vagy elkövetett terrorakciókra, a részt vevő személyekre, a végrehajtás módjára illetve annak során használt technikai eszközökre vonatkozó, valamint azon terrorista csoportosulásokra, illetve azok tagjaira vonatkozó ismeretek és adatok, amelyek a cselekményeiket a másik Fél országának területén, annak hátrányára, érdekei ellen tervezik, illetve hajtják végre.

A Megállapodás 3. cikke felsorolja a kábítószerek és pszichotróp anyagok, valamint prekurzorok tiltott termesztésének, kinyerésének, előállításának, behozatalának, kivitelének és átszállításának, továbbá jogellenes forgalmazásának megakadályozására vonatkozó együttműködési formákat. Ilyen együttműködési forma a kábítószer tiltott előállításával és kereskedelmével, valamint a tiltott nemzetközi forgalmazás módszereivel kapcsolatos ismeretek közlése, kriminalisztikai és kriminológiai kutatási eredmények és a törvényes forgalmazás tapasztalatainak kicserélése, minták rendelkezésre bocsátása a másik Fél számára, valamint összehangolt rendőri intézkedések foganatosítása.

A Megállapodás 4. cikke a Feleknek a szervezett bűnözés felderítésére, és annak megakadályozására vonatkozó együttműködését szabályozza. Ennek keretében adatokat cserélnek, nyomozásnál együttműködnek, megkeresésre rendőri intézkedéseket foganatosítanak, mintákat cserélnek, valamint biztosítják a két állam szakértőinek képzését, továbbképzését, a szakmai tapasztalatok cseréjét és közös munkatalálkozók szervezését.

A Megállapodás 5. cikke meghatározza az együttműködés egyéb formáit.

A Megállapodás 6. cikkében a Felek megállapítják annak lehetőségét, hogy a felhatalmazott szervek együttműködési jegyzőkönyvben rögzítsék az egymás közötti operatív együttműködés területeit, valamint a kapcsolattartás módját és nyelvét.

A Megállapodás 7. cikke tartalmazza az együttműködés keretében átadott, személyekre vonatkozó adatok védelmével kapcsolatos rendelkezéseket.

A Megállapodás 8. cikke a bizalmasnak minősített átadott adatok titkosságát szabályozza, valamint az átadott anyagok, adatok, technikai eszközök harmadik ország részére történő átadásának feltételeit.

A Felek az együttműködés elősegítésére és értékelésére Vegyes Bizottság felállítását határozzák el, amellyel kapcsolatos szabályokat a 9. cikkben rögzítik.

A Megállapodás 10. cikke a megkeresés teljesítésének, támogatásának, illetve az együttműködési intézkedés részben vagy egészben történő megtagadásának, vagy bizonyos feltételektől való függővé tételének feltételeiről rendelkezik, amennyiben az a Fél saját nemzeti jogát korlátozza, biztonságát, avagy más lényeges érdekeit veszélyezteti, illetőleg nemzeti jogrendjét sértené.

A Felek a 11. cikk értelmében kijelölnek egy-egy személyt, aki a másik Fél országos hatáskörű szerveivel tartja a kapcsolatot. A kapcsolattartásra a magyar Fél részéről az ORFK keretein belül működő Nemzetközi Bűnügyi Együttműködési Központot (NEBEK) indokolt kijelölni, tekintettel a jelenlegi szervezeti megoldásokra.

A Megállapodás 12. cikkében a felek kijelentik, hogy a Megállapodás rendelkezései nem érintik a Magyar Köztársaság és a Bosznia - Hercegovinai Köztársaság által kötött egyéb két- vagy többoldalú nemzetközi szerződéseket.

A Megállapodás 13. cikkének (1) bekezdése rendelkezik a Megállapodás jóváhagyásának szükségességéről, valamint a hatálybalépés feltételeiről. A 13. cikk (2) bekezdése a Megállapodás időbeli hatályát szabályozza, valamint rendelkezik a felmondás feltételeiről.

A 3. §-hoz

A törvény a kihirdetését követő nyolcadik napon lép hatályba. Mivel a bosnyák Fél a 2006. január 27-én kelt szóbeli jegyzékben tájékoztatta a magyar Felet arról, hogy a nemzetközi szerződés hatálybalépéséhez szükséges belső jogi eljárásnak eleget tett, a Megállapodás nemzetközi jogi hatálybalépésének napja 2006. február 26.

A törvény végrehajtásáról a rendészetért felelős miniszter gondoskodik. Tekintettel arra, hogy a magyar Fél részéről a Nemzetközi Bűnügyi Együttműködési Központ (NEBEK) kerül kapcsolattartóként kijelölésre, szükség van a Megállapodás végrehajtásáért felelős miniszter meghatározására. A gyakorlati munka elősegítése érdekében szükség lesz továbbá megfelelő fórum keretében a hazai szervek közötti rendszeres koordinációra, tapasztalatcserére.