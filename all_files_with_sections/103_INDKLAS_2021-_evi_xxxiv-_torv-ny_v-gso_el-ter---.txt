2021. évi XXXIV. törvény végső előterjesztői indokolása

a személyi jövedelemadóról szóló 1995. évi CXVII. törvény, valamint az adózás rendjéről szóló 2017. évi CL. törvény módosításáról

-----STARTING---POINT---ALTALANOS--- 

A törvényjavaslat a 25 év alatti fiatalok munkaerőpiaci részvételének, önálló életkezdésének és családalapításának elősegítése érdekében az összevont adóalapot csökkentő kedvezmény bevezetését kezdeményezi 2022. január 1-jétől. A kedvezmény jogosultsági hónaponként a tárgyévet megelőző év július hónapjára a Központi Statisztikai Hivatal (a továbbiakban: KSH) által a teljes munkaidőben alkalmazásban állók tekintetében közzétett nemzetgazdasági szintű bruttó átlagkereset (2020. július hónapjára vonatkozóan ez 401 847 forintot jelent).

Ezen indokolást a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzé kell tenni.

-----STARTING---POINT---RESZLETES---

Az 1. §-hoz

A rendelkezés új alcímmel egészíti ki a személyi jövedelemadóról szóló 1995. évi CXVII. törvényt (a továbbiakban: Szja tv.), amely rögzíti a 25 év alatti fiatalok kedvezményének alapját és mértékét, valamint meghatározza a jogosultság időszakát. Az új kedvezmény az összevont adóalapba tartozó, a (2) bekezdésben tételesen felsorolt jövedelmek tekintetben érvényesíthető, de legfeljebb a tárgyévet megelőző év július hónapjára a KSH által a teljes munkaidőben alkalmazásban állók tekintetében közzétett nemzetgazdasági szintű bruttó átlagkereset mértékéig, utoljára arra a hónapra, amikor a fiatal betölti a 25. életévét. Az új kedvezmény a négy vagy több gyermeket nevelő anyák kedvezményét követően, de a személyi kedvezményt, az első házasok kedvezményét és a családi kedvezményt megelőző sorrendben érvényesíthető.

A 25 év alatti fiatal házaspárok a 25 év alatti fiatalok kedvezményének érvényesítése miatt jellemzően nem rendelkeznek elegendő adóalappal ahhoz, hogy az őket egyébként megillető első házasok kedvezményét is érvényesítsék, erre tekintettel a 25 év alatti fiatal házaspárok az első házasok kedvezménye érvényesítését abban a hónapban kezdik meg, amelyet megelőző hónapban a házastársak valamelyike a 25. életévét betölti.

A 2. §-hoz

A rendelkezés az adóelőleg-megállapításra kötelezett kifizető által kiállítandó igazolás tartalmát bővíti ki a kifizető által érvényesített 25 év alatti fiatalok kedvezményével.

A 3. §-hoz

A rendelkezés az adóelőleget megállapító munkáltató, illetve az összevont adóalapba tartozó rendszeres bevételt juttató kifizető feladataként rögzíti, hogy a 25 év alatti fiatal adóelőleg alapját jogosultsági hónaponként automatikusan csökkentenie kell a fiatalt megillető kedvezmény összegével. Amennyiben a fiatal részben vagy egészben az éves adóbevallásában kívánja a kedvezményt érvényesíteni, erről külön nyilatkoznia szükséges.

A 25 év alatti fiatalok kedvezményét érvényesítő fiatal a családi kedvezményről abban az esetben is tehet adóelőleg- nyilatkozatot a munkáltató, illetve az összevont adóalapba tartozó rendszeres bevételt juttató kifizető részére, ha ezen kedvezményének érvényesítése miatt az adóelőleg-alapja nullára csökkenne. A családi kedvezményről tett adóelőleg-nyilatkozat szerinti családi kedvezmény adóelőleg-alap terhére nem érvényesíthető értékének az adó mértékével meghatározott összege családi járulékkedvezményként vehető igénybe a társadalombiztosítási jogszabályok szerint.

Ha a fiatal jövedelme meghaladja a 29/F. §-ban meghatározott mértéket, de nem tesz a munkáltató, illetve a kifizető felé a kedvezmény mellőzésére vonatkozó nyilatkozatot az adóelőlegre vonatkozóan, a nyilatkozat hiányában keletkező különbözet 10 ezer forintot meghaladó része után 12 százalék különbözeti-bírság befizetési kötelezettség terheli.

A 4. §-hoz

A rendelkezés a fizetendő adóelőleg megállapítására vonatkozó szabályt egészíti ki azzal, hogy az adóelőleg alapját a 25 év alatti fiatalok kedvezményével is csökkenteni kell, egyben megállapítja a kedvezmények érvényesítésének sorrendjét.

A rendelkezés rögzíti továbbá az adóelőleg-alap megállapításának különös módját abban az esetben, ha az adóelőleg alap olyan önálló tevékenységből származó bevétel alapján képződik, amely után a fiatal maga kötelezett az előleg megállapítására, de a jogosultsága nem áll fenn a negyedév egészében és a kedvezmény alapja más módon nem állapítható meg.

Az 5. §-hoz

A rendelkezés új átmeneti rendelkezéssel egészíti ki az Szja tv.-t arra vonatkozóan, hogy a kedvezményt mely időponttól megszerzett, illetve - munkaviszony esetén - mely időszakra elszámolt vagy mely időponttól megszerzett jövedelmekre lehet először alkalmazni.

A 29/F. § (5) bekezdésében foglaltakhoz kapcsolódó átmeneti rendelkezés rögzíti, hogy a szabály a 2021. december 31-ét követően megkötött házasságok esetében alkalmazható. A 2022. január 1-jét megelőzően megkötött házasságok esetében az utólagos érvényesítés az első házasok kedvezménye érvényesítésének még hátralévő jogosultsági hónapjai tekintetében vehető figyelembe.

A 6. §-hoz

Az adózás rendjéről szóló 2017. évi CL. törvény módosítása meghatározza a kedvezmény érvényesítéséhez kapcsolódóan közlendő adatok körét.

A 7. §-hoz

Szövegcserés módosítások.

-----STARTING---POINT---VEGE---

A 8. §-hoz

Hatályba léptető rendelkezés.