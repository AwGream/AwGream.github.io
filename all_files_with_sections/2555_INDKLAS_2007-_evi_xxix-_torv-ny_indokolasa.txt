2007. évi XXIX. törvény indokolása

egyes környezetvédelmi tárgyú törvények környezeti felelősséggel összefüggő módosításáról

-----STARTING---POINT---ALTALANOS--- 

A törvény a környezeti károk megelőzése és helyreállítása tekintetében a környezeti felelősségről szóló európai parlamenti és tanácsi 2004/35/EK irányelv (a továbbiakban: Irányelv) jogharmonizációját valósítja meg a környezet védelmének általános szabályairól szóló 1995. évi LIII. törvény (a továbbiakban: Kvt.), a természet védelméről szóló 1996. évi LIII. törvény (a továbbiakban: Tvt.), a hulladékgazdálkodásról szóló 2000. évi XLIII. törvény (a továbbiakban: Hgt.), valamint a vízgazdálkodásról szóló 1995. évi LVII. törvény (a továbbiakban: Vgt.) módosításával.

Az Irányelvben foglalt alapvető rendelkezések ma is élnek a hazai környezetvédelmi jogban, egyes esetekben szélesebb körben szabályozva a szennyező fizet elvét, más esetben - tipikusan a természetvédelem területén - szűkebben. Így ismeri a hazai jog a környezetkárosodás fogalmát, a környezet veszélyeztetéséért, szennyezéséért, illetve károsításáért való büntetőjogi, polgár jogi, közigazgatási jogi felelősséget.

A Kvt. 101. §-a alapján bárki, aki tevékenységével vagy mulasztásával a környezetet veszélyezteti, szennyezi vagy károsítja, felelősséggel tartozik. Azaz a hazai jog az Irányelvnél szélesebb körben határozza meg a károkozó fogalmát, illetve egy szigorított felelősségi rendszert - a károkozó vétkességétől független -, úgynevezett objektív felelősségi formát alkalmaz, amely nem vizsgálja még védett fajokban és természetes élőhelyekben okozott károk esetében sem a károkozó vétkességét (gondatlanságát vagy szándékosságát).

A törvény az előzőekben foglaltak alapján a hazai környezetvédelmi jog értékeinek megőrzésével tesz eleget a jogharmonizációs kötelezettségnek.

A törvény az Irányelvvel összhangban szabályozza, hogy a környezethasználó mentesülhet az közigazgatási jogi felelősség alól abban az esetben, ha kétséget kizáróan bizonyítani tudja, hogy a környezetkárosodás bírósági, illetve hatósági kötelezés vagy fegyveres összeesküvés, háború, polgárháború, fegyveres felkelés, természeti katasztrófa közvetlen következménye.

Pontosítja a törvény az Irányelvnek megfelelően a Kvt. fogalomrendszerét is, így a környezetkárosodás fogalmát, bevezeti a környezetkárosodást megelőző intézkedés, a helyreállítási intézkedés, a környezeti elem által nyújtott szolgáltatás (egy adott környezeti elemnek más környezeti elem vagy a társadalom (köz) érdekében ellátott szerepe), valamint az eredeti állapot és a megelőzési, illetve helyreállítási költség fogalmát.

Az Irányelv legfontosabb alapelve a „szennyező fizet” elvének megfelelően az, hogy aki környezetkárosodást okoz, annak viselnie kell a szükséges környezetkárosodást megelőző, illetve a helyreállítási intézkedések költségeit, ideértve a kár, illetve a kárveszély felmérésének költségeit is. Az Irányelv rendelkezésével összhangban - 8. cikk (2) bekezdés - mely szerint, ha a gazdasági szereplő helyett az illetékes hatóság jár el, megfelelő garanciális szabályokat (pl. dologi jogi biztosíték vagy más megfelelő garancia) kell kiépíteni annak érdekében, hogy biztosítva legyen az illetékes hatóság által a gazdasági szereplő helyett viselt költségek behajtása. Ennek megfelelően a törvény a Kvt. olyan irányú módosítását tartalmazza, amely szerint a környezetvédelmi hatóság kezdeményezésére a Magyar Állam javára jelzálogjogot kell bejegyezni a környezethasználó vagyonára, ha a környezetkárosodást megelőző, illetve a helyreállítási intézkedés költségeit a környezethasználó helyett a központi költségvetés finanszírozta.

Az előzőekben foglaltakon túl tartalmazza még a törvény, hogy a környezethasználónak milyen „intézkedéseket” kell megtennie. Ezek a Kvt. jelenleg hatályos rendelkezéseinek a pontosítását jelentik, hiszen az alapelemeket (a környezetveszélyeztetés, környezetszennyezés megszüntetését, környezetkárosítás abbahagyását, az általa okozott károkért való helytállást, a károsító tevékenységet megelőző állapot helyreállítását) már szabályozza a törvény. Ezen túl a következőkkel történő kiegészítése szükséges: azonnali tájékoztatási kötelezettség a környezetvédelmi hatóság felé; a szükséges környezetkárosodást megelőző, valamint helyreállítási intézkedéseket megtételére kötelezés; a további környezetkárosodás, valamint a környezeti erőforrások által nyújtott szolgáltatások további romlásának megakadályozása.

Figyelemmel arra, hogy a Tvt. 3. §-ának (2) bekezdésében, valamint a Hgt. 2. §-ának (4) bekezdésében foglaltak alapján a természetvédelemmel, illetve a hulladékgazdálkodással összefüggő, az adott törvényben nem szabályozott kérdésekben a Kvt. rendelkezéseit kell alkalmazni (azaz mögöttes jogszabályként érvényesül), nem indokolt a Tvt., illetve a Hgt. esetében a Kvt. rendelkezéseivel párhuzamos szabályokat megalkotni. Ez alapján a Tvt. esetében egy kormányrendelet megalkotására vonatkozó felhatalmazó rendelkezés kerül megalkotására a természetben okozott károk mértékének megállapításához, valamint a kármentesítés szabályaihoz. A Hgt. esetében a Kvt.-vel való párhuzamos szabályozás megszüntetése érdekében a törvény arra nézve tartalmaz rendelkezést, hogy hulladékkal történt környezetveszélyeztetés, illetve környezetkárosítás esetén is a Kvt. rendelkezései szerint kell eljárni, azaz a környezethasználó a Kvt.-ben meghatározott felelősséggel tartozik.

A Vgt. esetében meghatározza a törvény, hogy a vizek veszélyeztetése, szennyezése vagy károsítása esetén a környezethasználó a Kvt. szerinti felelőséggel tartozik, továbbá felhatalmazást ad a Kormány részére, hogy a környezetkárosodás megelőzésének és elhárításának rendjét a vízminőség tekintetében rendeletben szabályozza.

-----STARTING---POINT---RESZLETES---

Az 1. §-hoz

A törvény az Irányelvben foglalt rendelkezésekkel összhangban kiegészíti, illetve helyesbíti a Kvt. fogalomrendszerét. Ennek megfelelően pontosítja a környezetkárosodás fogalmát az Irányelv 2. cikkének 1-3. pontjában foglaltakkal összhangban, illetve bevezeti az Irányelv 2. cikkének 13. pontjában foglaltaknak megfelelően a környezeti elem által nyújtott szolgáltatás, 10. és 11. pontjában foglaltaknak megfelelően a környezetkárosodást megelőző intézkedés és a helyreállítási intézkedés, 14. pontjában foglaltak alapján az eredeti állapot, továbbá 16. pontjában foglaltaknak megfelelően a megelőzési, illetve helyreállítási költség, a 24. és 25. pontban az igénybevételi és a kibocsátási határérték fogalmát.

A 2. §-hoz

A törvény alapján a környezetvédelemért felelős miniszter teljesíti az Irányelv 18. cikkében és VI. mellékletében meghatározott adatszolgáltatást, mely szerint a tagállamok legkésőbb 2013. április 30-ig jelentést nyújtanak be a Bizottsághoz az Irányelv végrehajtása során gyűjtött tapasztalataikról.

A 3. §-hoz

A törvény pontosítja a központi költségvetésnek a környezetveszélyeztetéssel, illetve környezetkárosodással összefüggésben a finanszírozásra vonatkozó rendelkezéseit. Az Irányelv 8. cikkében foglaltak alapján a megelőző, valamint a helyreállítási intézkedések költségeit fő szabályként a környezethasználónak kell viselnie. Ennek megfelelően a központi költségvetés abban az esetben finanszírozza a megelőző, valamint a helyreállítási intézkedések költségeit, ha az másra át nem hárítható, a Kvt. 101. §-ban, illetve a 102. §-ban foglalt (a tulajdonos, a birtokos, használó, illetve a vevő) mögöttes felelősségre is figyelemmel. Így a központi költségvetés finanszírozza a költségeket, ha a környezethasználó nem ismert, fizetésképtelen, illetve ha a környezethasználó mentesül a közigazgatási jogi felelősség alól.

A törvény alapján abban az esetben, ha a környezethasználó mentesül a felelősség alól az általa viselt költségeket - az Irányelv 8. cikkével összhangban - a központi költségvetés megtéríti a számára.

Ezzel egyidejűleg azt is szabályozza a törvény, hogy indokolt esetben legyen lehetősége a központi költségvetésnek a megelőző, valamint a helyreállítási intézkedések költségeinek megelőlegezésére.

A 4. §-hoz

A Kvt. 49. §-ának (1) bekezdése értelmében a környezetvédelemért felelős miniszter a környezet állapotának és használatának figyelemmel kísérésére, igénybevételi és terhelési adatainak gyűjtésére, feldolgozására és nyilvántartására Országos Környezetvédelmi Információs Rendszert (OKIR-t) létesít és működtet. A Kvt. 64/A. §-ának (2) bekezdése meghatározza, hogy a természetes személyekről és a gazdálkodó szervezetekről milyen adatokat lehet nyilvántartani. Ezzel összefüggésben a törvény meghatározza az adatkezelés határidejét a személyes adatok védelméről és a közérdekű adatok nyilvánosságáról szóló 1992. évi LXIII. törvény 3. §-ának (3) bekezdésével összhangban.

Az 5. §-hoz

Az Irányelv 12. cikke (1) bekezdésével összhangban a törvény pontosítja az ügyfél fogalmát azzal, hogy környezetveszélyeztetés, valamint a környezetkárosítás esetén a hatásterületén levő ingatlan tulajdonosát, valamint jogszerű használóját is ügyfélnek minősíti.

A 6. §-hoz

A törvény egyértelműen meghatározza a jogi felelősség általános alapjait, illetve ettől elkülönítve, külön szakaszban szabályozza a közigazgatási felelősség rendjét.

A törvény meghatározza a környezethasználó általános kötelezettségeit, így köteles a környezetveszélyeztető magatartást, környezetkárosítást abbahagyni, az eredeti vagy az ahhoz közeli állapotot helyreállítani, a környezetvédelmi hatóságot tájékoztatni. Egyértelműen meghatározza a törvény, hogy a környezethasználó köteles viselni a megelőző, valamint a helyreállítási intézkedések költségeit, illetve mindazt a költséget - az Irányelv 2. cikkének 16. pontjában foglalt költség fogalommal összhangban -, amely ezzel összefüggésben felmerült.

A törvény alapján a környezethasználó - az Irányelv 6. cikke (1) bekezdésének a) pontjával összhangban - minden lehetséges intézkedést meg kell tennie annak érdekében, hogy a további környezetkárosodást megakadályozza.

A törvény új elemként határozza meg az ingatlan tulajdonosának, birtokosának (használójának) tűrési kötelezettségét, azaz ha a megelőzési, valamint a helyreállítási intézkedések elvégzéséhez más tulajdonában álló ingatlant is igénybe kell venni a tulajdonos, illetve a birtokos (használó) köteles az intézkedések elvégzésének időtartamáig az ingatlanának igénybevételét tűrni.

A 7. §-hoz

A törvény a környezetveszélyeztető magatartásért, valamint a környezetkárosításért fennálló felelősség érvényesítése érdekében az állam környezetvédelmi érdekeit hivatott érvényesíteni ingatlan átruházása esetén, abban az esetben, ha jogerős bírósági vagy hatósági határozat a tartós környezetkárosodás tényét az átruházandó ingatlan vonatkozásában megállapította.

A 8. §-hoz

A törvény meghatározza az Irányelv 4. cikkének, valamint 8. cikke (3) bekezdése b) pontjának megfelelően a közigazgatási jogi felelősség alóli mentesülési lehetőségeket. Azaz mentesülhet a közigazgatási felelősség alól, ha bizonyítani tudja, hogy a környezetveszélyeztetés vagy környezetkárosodás fegyveres összeütközés, természeti katasztrófa stb., illetve jogerős kötelezést tartalmazó hatósági (bírósági) határozat végrehajtásának következménye. A törvény alapján azonban a környezethasználó ebben az esetben is köteles a kárenyhítési kötelezettségének eleget tenni [Kvt. 102/A. §-ának (9) bekezdése].

Az Irányelv II. mellékletével összhangban a törvény meghatározza a környezetkárosodás esetén a helyreállítás „fokozatait”, így az elsődleges helyreállítást, a kiegészítő helyreállítást.

A törvény alapján a környezethasználó a környezetvédelmi hatóságnak jogában áll köteleznie a szükséges megelőző, illetve a helyreállítási intézkedések megtételére, illetve indokolt esetben saját maga is megteheti, illetve mással is elvégeztetheti.

A törvény az Irányelv 7. cikkének (3) bekezdésével összhangban tartalmaz rendelkezést arra nézve, hogy több környezetkárosodás esetén - amennyiben egyidejűleg a helyreállítás nem lehetséges - a környezetvédelmi hatóság dönthessen arról, hogy a helyreállítási intézkedéseket milyen sorrendben kell megtenni.

A törvény új elemként a környezeti kárért való felelősség érvényesítése érdekében bevezeti a megbízó, illetve a megbízott egyetemleges felelősségét, illetve szabályozza az alkalmazott által okozott környezetveszélyeztetésért, környezetkárosodásért való felelősséget is.

A 9. §-hoz

Az Irányelv 8. cikke alapján dologi jogi biztosíték vagy más megfelelő garancia érvényesítése útján meg kell téríttetni a károkozó gazdasági szereplővel a hatóság által helyette viselt költségeket. Ezt figyelembe véve a törvény megteremti annak törvényi alapját, hogy a környezetvédelmi hatóság kezdeményezésére a Magyar Állam javára jelzálogjog bejegyzésére kerüljön sor a környezethasználó vagyonára, amennyiben a környezetkárosodást megelőző, illetve a helyreállítási intézkedés költségeit a környezethasználó helyett a központi költségvetés finanszírozta. A jelzálogjog biztosítására a törvény alapján elidegenítési és terhelési tilalom is bejegyzésre kerül.

A törvény alapján a Kincstár köteles töröltetni a Magyar Állam javára bejegyzett jelzálogjogot, ha a központi költségvetés által finanszírozott költségeket a környezethasználó a Magyar Állam javára megtéríti.

A 10. §-hoz

A törvény az Irányelv 15. cikkének megfelelően meghatározza a több tagállamot is érintő környezetkárosodás esetén az érintett tagállamok közötti együttműködési kötelezettséget, illetve a Bizottság tájékoztatási kötelezettségét olyan környezetkárosodást esetében, amely nem az ország területén keletkezett.

A 11. §-hoz

A törvény felhatalmazást ad a Kormány számára a környezetkárosodás megelőzéséről és elhárításról (kárelhárításról) szóló kormányrendelet megalkotására.

A 12. §-hoz

A törvény a vizek mezőgazdasági eredetű nitrátszennyezéssel szembeni védelméről szóló 27/2006. (II. 7.) Korm. rendeletben meghatározott egyes nitrátérzékeny területek közzététele érdekében miniszteri rendelet kiadására tartalmaz felhatalmazó rendelkezést. A törvényi szintű felhatalmazás megteremtése a szubdelegáció tilalmát érvényesíti, figyelemmel arra, hogy a jelzett miniszteri rendelet kiadására jelenleg kizárólag a 27/2006. (II. 7.) Korm. rendelet tartalmaz felhatalmazást.

A 13. §-hoz

A törvény kiegészíti a Kvt. 111. §-át a jogharmonizációs záradékkal.

A 14-16. §-hoz

A törvény a Tvt.-t módosítja a Kvt. módosításaival összhangban.

A törvény egyértelműen meghatározza, hogy a külön jogszabályban meghatározott fajok és élőhelyeik, valamint védett természeti területek és értékek esetében a megelőzési, valamint a helyreállítási intézkedések során a Kvt., valamint a külön jogszabályban foglalt rendelkezések szerint kell eljárni.

Egyben felhatalmazást ad a törvény a Kormány részére, hogy rendeletben határozza meg egyes fajok és élőhelyeik közvetlen veszélye esetén a károsodás mértéke megállapításának szempontjait, valamint a károsodás helyreállításának szabályait, ideértve a szükséges környezetkárosodást megelőző és helyreállítási intézkedések szabályait is.

A 17. §-hoz

A törvény kiegészíti a Tvt. 86. §-át a jogharmonizációs záradékkal.

A 18. §-hoz

A törvény a Hgt.-t módosítja a Kvt. módosításaival összhangban.

A Kvt.-vel való párhuzamos szabályozás megszüntetése érdekében a törvény arra nézve tartalmaz rendelkezést, hogy hulladékkal történt környezetveszélyeztetés, illetve környezetkárosítás esetén is a Kvt. rendelkezései szerint kell eljárni, azaz a környezethasználó a Kvt.-ben meghatározott felelősséggel tartozik. A Kvt. rendelkezéseihez képest speciális szabályozást tartalmazó rendelkezést, mely szerint hulladéklerakó létesítmények esetében a létesítménnyel, illetőleg a lerakott hulladékkal okozott környezetkárosodás esetében a károkozás elévülési határideje 30 év, a törvény továbbra is fenntartja.

A 19. §-hoz

A törvény kiegészíti a Hgt. 60. §-át a jogharmonizációs záradékkal.

A 20-21. §-hoz

A törvény a Vgt.-t módosítja a Kvt. módosításaival összhangban. Meghatározza a törvény, hogy a vizek veszélyeztetése, szennyezése vagy károsítása esetén a környezethasználó a Kvt. szerinti felelősséggel tartozik.

A törvény felhatalmazást tartalmaz a Kormány részére, hogy a környezetkárosodás megelőzésének és elhárításának rendjét a vízminőség tekintetében rendeletben szabályozza.

A 22. §-hoz

A törvény kiegészíti a Vgt. 45/A. §-át a jogharmonizációs záradékkal.

-----STARTING---POINT---VEGE---

A 23. §-hoz

A törvény a hatálybalépés időpontját 2007. április 30-ával határozza meg összhangban az Irányelv 19. cikke (1) bekezdésében foglalt rendelkezéssel. Egyidejűleg - az Irányelv 17. cikkében foglalt rendelkezéseknek megfelelően - megállapítja, hogy rendelkezéseit a hatálybalépése után bekövetkezett környezetkárosításokra, valamint környezetveszélyeztető magatartásokra kell alkalmazni.

A 24. §-hoz

A törvény jogharmonizációs záradékot tartalmaz.