2005. évi CLXXX. törvény indokolása

a foglalkoztatás bővítése és rugalmasabbá tétele érdekében szükséges intézkedésekről

-----STARTING---POINT---ALTALANOS--- 

A Kormány 100 lépés programja több olyan intézkedést tartalmaz, amelyek célja a gazdasági aktivitás ösztönzése, a foglalkoztatási szint növelése. Ezeknek az intézkedéseknek közös jellemzője, hogy egy-egy munkapiaci szempontból hátrányos helyzetű munkavállalói csoport elhelyezkedési esélyeit kívánja növelni.

A törvény további, az átfogó intézkedésekkel összefüggő rendelkezéseket tartalmaz, melyek célja a foglalkoztatás bővítése és rugalmasabbá tétele. Ezek a következők:

- a mikro-, kis- és középvállalkozásoknál, valamint civil szervezeteknél foglalkoztatottak számának növelése, a legalább 3 hónapja regisztrált álláskeresők foglalkoztatása után fizetendő munkáltatói járulék és egészségügyi hozzájárulás támogatásával,

- a központi közigazgatás és az önkormányzatok létszámgazdálkodásának rugalmasabbá tétele, a „munkakörmegosztás”, a részmunkaidő konstrukciójára építve,

- a 2005. január 1-jétől 2006. december 31-éig terjedő időszakra a közszférában meghirdetett prémiumévek program által nyújtott kedvezmények kiterjesztése, továbbá a finanszírozási szabályok keretében lehetőség biztosítása arra, hogy a központi költségvetés mellett az intézményfenntartó önkormányzatok, illetve állami szervek is - saját döntésük alapján - rendelkezésre álló forrásaikból hozzájáruljanak a dolgozóikat érintő program finanszírozásához,

- a 2006. évben pályázati eljárás keretében a közalkalmazottak korengedményes nyugdíjazásával kapcsolatos munkáltatói hozzájárulás megtérítése a központi költségvetésből.

-----STARTING---POINT---RESZLETES---

Az 1-3. §-hoz

A törvényben szereplő támogatási forma a mikro-, kis- és középvállalkozás, valamint civil szervezet munkáltatók esetében átmenetileg teljes, munkáltatói társadalombiztosítási járulék, egészségügyi hozzájárulás és munkaadói járulék alóli mentességet biztosít minden további foglalkoztatott munkavállaló után. A kedvezmény csak abban az esetben illeti meg a vállalkozást a többletlétszámra, ha ezzel nettó létszámnövekedést hajt végre és a felvett munkavállaló legalább 3 hónapja nyilvántartott álláskereső státusban volt.

Az uniós szabályok munkahelyteremtő támogatás esetében a foglalkoztatás időtartamát - a kis- és középvállalkozások vonatkozásában - legalább 2 évben határozzák meg. A kedvezményt a teljes foglalkoztatási időszak felére, azaz maximum 1 évre vehetné igénybe a munkáltató.

A 2. § (7)-(11) bekezdései a közösségi állami támogatási előírásoknak megfelelően a munkahely-teremtési támogatásokra vonatkozó 2204/2002/EK bizottsági csoportmentességi rendelettel összeegyeztethető szabályozást tartalmaznak.

A törvény szerint a kedvezményezett foglalkoztató a járulékkedvezmény érvényesítése érdekében a foglalkoztatás kedvezménnyel érintett időtartama alatt (legfeljebb egy évig) negyedéves gyakoriságú adatszolgáltatásra köteles az állami adóhatóság felé. Az adatszolgáltatás a társadalombiztosítási járulék, valamint a munkaadói járulék alapjára és összegére, a tételes egészségügyi hozzájárulás összegére, a ténylegesen teljesített befizetésekre, valamint részmunkaidős foglalkoztatás esetén a részmunkaidő tartamára terjed ki.

A 4-8. §-hoz

A törvény a közszféra jelenlegi munkajogi környezetére épülve a részmunkaidős foglalkoztatás speciális rendszerét vezeti be, melynek lényege a munkakör-felülvizsgálati kötelezettség előírása a közszférában működő munkáltatók számára.

A kinevezés módosítás az általános szabályok szerint, az érintett dolgozó beleegyezése alapján történhet meg. A Munka Törvénykönyve 84/A. §-a szerint a munkáltató a részmunkaidős foglalkoztatás elősegítése érdekében köteles a helyben szokásos módon, megfelelő időben a munkavállalókat tájékoztatni azokról a munkakörökről, ahol ilyen tartalommal a kinevezés módosítására lehetőség van. Ha ennek alapján a közalkalmazott, illetve a köztisztviselő, közigazgatási szervnél foglalkoztatott munkavállaló kezdeményezi a kinevezése, munkaszerződése módosítását, a munkáltató mérlegelési jogkörében eljárva dönt a módosításra vonatkozó ajánlat elfogadásáról. Ezen szabályokat rendeli alkalmazni a törvény is. A megoldás előnye, hogy nem a dolgozónak kell visszautasítania a munkáltatói ajánlatot, hanem szabadon dönthet arról, hogy a lehetőséget igénybe veszi-e.

Az ajánlat elfogadása esetén a díjazás alapja továbbra is az adott köztisztviselő, közalkalmazott besorolásától függő illetménye, amelynek mértéke a részmunkaidő mértékéhez igazodik.

A 9-12. §-hoz

A hatályos szabályok szerint azok, a közigazgatás korszerűsítése kapcsán megszűnő munkakörökben foglalkoztatott köztisztviselők, ügykezelők, illetve közalkalmazottak vehetnek részt a prémiumévek programban, akik nyugdíjra való jogosultságot szereznek 3 éven belül és legalább 30 év közszférában eltöltött idővel rendelkeznek. A programban részt vevő a korábbi illetménye 60%-ának megfelelő mértékű havi juttatásban részesül.

A törvény megnyitja a programba való belépés lehetőségét a nyugdíjazás előtt 5 évvel álló közszférában dolgozók számára, további motivációt pedig a havi juttatásnak a korábbi illetmény 70%-ában való meghatározása jelentene.

Ehhez kapcsolódóan a finanszírozási szabályok keretében indokolt lehetőséget nyújtani arra, hogy a központi költségvetés mellett az intézményfenntartó önkormányzatok, illetve állami szervek is - saját döntésük alapján - rendelkezésre álló forrásaikból hozzájáruljanak a dolgozóikat érintő program finanszírozásához.

A törvény továbbá egy felhatalmazó rendelkezéssel is kiegészíti a prémiumévek programról szóló törvényt, amely alapján az oktatási miniszter megalkothatja a pedagógusok munkaidejére, ezen belül a kötelező óraszámra és az egyéb feladatokra fordítható időre vonatkozó végrehajtási jellegű szabályokat, mivel a prémiumévek programról szóló szabályozás megalkotása óta eltelt időben leszűrt tapasztalatok alapján a jogalkalmazók igénylik a részletesebb eligazítást.

-----STARTING---POINT---VEGE---

A 13-17. §-hoz

A törvény hatálybalépési időpontja 2006. január 1.

Ehhez kapcsolódóan átmeneti szabályok, valamint felhatalmazó rendelkezések megfogalmazására is sor kerül a kedvezmények igénybevételének zökkenőmentes biztosítása érdekében.

A törvény megteremti a kis- és középvállalkozásnál, valamint a civil szervezetnél érvényesülő foglalkoztatási kedvezmény és a járuléktörvények összhangját.

A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglakoztatásának elősegítéséről, továbbá az ösztöndíjas foglalkoztatásról szóló törvény módosítása a költségvetési törvényben szereplő előirányzat megnevezésének pontosítását szolgálja.