2008. évi LVII. törvény indokolása

a Balaton kiemelt üdülőkörzet területrendezési tervének elfogadásáról és a balatoni területrendezési szabályzat megállapításáról szóló 2000. évi CXII. törvény módosításáról

-----STARTING---POINT---ALTALANOS--- 

A Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló 2000. évi CXII. törvény (a továbbiakban: Balaton-törvény) felülvizsgálatát a 1033/2004. (IV. 19.) Korm. határozat II. pontjának 33.1. alpontja írja elő. A Korm. határozat szerint a hatálybalépést követő évek és a Balaton-törvény felhatalmazása szerint elkészített vízpart-rehabilitációs tanulmánytervek, valamint a Balaton-törvény alapján felülvizsgált településrendezési tervek tapasztalatai és az érvényes jogszabályok ismeretében a jogalkalmazók, az önkormányzatok véleményének figyelembevételével kell felülvizsgálni a Balaton-törvényt és szükség szerint kezdeményezni kell annak módosítását.

A jóváhagyás óta eltelt időszakban teljessé vált a területrendezési tervek hierarchikus rendje. 2003 májusában elfogadásra került az Országos Területrendezési Tervről szóló 2003. évi XXVI. törvény (a továbbiakban: OTrT) is, amely a jogszabály ötévenkénti felülvizsgálatát írta elő. Az OTrT-nek a területfelhasználás rendjére, az országos műszaki infrastruktúra-hálózatok és egyedi építmények elhelyezésére, valamint a térségi övezeti rendszerre vonatkozó szabályai nem voltak teljesen megfeleltethetőek a Balaton-törvény szabályozási rendszerének. Ezért az OTrT területi hatálya nem terjedt ki a Balaton Kiemelt Üdülőkörzet Balaton-törvényben meghatározott területére.

A Balaton-törvény hatálybalépése óta bekövetkezett változások közül az alábbiak indokolták a törvény felülvizsgálatát:

- a tervhierarchia érvényesülésének teljesebbé tétele az OTrT-vel való összhang megteremtése által,

- a területrendezési tárgyú jogszabályi környezet változása (a területfejlesztésről és területrendezésről szóló 1996. évi XXI. törvénynek a területrendezési és településrendezési tervek összhangjának megteremtésére vonatkozó, a különböző léptékű tervek megfeleltethetőségére, pontosítására vonatkozó szabályai és a területrendezési hatósági eljárásokról szóló 134/2005. (VII. 14.) Korm. rendelet alapján megindított eljárások tapasztalatai),

- a Balaton Régió 2007-2013 időszakra szóló Fejlesztési Stratégiájának és Részletes Fejlesztési Tervének (2005-2006-ban kidolgozott) dokumentumai,

- a szakági koncepciókban (ökológiai hálózattal, közlekedési hálózattal, szennyvízkezeléssel összefüggésben) bekövetkezett változások, amelyeket sok esetben jogszabályi változások is követtek (Szennyvízkezelés Nemzeti Megvalósítási Programjáról szóló kormányrendelet, levegőminőség-védelmi jogszabályok változása),

- a kiemelt üdülőkörzet területén a Balaton-törvény hatálybalépése óta megvalósult, elsősorban az infrastruktúra-hálózatokat (csatorna-, és közúti hálózatok) érintő fejlesztések, és a továbbtervezésükkel kapcsolatos koncepcionális alapvetések,

- a Balaton-törvény alapján a vízparti területekre központi kormányzati feladatként kidolgozott vízpart-rehabilitációs tanulmánytervekkel összhangba hozott és felülvizsgált településrendezési tervek alapján a települési önkormányzatok által, tapasztalataik alapján megfogalmazott a térségi területfelhasználás rendjére és az övezeti határok korrekciójára vonatkozó javaslatok,

- és nem utolsó sorban: a térségi igényeket összefogó, a Balaton Fejlesztési Tanács által feldolgozott és értékelt társadalmi igények.

A felülvizsgált Balaton-törvény a tartalmi vonatkozásain túlmenően a törvény szerkezetével is illeszkedik az OTrT-hez:

- az általános rendelkezésekről szóló I. fejezet értelmező rendelkezésekkel egészül ki,

- a területrendezési terv elfogadásáról és alkalmazásáról szóló II. fejezet utal a 4. sz. mellékletben található övezeti tervlapokra és az OTrT övezeti rendszerével való összevetésre,

- a Balatoni Területrendezési Szabályzat megállapításáról szóló III. fejezet az OTrT-hez hasonlóan kiegészült a térségi területfelhasználás rendjére és az infrastruktúra - hálózatok és egyedi építmények elhelyezésére vonatkozó szabályokkal. (Ezen szabályok egy része jelen módosítás hatálybalépését megelőzően a funkcionális övezeti szabályoknál volt megtalálható.) A szabályozási előírások abban a vonatkozásban megtartották korábbi strukturáltságukat, hogy továbbra is tartalmaznak a kiemelt üdülőkörzet egészére, a parti és partközeli településekre, valamint a sajátos szabályozási igényű területként lehatárolt térségi övezetekre érvényes ún. „övezeti” szabályozási előírásokat.

A felülvizsgálat során alapvető szempont volt, hogy a Balaton-törvény megőrizze a szabályozás eredményeinek, területi mélységének, övezeti rendszerének részletességét, az egyedileg meghatározott övezetekre vonatkozó szabályokat, a szabályozási előírások tóparttól való távolságnak megfelelő differenciáltságát, amelyeket a Balaton Kiemelt Üdülőkörzet sajátosságai, elsősorban a Balaton és vízgyűjtője ökológiai és turisztikai jelentősége indokol. A Balaton-törvény térségi szerkezeti terve - az OTrT-ben és a tartalmi követelményekben a kiemelt térségi területrendezési tervek számára előírt 50 ha-ral szemben - 5 ha-nyi területeket tekint a térségi területfelhasználási kategóriák legkisebb ábrázolható területi egységének, az üdülőkörzet teljes mellékúthálózatát is feltünteti, valamint az infrastruktúra-hálózat vonatkozásában megkülönbözteti a meglévő és tervezett elemeket.

A Balaton-törvény felülvizsgálatát és a törvény módosítását követően az OTrT területi hatálya, szabályozási előírásai érvényesülnek a Balaton Kiemelt Üdülőkörzet területén is. A Balaton Kiemelt Üdülőkörzet Területrendezési Tervének térségi szerkezeti tervén meghatározott területfelhasználási rend és a kiemelt térségi övezetek lehatárolásának pontossága a településrendezési tervek számára egyre pontosabban, területi szempontból egyre jobban beazonosítható módon határozzák meg azokat a területeket, ahol a településrendezési terveknek a területrendezési tervekből származó szabályozási előírásokat érvényesíteniük kell. A módosítást követően a tervhierarchia úgy érvényesül, hogy közben a szabályozás területi differenciáltsága, az elért szakmai eredmények megőrizhetőek.

A felülvizsgálat fontos célkitűzéseit

- a két törvény összhangjának megteremtését

- az alkalmazott fogalmak egységes értelmezésének megteremtésével,

- a térségi szerkezeti terv elemeinek, alkalmazott térségi területfelhasználási kategóriáinak és a térségi övezetek rendszerének összehangolásával,

- a Balaton-törvény szerkezetének az OTrT szerkezetéhez való illesztésével;

- a Balaton-törvény szakmai eredményeinek megőrzését

- a térségi szerkezeti tervben a területfelhasználási rend pontosabb, a területi adottságokhoz jobban illeszkedő, részletgazdagabb meghatározásával,

- az infrastruktúra hálózatok meglévő és tervezett elemeinek megkülönböztetett ábrázolásával,

- a szerkezeti tervlapon az üdülőkörzet teljes közúthálózatának meghatározásával,

- a Balatoni Területrendezési Szabályzatban tóparttól való távolság függvényében meghatározott differenciált szabályozás megtartásával, továbbá

- az OTrT-ben előírt kiemelt és megyei térségi övezeteken túlmenően a kiemelt üdülőkörzet sajátosságainak megfelelő, egyedileg meghatározott övezetek lehatárolásával

valósítja meg.

A Balaton-törvény felülvizsgálatának keretében a Balaton Kiemelt Üdülőkörzet Területrendezési Tervének alátámasztó anyagaként „Az egyes tervek, illetve programok környezeti vizsgálatáról” szóló 2/2005. (I. 11.) Korm. rendeletben szabályozott tartalmi követelményekre alapozottan elkészült a környezeti vizsgálat, amely környezetvédelmi és fenntarthatósági szempontból kedvezően ítélte meg a Balaton-törvény alapvető célkitűzéseit, és megerősítette a szabályozás részletezettségének és differenciáltságának szükségességét.

-----STARTING---POINT---RESZLETES---

Az 1. §-hoz

A Balaton-törvény területi hatálya a módosítás során változatlanul a Balaton kiemelt üdülőkörzet településeinek közigazgatási területére terjed ki, amely 15 újonnan csatlakozó településsel növekedett. Az újonnan csatlakozó települések az alábbiak: Ádánd, Bókaháza, Csapi, Dióskál, Egeraracsa, Esztergályhorváti, Gétye, Nagyberény, Nyim, Som, Zalaapáti, Zalacsány, Zalakomár, Zalaszentmárton, Zalaújlak.

A kiemelt üdülőkörzet bővítésének okai a települések csatlakozási igénye, a kiemelt üdülőkörzet nyugati részéhez kapcsolódóan megindult nagyobb arányú fejlesztések és a kistérségi kapcsolatok további erősítése voltak. A bővítés, hasonlóan a kiemelt üdülőkörzet lehatárolásához, elsődlegesen az üdülés-idegenforgalom természeti-művi adottságain alapszik, és nem a statisztikai kistérségi határokhoz igazodik. A tó és környezete táji-, természeti és környezeti értékeinek védelmét célzó szigorú törvényi szabályozás kiterjesztése olyan települések területére javasolható, amelyeknek a balatoni turizmus meghatározó térségeivel közvetlen kapcsolatuk van. A 24 vizsgált településből a tervezői javaslattal nagyrészt egyezően, alapvetően a települési csatlakozási szándék figyelembe vételével a fenti 15 település a kiemelt üdülőkörzet részévé vált. A kiemelt üdülőkörzet bővítési lehetőségei szempontjából megvizsgált, de csatlakozásra nem javasolt (vagy visszalépett) 9 település a következő: Kehidakustány, Királyszentistván, Pamuk, Papkeszi, Sáska, Somogyvámos, Vilonya, Zalahaláp, Zalaköveskút.

A módosított Balaton-törvény a területi hatálya alá tartozó településeinek jegyzékét - a kiemelt üdülőkörzet teljes területére, illetve a parti és partközeli településekre bontva - új melléklet számmal az 1/1. és 1/2. számú mellékletében határozza meg. A parti települések kategóriájába azok a települések kerültek, melyek közigazgatási területe érintkezik a Balaton vízpartjával, partközeli települések kategóriájába azok a települések kerültek, melyeknél a környezetvédelmi (elsődlegesen vízminőség-védelmi) szempontok, valamint településszerkezeti kapcsolatuk a parti településekkel, a beépítésre szánt területek túlzott növekedése indokolttá teszik a szigorúbb szabályok alkalmazását. Az 1/1. számú melléklet a 15 csatlakozó településsel együtt 179 települést tartalmaz. Az 1/2. számú melléklet parti és partközeli települések együttes száma 52 településről 51 településre csökkent Rezi kikerülésével.

A 2. §-hoz

E rendelkezés a Balaton-törvénynek egy új, értelmező rendelkezéseket tartalmazó kiegészítését célozza, amely a törvény szempontjából szükséges fogalom-meghatározásokat tartalmazza, de természetesen az OTrT-ben definiált, és változatlan tartalommal alkalmazott fogalmakat nem ismétli meg.

A 3. §-hoz

E módosítás célja, hogy a tervhierarchia teljessé tétele érdekében a Balaton-törvény szerkezetének és elfogadási rendjének megállapítása az OTrT tartalmi és szerkezeti felépítését kövesse, ugyanakkor megtartsa a részletesebb mélységű tervezésből adódó differenciálást. E módosítást követően a Balaton-törvény az alapvető célok meghatározása (I. fejezet) után rögzíti a területrendezési terv elfogadásának és alkalmazásának rendjét, valamint a jóváhagyásra kerülő mellékletek sorrendjét (II. fejezet), valamint a Balatoni Területrendezési Szabályzatot (III. fejezet), amely a Balaton-törvény lényegi részét képezi. A módosítás során új elemként került be az övezeti tervlapok részletes jegyzéke. Mindezek következtében a Balaton-törvény 3. §-ának módosítása és kiegészítése is szükséges.

A 4. §-hoz

A rendelkezés új előírásokkal egészült ki. A felülvizsgálat során a jogszabályi környezet változásából következő módosítási igények közül az OTrT területi hatályának kiterjesztése a Balaton kiemelt üdülőkörzetre és az OTrT és a Balaton-törvény összehangolása jelenti a legnagyobb mértékű módosítást, amely a törvény szerkezeti felépítését és tartalmi vonatkozásait egyaránt érinti. E módosítás eredményeként a Balaton-törvény nem ismétli meg a kiemelt üdülőkörzet területén hatályos OTrT előírásokat, hanem valamennyi övezeti előírásnál megnevezi az országos, illetve kiemelt térségi és megyei övezetet, amelynek előírásait a Balaton Kiemelt Üdülőkörzet adott övezeténél is alkalmazni kell.

Az 5. §-hoz

E rendelkezés a Balaton-törvényt kiegészíti egy új címmel és két új alcímmel, valamint három új szakasszal. Az elsőben ezek közül a Balaton Kiemelt Üdülőkörzet térségi területfelhasználási kategóriái kerülnek felsorolásra, az OTrT szerint meghatározott megnevezéseket alkalmazva. A módosítás az azt megelőzően hatályos Balaton-törvényhez hasonlóan hat térségi területfelhasználási kategóriát jelöl, és megtartja az 5 ha legkisebb területi kiterjedésű egységek ábrázolását.

A második új szakasz meghatározza az egyes térségi területfelhasználási kategóriákba történő besorolás általános feltételeit, amelynek lényege, hogy a kategória területének meghatározott részére a kategória elnevezése szerinti területfelhasználási jelleg legyen jellemző. A lehatárolt területfelhasználási kategóriák az OTrT által, a kiemelt térség területrendezési terve számára meghatározott térségi területfelhasználási kategóriáktól egyrészt eltér abban, hogy a Balaton-törvény nem alkalmazza a vegyes területfelhasználású térség kategóriát, mivel 5 ha-os ábrázolási mélységben erre nincs szükség, másrészt a települési térséget nem bontja városias és hagyományosan vidéki típusra, mivel a Balaton kiemelt üdülőkörzetben e két kategóriába nem sorolhatóak be egyértelműen a kiemelt üdülőkörzet települési térségei. Jellemzőek az olyan üdülőtelepülések, amelyek sem hagyományosan vidéki, sem városias települési térség kategóriába nem sorolhatók. (A térségi szerkezeti tervlap a településrendszer elemeit alaptérképi elemként a „Magyar Köztársaság 2003. évi Helységnévtára” alapján városok és községek, valamint településrészek - város- és községrészek - bontásban ábrázolja.) A törvény egyedileg meghatározott térséget is kijelöl, amelybe a tájsebek (bányák, hulladéklerakók) és a turisztikai fejlesztési területek kaptak besorolást.

A módosítás előtti Balaton-törvényhez képest változást jelent, hogy a térségi területfelhasználási elemeknél - az OTrT-vel összhangban - a térszerkezeti tervben nincs megkülönböztetve a meglévő és tervezett állapot. Ez alól csak az infrastruktúra-hálózat jelent kivételt, illetve az erdőgazdálkodási térség esetében övezeti szinten jelenik meg a megkülönböztetés. (Továbbra is két övezet fedi le az erdőgazdálkodási térséget, az erdőterület és az erdőtelepítésre alkalmas terület övezete.)

Meghatározásra kerülnek - a vonatkozó OTrT szabályokat kiegészítve vagy szigorítva - a térségi területfelhasználási kategóriákon belül a települési területfelhasználási egységek kijelölésének szabályai az országos településrendezési és építési követelményekről szóló 253/1997. (XII. 20.) Korm. rendeletben meghatározott fogalmakat alkalmazva. A szabályok a településrendezési eszközök számára az erdőgazdálkodási, a mezőgazdasági, valamint a vízgazdálkodási térségnél 5% mozgásteret biztosítanak. Az egyedileg meghatározott térség a településrendezési eszközökben különleges területbe, valamint a turisztikai fejlesztést szolgáló, előírás szerinti települési területfelhasználási egységekbe sorolandó. Az OTrT-ben szabályozottnál szűkebb mozgástér védelmet nyújt a Balaton-törvény szerkezeti tervében meghatározott térségi területfelhasználásnak a törvény céljaival ellentétes változtatása ellen.

Az épített környezet alakításáról és védelméről szóló 1997. évi LXXVIII. törvény ún. 200 méteres szabályának szigorítását a Balaton-törvény úgy végzi el, hogy az eredetileg csak a 20 000 fő lakosságszámot meghaladó településekben és egyéb megkötések mellett alkalmazandó szabályt a Balaton kiemelt üdülőkörzet teljes területén általános érvénnyel alkalmazandó szabályként határozta meg. Ezzel is azt a törekvést kívánta erősíteni, hogy a kiemelt üdülőkörzet táji adottságainak érvényesülése érdekében nem engedi a beépítésre szánt területeket túlburjánzani a területen, és megakadályozza a beépítésre szánt területek összenövését az üdülőkörzetben.

A térségbe tervezett új gyorsforgalmi úthálózati elemek olyan fejlesztési tengelyt képeznek, amely mentén szabályozatlanul beinduló, összehangolatlan fejlesztések felemészthetik a kiemelt üdülőkörzet táji adottságait és az üdülési alkalmasság károkat szenvedhet. Ezért törvény vonatkozó előírásában meghatározott, főbb gyorsforgalmi úthálózati elemek és a Balaton partjával határolt területen az új beépítésre szánt területek ipari területként nem hasznosíthatók. A gazdasági területeken kijelölhető kereskedelmi szolgáltató területeken sem lehet jellegtelen csarnok jellegű kereskedelmi és raktározási rendeltetésű épületeket építeni. A cél az, hogy az üdülési adottságot döntően meghatározó

- a táji értékek és az ökológiai adottságok ne sérüljenek,

- a vendéglátás és az idegenforgalmi szolgáltatások, sport és szabadidő eltöltés számára alkalmas területeken színvonalas építmények létesüljenek,

- az állandó lakosság életminőségének javulását is szolgáló létesítményekben a kereskedelmi és idegenforgalmi szolgáltatások teljessé váljanak.

A műszaki infrastruktúra hálózatok térbeli rendjét a Balaton-törvény e rendelkezés által megállapított harmadik új szakasza - a módosítás előtti övezeti szabályozással szemben - nem funkcionális övezetként, hanem a műszaki infrastruktúra hálózat elhelyezésére vonatkozó általános előírásokként szabályozza. A közlekedési infrastruktúra-hálózatok térbeli rendjét - a közúti (gyorsforgalmi utak, főutak, kiemelt jelentőségű mellékutak, egyéb mellékutak), vasúti, vízi és légi közlekedés, valamint a kerékpárúthálózat együttes rendszerében - és a térbeli rend szempontjából meghatározó települések felsorolását az OTrT-vel összhangban a 2/1-5. számú mellékletek tartalmazzák.

A Balaton-törvény jelen módosításának közlekedési szakági alátámasztó anyaga a Balaton-törvény felülvizsgálatával párhuzamosan készült OTrT módosítással (lásd: 2008. évi L. törvény) összhangban van.

A közúthálózat tervezett nyomvonalai a módosítás következtében a Balaton-törvény módosítás előtti tartalmához képest nem változtak jelentősen. A terv gyorsforgalmi úthálózat, a főúthálózat és a mellékúthálózat meglévő és új elemeit határozza meg.

A főúthálózat új elemei közül a Balaton északi partjával párhuzamosan kiépítendő új (tervezett 77. sz.) főút megvalósításával bizonyos mértékig tehermentesíthető a jelenlegi 71. sz. főút. A Balaton déli partjával párhuzamosan kialakítandó új főút megvalósítását részben a jelenlegi mellékúthálózat felhasználásával, részben új szakaszok kiépítésével javasolja a terv.

A Balaton-törvény az OTrT-nek megfelelően, a főúthálózaton településelkerülő szakaszok építésére tesz javaslatot. A mellékúthálózat fejlesztési javaslata kiemelt jelentőségű mellékutakra és egyéb mellékutakra bontva került kidolgozásra.

A meglévő törzshálózati vasútvonalak vonatkozásában az e törvény szerint módosított Balaton-törvény és az OTrT összhangja biztosított. A (Horvátország) - Gyékényes térsége - Budapest [Ferihegy]  Záhony térsége - (Ukrajna) (V. sz. transz-európai közlekedési folyosó hazai szakasza) tervezett nagysebességű vasútvonal a kiemelt üdülőkörzet DK-i részét érinti. A vasúthálózat új elemei közül a Hajmáskér - Balatonfűzfő összekötő vonal a Székesfehérvár - Boba - Celldömölk - Szombathely törzshálózati és a Szabadbattyán - Tapolca törzshálózati vasútvonalak között teremt kapcsolatot. A Bak - Balatonszentgyörgy között létesítendő új vasútvonal a Sármelléki repülőtér kelet-nyugati vasúti kapcsolatát biztosítaná.

A légi közlekedés tekintetében a repülőterek besorolása változott. A Sármelléki repülőtér megnevezése országos jelentőségű polgári repülőtér, és megtörtént a szentkirályszabadjai - korábban - közös felhasználású katonai és polgári repülőtér átminősítése Veszprém-Szentkirályszabadja térségi jelentőségű polgári repülőtérré. Ez utóbbi kategóriába tartozik továbbá a Siófok-Kiliti repülőtér.

A módosítás következtében a Balaton-törvény a kerékpáros közlekedés nyomvonalait a térségi szerkezeti tervlapon ábrázoltakat módosítva, az országos kerékpárúthálózat kialakításának 2006-ban kidolgozott koncepciója alapján és az OTrT-ben foglaltaknak megfelelően tartalmazza. A Balaton-törvényben jelen módosítást megelőzően a közműhálózatokra és védősávjaira vonatkozó övezeti szabályokat - az ágazati jogszabályokban már szabályozott, ennél fogva törölt előírások kivételével - szintén az általános előírások között helyezi el az e törvény szerinti módosítás. A közművezetékek elhelyezésére vonatkozó rendelkezés a vizuális környezetszennyezés megakadályozását, a tájképi megjelenés fokozott védelmét, a látványvédelmet szolgálja.

A közlekedési építmények és védősávjai (I-1), valamint a közműhálózatok és védősávjai övezetének (I-2), és a rájuk vonatkozó övezeti előírásoknak a hatályon kívül helyezése - a törvény szerkezetének OTrT-hez igazodó módosítása miatt - indokolttá vált a Balaton-törvény szerkezetének e törvény általi módosítása folytán. E törvény rendelkezései alapján a szabályozási előírások egy része módosítva a III. fejezet új 4/C. §-ába került, másfelől a műszaki infrastruktúra hálózatok térbeli rendjét a 3. számú melléklet, illetve a 2/1-5. számú melléklet tartalmazza. Az ágazati jogszabályokban már szabályozott előírások pedig hatályon kívül helyezésre kerültek.

A 6. §-hoz

E rendelkezés csupán pontosítja az alcím elnevezését „A BALATON KIEMELT ÜDÜLŐKÖRZETÉNEK TERÜLETÉRE VONATKOZÓ SZABÁLYOZÁSI ELŐÍRÁSOK” alcímről „A BALATON KIEMELT ÜDÜLŐKÖRZET TERÜLETÉRE VONATKOZÓ SZABÁLYOK” alcímre.

A 7. §-hoz

A Balaton kiemelt üdülőkörzet területére vonatkozó általános szabályokon belül az erdőterületek védelme kiemelt jelentőségű. A módosítás megtartja a Balaton-törvény módosítás előtti szigorú előírását az erdőterületek nagyságának megőrzésére, az erdőterületek beépítésre szánt területté átminősítésének tilalmára vonatkozóan. Az előírás pontosításra került, miszerint az erdőterületek nagyságát a település közigazgatási területére kell értelmezni.

A 8. §-hoz

A Balaton-törvény 6. §-ának módosítása a magánszemély fogalom okozta jogbizonytalanságot küszöböli ki, egyúttal az állami vagyonról szóló 2007. évi CVI. törvénnyel összhangban egyértelművé teszi, hogy az ingatlan tulajdonjoga csak közfeladat ellátása céljából szerezhető meg.

A Balaton-törvény 7. §-ának módosítása az országos településrendezési és építési követelményekről szóló 253/1997. (XII. 20.) Korm. rendelet változása miatt vált szükségessé.

A Balaton-törvény 8. §-a (1) bekezdésének módosítása során a beépítésre nem szánt területeken e törvény megtartja a minimálisan kialakítható 3 000 m2-es teleknagyságot, ugyanakkor a kivételek - közlekedési-, közmű- és vízgazdálkodási célú műtárgyak elhelyezésének szükségessége - miatt árnyaltabbá teszi az előírást. Az előírás az országos jelentőségű védett természeti területekre vonatkozó szabállyal is kiegészül. Erre a védett természeti területek alövezetének más övezetekbe sorolása miatt volt szükség. A megszüntetett alövezet által lefedett területek védelmi előírásait a törvény módosításáról szóló javaslat más övezeti előírások közé átemelve fenntartja.

A 9. §-hoz

A szennyvízelhelyezéssel kapcsolatos előírásoknak a települési szennyvízkezelésről szóló 91/271/EGK (1991. május 21.) tanácsi irányelv alapján kihirdetett, a 30/2006. (II. 8.) Korm. rendelettel módosított Nemzeti Települési Szennyvízelvezetési és -tisztítási Megvalósítási Programról szóló 25/2002. (II. 27.) Korm. rendelettel (a továbbiakban: Program) összhangban történő meghatározása vált szükségessé.

A Balaton-törvény 9. §-a a kiemelt üdülőkörzet területére és azon belül a partközeli településekre vonatkozóan differenciált szabályozást tartalmazott. A törvénymódosítás a szabályozás szigorát csak ott tartja fenn, ahol az környezeti szempontból indokolt (a gazdaságosan kiépíthető és üzemeltethető szennyvíz-csatornahálózatra csatlakoztatható, szennyvízbefogadásra érzékeny vizek vízgyűjtőin), és itt is megfelelő időt biztosít a támogatással megépülő berendezések kiépíthetőségére. A gazdaságosan kiépíthető és üzemeltethető szennyvíz-csatornahálózatra nem csatlakoztatható kistelepülések esetében, amelyek azonban az érzékenynek minősített befogadók vízgyűjtőterületein helyezkednek el, az építési lehetőségnek árnyaltabb módon meghatározott feltételekhez kötése biztosítja, hogy a kistelepülések támogatás hiányában - szennyvízkezelési problémáiknak nem a szennyvízcsatorna rendszerekhez történő csatlakozással való megoldásával - is fejlődni tudjanak. A fentieknek megfelelően a módosítás a kiemelt üdülőkörzet partinak és partközelinek nem minősülő települései esetében az építési feltételek csatornázottság mértékéhez viszonyított - eredetileg is differenciált - szabályozási előírásainak további megkülönböztetésére tesz javaslatot, ennek megfelelően:

- partinak és partközelinek nem minősülő és szennyvíz-agglomerációba nem tartozó 2000 LEÉ alatti lakónépességgel rendelkező, valamint

- partinak és partközelinek nem minősülő szennyvíz-agglomerációkba tartozó, továbbá

- a parti és partközeli települések ún. „beépítésre szánt területeire”, valamint

- a teljes üdülőkörzet településeinek ún. „beépítésre nem szánt területeire”

vonatkozó előírások differenciáltan kerültek meghatározásra.

A Program által meghatározott határidők irányadóak abban a vonatkozásban, hogy a szennyvízelvezetéssel kapcsolatos feladatellátást a fenti kategóriák mindegyikében milyen határidőkre és milyen műszaki megoldásokkal kell megoldani. A fenti besorolás illeszkedik a Program támogatási feltételeihez is. A támogatási lehetőségek összességében az előírások enyhítését tették szükségessé.

E szakasz hatályon kívül helyezi a Balaton-törvény módosítás előtti 11. §-ában foglalt előírását, mivel ilyen jellegű engedmény fenntartása szakmailag nem indokolt a továbbiakban. A módosítás a hirdető táblákra vonatkozó előírást is meghatároz, amelyeknek elhelyezését a Balaton-törvény továbbra is feltételekhez köti, de a pontos feltételeket a települések helyi építési szabályzatában kell meghatározni.

A Balaton-törvény 12. §-ának jelen módosításával a csarnok jellegű épületek építésének általános korlátozása megszűnt, helyette a tilalom egyes (magterület, ökológiai folyosó, puffer terület, térségi jelentőségű tájképvédelmi terület, történeti települési terület és világörökség és világörökség-várományos terület) övezetekre korlátozódik. A fokozott települési és tájkarakter védelem érdekében a módosítás következtében a kötelezővé vált a látványtervvel igazolt tájbaillesztés.

A 10. §-hoz

E módosítás összhangba hozza a Balaton-törvény 13. §-ának (2) és (3) bekezdését, azzal, hogy 10 méternél magasabb építmények elhelyezése tekintetében csak a települések beépítésre nem szánt területén írja elő - a természeti erőforrások, a táj szépségének és egyediségének védelme érdekében - látványterv készítését. Továbbá az előírást a 250 m2-nél nagyobb alapterületű építményekre is kiterjeszti.

A 11. §-hoz

E törvény a bányászati tevékenységet a Balaton-törvény módosítás előtti előírásaival tartalmilag megegyezően, elnevezésében pontosítva szabályozza.

A Balaton-törvény 14. §-ának (2) bekezdésében meghatározott új szabályra a Balaton-törvény módosítás előtti előírásai között a védett természeti területek alövezetben meghatározott előírások fenntartása érdekében van szükség. A Balaton-törvény 14. §-ának e szakasszal megállapított (3) bekezdésben e törvényben területileg nem lehatárolt, a település belterületétől elkülönülő, meglévő temető, bányaterület, honvédelmi területek tekintetében a szabályozást a településrendezési eszközökre utalja.

A működő bányák alövezetének (B-1), valamint a rá vonatkozó övezeti előírások hatályon kívül helyezésre indokolttá vált, mivel - amint az a fentiekből kiderült - a Balaton-törvény szerkezetének OTrT-vel összehangolt módosítása következtében nem önálló alövezetként, hanem az egyedileg meghatározott kiemelt térségi területfelhasználási kategória részeként került szabályozásra a kiemelt üdülőkörzet területére vonatkozó általános szabályok között.

E szakasz a levegőtisztaság-védelmi jogszabályok módosulásával összhangban módosítja a Balaton-törvény 15. §-ában foglalt előírást, az egyes övezetekre az egészségügyi légszennyezettségi határértéknél szigorúbb ökológiai légszennyezettségi határértéket határoz meg, a zajvédelemre vonatkozóan a hatályos ágazati jogszabályokat kell érvényesíteni a Balaton kiemelt üdülőkörzet területén, így a zajvédelemre vonatkozó előírás hatályon kívül helyezésre került.

A 12. §-hoz

E rendelkezés csupán pontosítja az alcím elnevezését „A BALATON KIEMELT ÜDÜLŐKÖRZETÉNEK PARTKÖZELI TELEPÜLÉSEIRE VONATKOZÓ SZABÁLYOZÁSI ELŐÍRÁSOK” alcímről „A BALATON KIEMELT ÜDÜLŐKÖRZET PARTI ÉS PARTKÖZELI TELEPÜLÉSEIRE VONATKOZÓ SZABÁLYOK” alcímre.

A 13. §-hoz

E rendelkezés pontosítja a Balaton-törvény 16. §-a (7) bekezdésének a feltöltésre került területekkel kapcsolatos előírásait. A módosított szabályozás a vízpart-rehabilitációs tanulmánytervekben - első felülvizsgálatukat követően partvonal-szabályozási és vízpart-rehabilitációs tervekben - meghatározott parti területek rendeltetésének megfelelően differenciált szabályt állapít meg az újonnan feltöltésre került területek területfelhasználási besorolását illetően.

Továbbá e rendelkezés egy új 16/A. §-sal egészíti ki a Balaton-törvényt, amely a zagyterek hasznosítását kibővíti. Az eddigi erdőterület, zöldterület területfelhasználási egységek mellett engedélyezi a vízgazdálkodási területbe sorolást, amely kikötők létesítésére is lehetőséget ad. Ezt a szabályt a 20. §-ban foglalt előírásokkal összhangban, a vízpart-rehabilitációs tanulmánytervekben már lehatárolt zöldterületek megtartásával kell alkalmazni. A szabállyal érintett területek a belterülethez nem illeszkedő partszakaszokon találhatóak.

A 14. §-hoz

E rendelkezés a Balaton-törvény 17. §-át módosítja. A Balaton-törvény az építési tevékenység szennyvízelhelyezéssel összefüggésben meghatározott feltételét - a tómeder irányában egyre szigorúbb szabályok alkalmazásának elve szerint - egyértelműen a szennyvízcsatorna-hálózat meglétéhez és hatékony működtetéséhez köti a módosítást követően is. E területeken türelmi időt a törvény nem biztosít. Az építési és rendeltetés megváltoztatására vonatkozó építésügyi hatósági engedély a módosítás következtében ugyan kiadható, azonban használatbavételi engedélyt kiadni csak a szennyvíz-csatornahálózatra történő rákötés és a megfelelő kapacitású tisztítómű megléte esetén lehet.

Továbbá e rendelkezés módosítja a Balaton-törvény 18. §-ának (1) bekezdését is. A parti és partközeli településeken a törvény a zsúfoltságot oldó zöldterület biztosítását a módosítást követően is előírja a területnövekmény 10%-ában. A módosítás egyrészt a megfogalmazás pontosítását célozza annyiban, hogy csak fele részben kell a zöldterületet helyben biztosítani, másrészt hangsúlyt helyez arra, hogy a beépítésre szánt terület csak a zöldterület egyidejűleg történő létesítésével legyen kialakítható. A terület települési önkormányzati tulajdonba adásának előírása is a zöldterület tényleges megvalósulását célozza.

A 15. §-hoz

A kempingterületekre vonatkozó előírások kiegészítése a 30 méter széles parti zöldterület kisajátításra vonatkozó kitételének pontosítása és időbeni ütemezése, valamint a legutóbbi törvénymódosítás során elhagyott - a kempingterületek beépítési%-ának meghatározására vonatkozó - előírás pótlását szolgálja. Ez utóbbi arra az esetre vonatkozik, amikor a kempingterület a vízpart-rehabilitációs szabályozási követelményekkel érintett területen helyezkedik el, de a törvényben biztosított átsorolás lehetőségével nem éltek, és a kempingterület megtartja eredeti (kemping) rendeltetését.

A módosítás a strandterületek beépítési%-ának növelését a szezonhosszabbításhoz szükséges építmények elhelyezése céljából csak kis mértékben teszi lehetővé. Az új előírás, a strandok területét csak zöldterület kialakítása céljából engedi csökkenteni, amely engedmény kizárólag a parti sétány létesítésének lehetőségét szolgálja.

A kemping- és strandterületek Balaton-törvény által megnyitott átsorolási lehetőségeinek érvényesítése érdekében a törvénymódosítás átmeneti rendelkezést tartalmaz, amely lehetővé teszi, hogy az átsorolás a településrendezési eszközökben a vízpart-rehabilitációs tanulmánytervek módosítása nélkül megtörténhessen. A szabály a záró rendelkezések közé került beépítésre.

A 16. §-hoz

E rendelkezés a Balaton-törvény 20. §-át módosítja. A módosított szakasz a vízpart-rehabilitációs tanulmánytervekben, illetve első felülvizsgálatukat követően a vízpart-rehabilitációs tervekben meghatározott közhasználatú parti sétány kialakításának kötelezettségét, mint az üdülőkörzet jellegét meghatározó elem védelme érdekében szükséges előírásokat rögzíti továbbra is, az aktualitásukat vesztett bekezdések azonban hatályon kívül helyezésre kerülnek.

A 17. §-hoz

E rendelkezés módosítja a Balaton-törvény 22. §-ának (1) bekezdését. Az előírás a bányászati tevékenység kezdeményezését továbbra is a tó felületéről nem látható részre korlátozza, melyet - új elemként - látványtervvel szükséges igazolni.

A 18. §-hoz

E rendelkezés módosítja a Balaton-törvény 22. §-ának (3) bekezdését. A parti és partközeli településeken hulladékelhelyezést a módosítást követően sem engedélyez a Balaton-törvény, a korszerűsítésre vonatkozó előírás módosult a már elkészült térségi hulladékgazdálkodási tervek alapulvételének kötelezettségével.

A 19. §-hoz

E rendelkezés új alcímmel és 22/A. §-sal egészíti ki a Balaton-törvényt, amely a kiemelt térségi övezetek felsorolását tartalmazza, valamint utal az azok viszonyát és kapcsolatrendszerét meghatározó mellékletre. A Balaton-törvény a módosítás eredményeként a térségi övezeteket az OTrT előírása alapján lehatárolt illetve meghatározott országos és kiemelt térségi, valamint az egyedileg meghatározott kiemelt térségi övezetek egységes rendszerébe sorolja.

Az övezetek az alábbi típusok szerint csoportosíthatók:

Az OTrT-ben lehatárolt országos övezetek, melyeket - léptékének megfelelően pontosítva - a Balaton-törvény is lehatárol és szabályoz:

- Ásványi nyersanyag-gazdálkodási terület övezete (A-1),

- Kiváló termőhelyi adottságú szántóterület övezete (M-3),

- Kiváló termőhelyi adottságú erdőterület övezete (E-3),

- Kiemelt fontosságú honvédelmi terület övezete (Honvédségi területek alövezete helyett) (K-1).

Az OTrT-ben meghatározott kiemelt térségi és megyei övezetek:

- Magterület övezete (Ö-1),

- Ökológiai folyosó övezete (Ö-2),

- Puffer terület övezete (Ö-3),

- Térségi jelentőségű tájképvédelmi terület övezete (Tájképvédelmi, illetve tájkarakter megőrzése szempontjából kiemelt jelentőségű területek alövezete helyett) (T-1),

- Történeti települési terület övezete (T-2),

- Világörökség és világörökség-várományos terület övezete (T-3),

- Szélerőmű elhelyezéséhez vizsgálat alá vonható terület övezete (L-1),

- Földtani veszélyforrás terület övezete (P-1),

- Vízeróziónak kitett terület övezete (Eróziónak fokozottan kitett területek alövezete helyett) (P-2),

- Térségi hulladéklerakó hely kijelöléséhez vizsgálat alá vonható terület övezete (Térségi hulladékkezelő elhelyezésére alkalmas terültek alövezete helyett) (H-1)

- Erdőtelepítésre alkalmas terület övezete (Erdősítésre javasolt területek alövezete helyett) (E-2).

A módosítás előtti Balaton-törvénnyel összhangban lehatárolt, kiegészített szabályozási tartalommal egyedileg meghatározott kiemelt térségi övezetek:

- Térségi jelentőségű komplex tájrehabilitációt igénylő terület övezete (Komplex tájrehabilitációt igénylő területek alövezete helyett) (R-1),

- Ökológiai rehabiltiációt igénylő terület övezete (R-2),

- Felszíni szennyezésre fokozottan érzékeny terület övezete (SZ-1),

- Felszíni vízminőség-védelmi terület övezete (F-1),

- Tómeder övezete (D-1),

- Települési terület övezete (U-1),

- Gazdasági terület övezete (U-2),

- Általános mezőgazdasági terület övezete (M-1),

- Kertgazdasági terület övezete (M-2),

- Erdőterület övezete (E-1),

- Turisztikai fejlesztési terület övezete (Ü-1),

- Szőlőtermőhelyi kataszteri terület övezete (C-1).

(Az OTrT-ben előírt, de a Balaton-törvényben a módosítást követően sem szabályozott kiemelt térségi és megyei övezetek:

- Rendszeresen belvízjárta terület övezete,

- Nagyvízi meder övezete,

- Széleróziónak kitett terület övezete,

- Honvédelmi terület övezete.)

A Balaton-törvény módosítása során - részben az OTrT-vel való összehangolás következtében - törölt alövezetek:

- Védett természeti területek alövezete (V-1),

- Védelemre javasolt természeti területek alövezete (V-2),

- Ökológiai hálózat által érintett egyéb területek alövezete (V-3),

- Felszíni szennyezésre érzékeny területek alövezete (SZ-2),

- Felszíni szennyezésre kevésbé érzékeny területek alövezete (SZ-3),

- Földrengés szempontjából potenciálisan veszélyeztetett területek alövezete (P-3),

- Közlekedési létesítmények és védősávjai alövezete (I-1),

- Közműhálózatok és védősávjai alövezete (I-2),

- Ipari park jellegű üzemi területek alövezet (X-2),

- Működő bányák alövezete (B-1),

- Szőlőkataszter szerinti II. osztályú területek alövezete (C-2).

Az OTrT-ben lehatárolt országos övezetek előírásait és térképi megjelenítését a Balaton-törvény a módosítást követően nem ismétli meg, hatályuk viszont a módosítás révén teljessé tett tervhierarchia okán kiterjed a Balaton kiemelt üdülőkörzet területére. Jelen módosítás következtében a Balaton-törvényben a kiemelt térségi övezetekre vonatkozó előírásokat az OTrT-ben a kiemelt térségi és megyei övezetekre előírt szabályokkal, valamint a vonatkozó ágazati jogszabályok előírásaival együtt kell alkalmazni. Azok a szabályok, amelyeket korábban a Balaton-törvény előírt, de a jelenlegi - OTrT-re hangolt - tervhierarchia szerint az OTrT is meghatározott, a Balaton-törvényből, az OTrT vonatkozó szabályaira való utalás mellett, törlésre kerültek.

A (3) bekezdés egyértelművé teszi, hogy a területfejlesztésről és területrendezésről szóló 1996. évi XXI. törvény 23/A. § (2) bekezdésének c) pontjában meghatározott feladatot a törvény. alkalmazása során a településrendezési tervekben milyen új munkarészben, milyen módon és léptékben történő lehatárolással kell teljesíteni.

A 20. §-hoz

E rendelkezés a Balaton-törvény 23-25. §-ait, valamint az azokhoz tartozó alcímeket módosítja.

A Balaton-törvényben a magterület övezete (Ö-1) az OTrT által meghatározott kiemelt térségi övezetként került lehatárolásra. Az övezet tényleges területi kiterjedésének megfelelő lehatárolás a Környezetvédelmi és Vízügyi Minisztérium Természet- és Környezetmegőrzési Szakállamtitkársága által összeállított országos térképi adatbázis figyelembevételével és a Balatoni Nemzeti Park Igazgatóságának bevonásával készült.

Az övezeti előírások célja a magterület, mint kiemelten értékes ökológiai hálózati elem hosszú távú megőrzése. Az OTrT szabályozási előírásai mellett a Balaton-törvény a magterület övezetre vonatkozó, e törvény által megállapított előírásai további korlátozásokat érvényesítenek a terület- és tájhasználatra, oly módon, hogy a terület természetközeli állapota hosszú távon megmaradjon, illetve a lehetőségekhez mérten javuljon. Új építmények létesítése csak természetvédelmi és szakrális célból engedélyezhetőek, a természet- és látványvédelem érdekében 10 m-nél magasabb építmények létesítése erősen korlátozott.

A Balaton-törvényben az ökológiai folyosó övezete (Ö-2) az OTrT által meghatározott kiemelt térségi övezetként került lehatárolásra. Az övezet tényleges területi kiterjedésének megfelelő lehatárolás a Környezetvédelmi és Vízügyi Minisztérium Természet- és Környezetmegőrzési Szakállamtitkársága által összeállított országos térképi adatbázis figyelembevételével és a Balatoni Nemzeti Park Igazgatóságának bevonásával készült.

Az övezeti előírások célja az ökológiai folyosó által biztosított kapcsolat hosszú távú fenntartása és fejlesztése. Ennek érdekében a törvény korlátozásokat határoz meg a művelési ágakra, a területhasználat változtatására, az erdők kezelésére, valamint a műszaki infrastrukturális hálózatokra és járulékos építményeikre vonatkozóan. Új építmények létesítése csak természetvédelmi célból engedélyezhetőek, a természet- és látványvédelem érdekében 10 m-nél magasabb építmények létesítése erősen korlátozott.

A Balaton-törvényben a puffer terület övezete (Ö-3) az OTrT által meghatározott kiemelt térségi övezetként került lehatárolásra. Az övezet tényleges területi kiterjedésének megfelelő lehatárolás a Környezetvédelmi és Vízügyi Minisztérium Természet- és Környezetmegőrzési Szakállamtitkársága által összeállított országos térképi adatbázis figyelembevételével és a Balatoni Nemzeti Park Igazgatóságának bevonásával készült.

Az övezeti előírások célja, hogy a puffer terület funkciójának megfelelően megakadályozza az értékes magterületek szennyezését, ezért a szabályozás elsősorban a lehetséges veszélyeztető tényezők kiszűrésére irányul (pl. művelési ág változtatás csak a természetvédelmi hatóság hozzájárulásával lehetséges, környezetkímélő gazdálkodási módok alkalmazásának előírása, hulladékkezelés szabályozása).

A törvénymódosítással létrehozott új övezetekkel, és azok tekintetében megállapított övezeti szabályokkal összhangban a védett természeti területek (V-1), a védelemre javasolt területek (V-2) és az ökológiai hálózat által érintett egyéb területek (V-3) alövezetei és a rájuk vonatkozó előírások hatályon kívül helyezésre kerültek. A hatályon kívül helyezett övezeti előírások beépültek a magterület övezetére (Ö-1), az ökológiai folyosó övezetére (Ö-2) és a puffer terület övezetére (Ö-3), valamint a térségi jelentőségű tájképvédelmi terület övezetére (T-1) vonatkozó övezeti előírások közé.

A 21. §-hoz

E rendelkezés a Balaton-törvény 26. és 27. §-ait, valamint az azokhoz tartozó alcímeket módosítja.

A Balaton-törvény 26. §-ának módosításával a térségi jelentőségű tájképvédelmi terület (T-1) övezete az OTrT által meghatározott kiemelt térségi és megyei övezet, elnevezésében és tartalmában a Balaton-törvény szerint került lehatárolásra. Az OTrT új országos övezetként határolta le az országos jelentőségű tájképvédelmi terület övezetét. Az övezet tényleges területi kiterjedésének megfelelő lehatárolás

- a Balaton-törvényben a VÁTI Kht. által a táji adottságokra alapozott kutatás és tanulmány alapján,

- az OTrT-ben a Corvinus Egyetem Tájtervezési és Területfejlesztési Tanszéke által lehatárolt településhatáros övezethez igazodva,

- a településrendezési tervek figyelembevételével

készült.

Az övezetbe az ember tájalakító tevékenysége által formált kultúrtáj sajátos arculatát, mint tájképi értéket, az élő és élettelen tájalkotó elemek, valamint a hagyományos gazdálkodás és a népi kultúra együtteséből kialakuló esztétikai értékeket felmutató tájrészletek tartoznak. A tájképi értékek hordozói elsődlegesen a nagy kiterjedésű, változatos látványú, de hasonló tájkarakterű, jellemzően nem települési területek. Változatos természetföldrajzi, geomorfológiai adottságainak megfelelően a kiemelt üdülőkörzet tájképi értékekben rendkívül gazdag. Az ország egyik legjelentősebb és leglátogatottabb turisztikai területe, hazánk természeti szépségekben egyedülállóan változatos vidéke. Nagy tájképi egységei - a nagykiterjedésű tófelszín, mocsárvilág, síkságok, völgyekkel szabdalt dombsági térszínek, medencék, tanúhegyek és hegységek - elősegítették a gazdag élővilág kialakulását, fennmaradását és a változatos kultúrtáj létrejöttét. A Balaton kiemelt üdülőkörzet tájképvédelmi értékeit - a tó víztükre mellett - döntően meghatározzák az összefüggő erdőterületek, a hagyományos szőlőterületek, illetve a hagyományos településszerkezetet őrző települések.

A szabályozás célja, hogy a Balaton egyedülálló tájképi megjelenését, a kialakult kultúrtáj karakterét hosszú távon megőrizze. Ennek érdekében alkalmazandók a Balaton-törvénynek - a beépítésre szánt terület kijelölését, bővítését tiltó, a területhasználat megőrzésére, illetve a hagyományos tájkarakter visszaállítására vonatkozó, az OTrT-ben megfogalmazott előírásoknál szigorúbb - szabályai. A térség tájképi megjelenését negatívan befolyásoló építményekre (üzemanyagtöltő állomás, hulladéklerakó, -tároló, -ártalmatlanító telep, villamosenergia-ellátási, táv- és hírközlő vezetékek és a törvény elfogadása óta megfogalmazott új elemként a reklámcélú hirdető építmény) vonatkozó szabályozás a kedvezőtlen hatás mérséklését szolgálja.

Az OTrT új országos övezetként határolta le a kulturális örökség szempontjából kiemelten kezelendő terület övezetét, melynek egyik kiemelt térségi és megyei övezete a történeti települési terület (T-2) övezete. Ennek feleltethető meg a Balaton-törvényben szabályozott településkép-védelmi terület és a kiemelt jelentőségű épített környezeti értékek és régészeti területek alövezete. Az alövezetek összevonásra és az OTrT-nek megfelelően átnevezésre kerültek.

Az Országos Területfejlesztési Koncepcióról szóló 97/2005. (XII. 25.) OGY határozatban meghatározott elvekkel és célkitűzésekkel összhangban a terület- és településrendezési tervekben a kulturális örökséget erőforrásként kell tekinteni. A védelemre fokozott gondot kell fordítani, tekintettel arra, hogy az örökségi elemek sérülékeny, meg nem újuló erőforrások.

Az övezet lehatárolása településhatáros. Az övezetbe egyrészt a területi védelemmel (MJT, MK) rendelkező települések, másrészt a településtörténeti vizsgálatok és a műemléki értékkoncentráció-vizsgálat alapján értékesnek minősített települések, harmadrészt a Balaton-törvény által védett természeti területbe (Balaton-felvidéki Nemzeti Park) belterületükkel is beletartozó települések tartoznak. A szabályozási előírás szerint a tényleges területi lehatárolást a településrendezési eszközökben kell meghatározni.

A szabályozás célja a védett örökségi értékek és a történeti fejlődés során kialakult környezet együttes védelme, építészeti hagyományainak megőrzése és átörökítése. A védelem nem korlátozható csupán az egyedileg védett műemlékekre, hanem annak történeti környezetére is szabályt kell megállapítani. Ugyanis a környezet kedvezőtlen változása a műemlék értékét is csökkenti, szélsőséges esetben a fenntartást is ellehetetlenítheti, pótolhatatlan értékek pusztulásához vezethet. Ennek érdekében jelen módosítás megtartja a Balaton-törvény módosítás előtti előírásait. Így a településrendezési eszközökben konkrétan meg kell határozni, és védeni kell az adott hely esztétikai megjelenését determináló elemeket és az adott helyre jellemző hagyományos építészeti megoldásokat. A Balaton kiemelt üdülőkörzet egészére érvényes, az építészeti hagyományok megőrzésére vonatkozó előírást alkotni a sokféle adottság (pl.: északi és déli part, vízparti és háttértelepülések, szőlő- és gyümölcstermő területek) miatt nem lehet, ezért a törvény ezeknek az előírásoknak meghatározását a kötelezően megalkotandó helyi rendeletek hatáskörébe utalja. A településrendezési eszközökben szükséges meghatározni az övezet területén az új épületek illeszkedésének szabályait - figyelemmel a telekmegosztásra, telekegyesítésre, a beépítés ritmusára, jellegére -, valamint az együttes részét képező, egyedileg nem védett épületek felújításának, hasznosításának, értékmegőrző fejlesztésének szabályait is.

A módosítás révén a szabályozás új eleme, új üzemanyagtöltő állomás, hulladéklerakó, hulladéktároló, és hulladékártalmatlanító, hulladékátrakó elhelyezésének tilalma az övezetben.

A 22. §-hoz

E rendelkezés a Balaton-törvény 28. §-át módosítja.

A Balaton-törvény 28. §-ának módosításával a világörökség és világörökség-várományos terület övezete (T-3) az OTrT által meghatározott kiemelt térségi és megyei övezetként került lehatárolásra. Az OTrT új országos övezetként határolta le a kulturális örökség szempontjából kiemelten kezelendő terület övezetét, melynek kiemelt térségi és megyei övezetét képezi a világörökség és világörökség-várományos terület. Az övezet lehatárolása településhatáros, és a vonatkozó szabályozási előírás szerint a lehatárolt települések közigazgatási határán belül a településrendezési eszközökben kell tényleges kiterjedésüknek megfelelően lehatárolni azt a területet, amely a világörökségi helyszínek szakmai feltételeinek megfelelő azon terület, amelyeket Magyarország (mint részes állam) nevében a jogszabály által felhatalmazott testület kiválaszt arra, hogy felvételre jelölje a világ kulturális és természeti örökségének védelméről szóló 1972. évi UNESCO Egyezmény szerinti Világörökségi Listára. A világörökség-várományos terület kijelölése - a szükséges értékvizsgálatok elvégzése és a dokumentációk összeállítása után - jogszabályi felhatalmazással a Világörökség Magyar Nemzeti Bizottsága feladata. A világörökség-várományos terület értékeinek megőrzését - a kijelöléstől a döntésig - biztosítani kell.

A szabályozás célja, hogy a világörökségi helyszíneken biztosítva legyen a terület fenntartható fejlődése és a védelem alapját szolgáló értékek megőrzése, amelynek alapdokumentuma az UNESCO Világörökség Bizottság által jóváhagyott kezelési terv. Az OTrT-ben megfogalmazott előírások mellett - új külszíni bányászat tilalma, építmények tájbaillesztési kötelezettsége - a Balaton-törvény e törvénnyel módosított előírásai az övezetben látványkárosító építmények elhelyezését nem engedi, illetve a településrendezés számára további szabályozást ír elő a területek védelme érdekében.

A Balaton-törvény 28/A. §-ának megállapításával a szélerőmű elhelyezéséhez vizsgálat alá vonható terület övezete (L-1) az OTrT által meghatározott kiemelt térségi övezetként került lehatárolásra.

Az övezet lehatárolása - a KvVM Természetvédelmi Hivatalának vonatkozó tájékoztatói és ajánlásai alapján - az OTrT-ben foglaltakon túl további, a Balaton kiemelt üdülőkörzet státuszára hivatkozva szigorúbb kizáró tényezők figyelembevételével történt. Az övezet a szélerőmű elhelyezéséhez kijelölhető azon területeket foglalja magába, ahol az elhelyezést kizáró tényezők nem akadályozzák a vizsgálhatóságot. A szabályozás a településrendezés hatáskörébe utalja - a kizáró tényezők alapján vizsgálatba vonható területekre - a további szempontok bővítését (szélmérési adatok), és ez alapján a telepítési helyként figyelembe vehető területek kijelölését.

A Balaton-törvény 28/B. §-ának megállapításával az ásványi nyersanyag-gazdálkodási terület övezete (A-1) az OTrT új országos övezet lehatárolásának megfelelően került lehatárolásra.

Az OTrT új országos övezetként vezette be az ásványi nyersanyag-gazdálkodási terület övezetét. Az övezetre meghatározott szabály szerint a településrendezés során kell az övezet konkrét területi lehatárolását elvégezni.

Az övezetbe az állam kizárólagos tulajdonát képező, kutatással lehatárolt, de bányatelekkel le nem fedett (ún. szabad terület), nyilvántartott ásványi nyersanyagvagyon (szénhidrogén, lignit és barnakőszén, fémes ásványok, ásványbányászati és építőipari nyersanyagok) területei tartoznak. Szabad terület: olyan ásványi nyersanyag-előfordulás, amelynek területén a kutatási munkálatok még folyamatban vannak, vagy befejeződtek, de bányatelepítés még nem kezdődött el. A szabad terület elnevezés nem a bányászati jogosultságra (illetve annak hiányára), hanem a lelőhely státuszára vonatkozik. Az övezeti lehatárolás tehát konkrét bányatelek-megállapítással nincs közvetlen összefüggésben, az továbbra is csak egyedi eljárás alapján történhet. Az, hogy a felsorolt, kutatással lefedett ásványi nyersanyagok közül adott időszakban melyek kerülhetnek kitermelésre, az ország igényeitől, az adott gazdasági helyzettől, a világpiaci beszerzési lehetőségektől és áraktól függően kidolgozott és elfogadott szakmapolitikai koncepciók függvényeként dőlhet el, valamint a Balaton-törvényben a bányászati tevékenységre vonatkozó általános és övezeti előírások alapján.

Az övezet lehatárolása településhatáros, mely az OTrT alapján készült, azzal megegyező. Az országos övezet a Magyar Geológiai Szolgálat Ásványvagyon Nyilvántartási Osztálya által 2006. január 1-i állapot szerint szolgáltatott megkutatott szabad területek koordinátás jegyzéke alapján készült.

Az övezet lehatárolását indokolja, hogy az ország ásványi nyersanyagvagyona olyan természeti erőforrás, illetve olyan nemzetgazdasági értéket képvisel, amelynek ismerete, környezetkímélő felhasználása nélkül fenntartható fejlődés nem képzelhető el, megalapozott területfelhasználási döntések nem hozhatók. Erre való tekintettel szükséges az ország ásványi nyersanyagvagyonának - mint a legnagyobb tömegű kincstári vagyonelemnek - a megjelenítése a területrendezési eszközökben, az ezzel összefüggő állami érdek megfelelő artikulálása. Erről a bányászatról szóló 1993. évi XLVIII. törvény rendelkezik.

A szabályozási előírás a településrendezés számára kötelezővé teszi az övezet által érintett településeken a tényleges ásványi nyersanyag-gazdálkodási terület kiterjedésének lehatárolását az illetékes államigazgatási szerv adatszolgáltatása alapján, illetve lehetőséget ad további előírás megfogalmazására.

A 23. §-hoz

E rendelkezés pontosítja az alcím elnevezését „Tájrehabilitációs övezet” alcímről „Térségi jelentőségű komplex tájrehabilitációt igénylő terület övezete” alcímre.

E rendelkezés a Balaton-törvény 29. §-ának felvezető rendelkezését és b) pontját módosítja.

A térségi jelentőségű komplex tájrehabilitációt igénylő terület övezete (R-1) az OTrT által meghatározott kiemelt térségi és megyei övezetként került lehatárolásra. A komplex tájrehabilitációt igénylő terület módosítás előtti Balaton-törvényben meghatározott és lehatárolt alövezete az e rendelkezésben foglalt módosítással megfeleltethető az OTrT kiemelt térségi és megyei övezetének.

Az övezetbe a térségi jelentőségű tájrehabilitációt igénylő bányák és tájsebek, műszaki védelem nélküli hulladéklerakók tartoznak.

Az övezet tényleges területi kiterjedésének megfelelő lehatárolás a Magyar Bányászati Hivatal által szolgáltatott bányatelek-adatok, továbbá légifotók kiértékelése alapján készült.

A módosítás szerinti szabályozás célja a rekultiváció során a tájrendezés eszközeivel a környező területek adottságainak, használatának megfelelő újrahasznosítás megvalósítása. E területeken nem elegendő a bányászatról szóló 1993. évi XLVIII. törvény előírásai szerinti tájrendezési terv elkészítése, valamint a hulladékgazdálkodásra vonatkozó jogszabályokkal összhangban az újrahasznosítási mód meghatározása, hanem el kell érni, hogy a területhasználat így meghatározásra került feladatai és szabályai beépüljenek a településrendezési eszközökbe.

A 24. §-hoz

E rendelkezés a Balaton-törvényt új alcímmel egészíti ki, valamint 30. §-ának felvezető szövegét és a) és d) pontját módosítja.

Az ökológiai rehabilitációt igénylő terület övezete (R-2) egyedileg meghatározott övezetként a módosítás előtti Balaton-törvény azonos elnevezésű alövezetével összhangban, a Balaton-törvény hatálybalépése óta bekövetkezett változások következtében szükségessé vált tartalmi módosítással került lehatárolásra.

A terv azokat a rehabilitációt igénylő területeket sorolta az ökológiai rehabilitációra javasolt terület övezetébe, ahol még adott a természetközeli állapot, illetve értékes ökoszisztémák visszaállításának lehetősége.

Az övezet tényleges területi kiterjedésének megfelelő lehatárolás a Magyar Bányászati Hivatal által szolgáltatott bányatelek-adatok, továbbá légifotók kiértékelése alapján készült.

E területeken az ökológiai rehabilitációt ellehetetlenítő tevékenységek korlátozása - már a rehabilitációt megelőző időszakban is - indokolt. A komplex rehabilitációt igénylő területekhez hasonlóan fontos, hogy a külön jogszabályokkal összhangban készítendő tájrendezési terveknek megfelelően az újrahasznosítás módjára és a területhasználat meghatározására vonatkozó szabályok beépüljenek a településrendezési eszközökbe.

A 25. §-hoz

E rendelkezés a Balaton-törvényt új alcímmel egészíti ki, valamint 31. §-ának felvezető szövegét és a) pontját módosítja.

A felszíni szennyezésre fokozottan érzékeny terület övezete (SZ-1) egyedileg meghatározott övezetként a módosítás előtti Balaton-törvény azonos elnevezésű övezetével összhangban, módosított tartalommal került lehatárolásra.

Az övezetbe azok a szennyezésre fokozottan érzékeny területek kerültek, amelyek vízföldtani, talajtani szempontból érzékenyek a szennyezés befogadására és továbbvezetésére, miáltal a felszín alatti vizek állapotát kedvezőtlenül befolyásolhatják, vagy veszélyeztethetik. Tekintettel a Balaton kiemelt üdülőkörzet státuszára, az OTrT által országos övezetként lehatárolt kiemelten érzékeny felszín alatti vízminőség-védelmi terület övezetének további területi kiterjesztése javasolt, úgy hogy a Balaton-törvény nevezett övezetének szabályozási előírásai legyenek érvényesek az újonnan lehatárolt övezetre. Ennek alapját a felszín alatti vizek védelméről szóló 219/2004. (VII. 21.) Korm. rendelet 2. sz. mellékletében meghatározott „Felszín alatti víz állapota szempontjából érzékeny területek besorolása” képezi, az alábbi kategóriák felhasználásával:

„1. Felszín alatti víz állapota szempontjából fokozottan érzékeny terület

a) üzemelő és távlati ivóvízbázisok, ásvány- és gyógyvízhasznosítást szolgáló vízkivételek - külön jogszabály szerint - kijelölt, illetve előzetesen lehatárolt belső-, külső- és jogerős vízjogi határozattal kijelölt hidrogeológiai védőterületei;

b) azok a karsztos területek, ahol a felszínen, vagy 10 m-en belül a felszín alatt mészkő, dolomit, mész- és dolomitmárga képződmények találhatók;

c) a vízgazdálkodásról szóló 1995. évi LVII. törvény szerint állami tulajdonban lévő felszíni állóvizek mederétől számított 0,25 km széles parti sávja, külön jogszabály szerint regisztrált természetes fürdőhely esetében a mederétől számított 0,25-1,0 km közötti övezete is;

d) a Nemzetközi Jelentőségű Vadvizek jegyzékébe felvett területek, továbbá a külön jogszabály szerinti Natura 2000 vizes élőhelyei.

2. Felszín alatti víz állapota szempontjából érzékeny terület (...)

b) azok a felszín alatti víz állapota szempontjából fokozottan érzékeny területek közé nem tartozó területek, ahol a felszín alatt 100 m-en belül mészkő, dolomit, mész- és dolomitmárga képződmények találhatók;

c) azok a területek, ahol a porózus fő vízadó képződmény teteje a felszín alatt 100 m-en belül található (...).”

A kategóriából kizárásra kerültek az agrotopográfiai térkép alapján a talajok vízgazdálkodási tulajdonságai közül a 4. „Közepes víznyelésű és vízvezetőképességű, nagy vízraktározó képességű, jó víztartó talajok” kategóriájú területek. Ennek eredményeként a módosítás előtti Balaton-törvényben lehatárolt felszíni szennyezésre fokozottan érzékeny terület övezete bővült azokkal a területekkel, ahol „a porózus fő vízadó képződmény teteje a felszín alatt 100 m-en belül található” és a terület egyben nem tartozik a „közepes víznyelésű és vízvezetőképességű, nagy vízraktározó képességű, jó víztartó talajok” kategóriájú területek közé. Ezáltal az OTrT-ben lehatárolt kiemelten érzékeny felszín alatti vízminőség-védelmi terület övezete nem sérült, hanem területileg bővült.

Az övezet tényleges területi kiterjedésének megfelelő lehatárolás a Vízgazdálkodási Tudományos Kutató Kht. (VITUKI) - miniszter által jóváhagyott - 1:100 000 méretarányú országos érzékenységi térképe, valamint a Magyar Tudományos Akadémia Talajtani és Agrokémiai Kutatóintézet (MTA TAKI) és a Fölmérési és Távérzékelési Intézet (FÖMI) 1:100 000 méretarányú agrotopográfiai térképe alapján a fentebb megadott kategóriák kiválasztásával készült.

A szabályozás célja a felszín alatti víz terhelésének lehetőség szerinti elkerülése, a felszín alatti víz és a földtani közeg szennyezésének megelőzése, a bekövetkezett, határértéket meghaladó szennyezettség, károsodás mértékének csökkentése, megszüntetése. Ennek érdekében az övezetben a felszínre juttatott és onnan a felszíni és a felszín alatti vízkészletbe könnyen bemosódó, vegyszer, illetve egyéb szennyező anyag kijuttatásával járó tevékenység - pl.: hulladéklerakó telepek létesítése - generális tiltása a módosítást követően is megmaradt. Az országos övezetben kivett helyként szabályozott bányászati tevékenységre vonatkozó előírást jelen övezetre a módosítás is érvényesíti.

A felszíni szennyezésre érzékeny területek alövezete (SZ-2) és a felszíni szennyezésre kevésbé érzékeny területek (SZ-3) alövezete mint egyedileg meghatározott alövezetek, valamint a rájuk vonatkozó övezeti előírások hatályon kívül helyezése indokolttá vált a felszíni szennyezésre fokozottan érzékeny területek alövezete lehatárolásának módosítása folytán, mivel ez utóbbi képezi az új, módosítás révén létrejövő övezet alapját.

A 26. §-hoz

A földtani veszélyforrás terület övezete (P-1) - az OTrT által meghatározott kiemelt térségi övezetként - a Balaton-törvényben meghatározott elnevezést megtartva, a Balaton-törvény hatálybalépése óta bekövetkezett változások következtében szükségessé vált tartalmi módosítással került lehatárolásra, amely megfeleltethető az OTrT-ben tartalmilag módosított formában kiemelt és megyei térségi övezetként szabályozott földtani veszélyforrás területe övezetének.

Az övezetbe a geomorfológiai adottságaik és földtani felépítésük folytán a lejtős tömegmozgások és egyéb kedvezőtlen mérnökgeológiai adottságok által érintett területek tartoznak.

A Balaton kiemelt üdülőkörzetben felszínmozgás-veszély szempontjából legérzékenyebb területek a löszös magaspartokon főként Balatonkenese térségében (Balatonfűzfőtől Balatonvilágosig) és a déli parton Balatonföldvár, Balatonszárszó, Fonyód térségében, valamint a Tihanyi-félszigeten, továbbá a Balaton-felvidéken a tanúhegyek lejtőüledékkel borított hegylábi területein vannak, de Külső-Somogyban a tektonikusan előrejelzett, eróziós völgyekkel szabdalt, pannon üledékekkel fedett dombsági térszínek is kedvezőek a csuszamlásos, suvadásos, lejtőmozgásos folyamatok kialakulására. Ezek mellett a magas szervesanyag-tartalmú, térfogatváltozásra hajlamos, nagyon gyenge terhelhetőségű és még tűzveszélyes tőzegterületek képeznek veszélyforrást, melynek teljes körű területi ábrázolása jelen törvénymódosítás során nem volt biztosított.

Az övezetet a hatályos területfejlesztési törvény szerint (2004. évi LXXV. törvénnyel módosított 1996. évi XXI. törvény) a területrendezési tervekben közigazgatási határok mentén kell kijelölni, és konkrét területét az illetékes szakhatósággal együttműködve a településrendezési eszközökben kell lehatárolni. A Balaton-törvény nem közigazgatási határok szerint, hanem a Magyar Geológiai Szolgálat területileg illetékes hivatalainak adatszolgáltatása alapján lehatárolva tartalmazza az övezetet, amelynek további pontosítását a vonatkozó előírás szerint, az illetékes szakhatósággal együttműködve a településrendezési eszközökben kell elvégezni, és a törvény előírásait csak az így lehatárolt terülten kell érvényesíteni.

Az övezetben a felszín megbontásával járó, illetve a felszíni vizek és belvizek elvezetését célzó tevékenységet - a hatályos jogszabályban rögzített eljárásokat kiegészítve - a Balaton-törvény jelen módosítása külön feltételekhez köti. E törvény az épített környezet alakításáról és védelméről szóló 1997. évi LXXVIII. törvény településrendezési tervek tartalmi követelményeiről szóló előírásait pontosítva, kötelező elemként írja elő a felszíni vizek és belvizek elvezetésére szolgáló építmények tervezését.

A 27. §-hoz

A vízeróziónak kitett terület övezete (P-2) - az OTrT által meghatározott kiemelt térségi övezetként - a módosítás előtti Balaton-törvényben alkalmazott elnevezést pontosítva, a Balaton-törvény hatálybalépése óta bekövetkezett változások következtében szükségessé vált tartalmi módosítással került lehatárolásra.

Az övezetbe a víz által előidézett talajpusztulás területei tartoznak, ahol a csapadék- és lejtőviszonyok, a talajadottságok és a növényborítottság kölcsönhatása következtében erózióveszély áll fenn.

A kiemelt üdülőkörzetben az eróziónak kitett területek legnagyobb számban és kiterjedésben a Balaton-felvidék horizontálisan is tagoltabb területén, a medencéket övező hegy-, ill. domboldalak erdő nélküli hegylábi lejtőin, az erdők szegélyzónájában és a vulkáni tanúhegyek többnyire szőlővel művelt hegylábfelszínein, továbbá Külső-Somogy völgyekkel szabdalt dombsági térszínein, valamint a Keszthelyi-hegység környezetében fordulnak elő és okoznak jelentős problémát a talajvédelemben.

Az övezetet a hatályos területfejlesztési törvény szerint (2004. évi LXXV. törvénnyel módosított 1996. évi XXI. törvény) a területrendezési tervekben közigazgatási határok mentén kell kijelölni, és konkrét területét az illetékes szakhatósággal együttműködve a településrendezési tervekben kell lehatárolni. A Balaton-törvény nem közigazgatási határok szerint, hanem a tényleges kiterjedésnek megfelelően lehatárolva tartalmazza az övezetet. Az övezet felülvizsgálata a módosítás előtti Balaton-törvény lejtőkategória térképe alapján - amely az 1980-as felmérésen alapuló Agrokémiai Irányítási Rendszer (AIR) keretében készült - a Növény- és Talajvédelmi Szolgálat területi szolgálataival, valamint az Állami Erdészeti Szolgálat területi igazgatóságaival egyeztetve készült.

A szabályozás az eróziós talajpusztulás kártételének csökkentésére irányul a megfelelően kiválasztott talajművelési, agrotechnikai eljárások alkalmazásával.

A földrengés szempontjából potenciálisan veszélyeztetett területek alövezetének (P-3) és az arra vonatkozó övezeti szabályozás elhagyása vált szükségessé a törvény módosítása során, mivel a területrendezési terv léptékének (M=1:100000) megfelelő pontossággal lehatárolt övezet törvényi szintű elfogadása nem indokolt.

A 28. §-hoz

E rendelkezés az egyes övezetek törvényben elfoglalt helyének megváltozása miatt módosítja az adott rendelkezést megelőző alcímet. Továbbá meghatározza a felszíni vízminőség-védelmi terület övezetre (F-1) vonatkozó előírásokat. A felszíni vízminőség-védelmi terület övezete (F-1) egyedileg meghatározott övezetként a módosítás előtti Balaton-törvény azonos elnevezésű övezetével összhangban, módosított előírásokkal került lehatárolásra.

Az övezetben elsődlegesen a tómederrel és a Balaton vízterével közvetlenül kapcsolatban lévő, vízjárta, még meglévő mély fekvésű területek kerültek lehatárolásra. Jelentős részét teszik ki a hajdani tómederhez tartozó, a feltöltő szukcesszió különböző stádiumában lévő berkek, amelyek sokrétű kapcsolatban vannak a természetes vizekkel. Víztározó és szűrőzónát képeznek, szűrik, tisztítják és szabályozzák a talajvizet, csökkentik a terhelést. A Balatonba torkolló állandó és időszakos vízfolyásokon a szűrőmezők kialakítása a Balatoni Vízgazdálkodási Fejlesztési Program szerint történt.

Az övezet tényleges területi kiterjedésének megfelelő lehatárolás a VÁTI Kht-ban a KvVM-mel egyeztetve, a mély fekvésű területek, valamint a fenti Korm. határozat, és az európai közösségi jelentőségű természetvédelmi rendeltetésű területekről (Natura 2000 területek) szóló 275/2004. (X. 8.) Korm. rendelet figyelembevételével készült.

Az övezetben a tómederrel és a Balaton vízterével közvetlenül kapcsolatban lévő, vízjárta területek védelme érdekében szükséges előírások a lehatárolt területek használatának szabályait rögzítik. E területeken - hasonlatosan a felszíni szennyezésre fokozottan érzékeny területekhez - a felszíni vízkészletekbe könnyen bemosódó vegyszer és egyéb szennyező anyagok, valamint a tóban a nemkívánatos tápanyag-feldúsulást okozó anyagok kijuttatásával, a természetes vagy természetközeli ökoszisztémának megbontásával járó, annak pusztulását eredményező tevékenységek kerültek korlátozásra.

A 29. §-hoz

E rendelkezés az egyes övezetek törvényben elfoglalt helyének megváltozása miatt módosítja az adott rendelkezést megelőző alcímet. Továbbá megállapítja a Tómeder övezetére (D-1) vonatkozó rendelkezéseket. A módosítás előtti Balaton-törvény tómeder alövezetére vonatkozó előírások kisebb, fogalmi jellegű pontosítástól eltekintve nem változtak, csak a kategória elnevezése változott alövezetről övezetre.

A 30. §-hoz

A térségi hulladéklerakó hely kijelöléséhez vizsgálat alá vonható terület (H-1) - az OTrT által meghatározott kiemelt térségi övezetként - a módosítás előtti Balaton-törvényben szereplő alövezetet alapul véve, azt pontosítva került lehatárolásra.

Az övezet tényleges területi kiterjedésének megfelelő lehatárolás az OTrT-ben előírt kizáró tényezők figyelembe vételével és a Balaton-törvény e törvény szerinti módosításában meghatározott kizáró tényezők alapján készült.

A Balaton kiemelt üdülőkörzet területén - a geológiai adottságokból fakadó nagyfokú szennyezésérzékenység miatt - a hulladékgazdálkodás megoldása sürgető feladat volt. A kiemelt üdülőkörzet területén, illetve környékén a térségi hulladéklerakó helyek - Marcali, Ordacsehi, Som, Királyszentistván, Zalabér, Nagykanizsa - kiépültek, illetve kiépülőben vannak, továbbiak kijelölésére jelenleg nincs szükség a terület ellátásához. A Balaton-törvény módosítása az OTrT törvény szerkezetéhez igazodva a térségi hulladékkezelő elhelyezésére alkalmas területek alövezete helyett a térségi hulladéklerakó hely kijelöléséhez vizsgálat alá vonható terület övezetét határolja le. A Balaton-törvény módosítása további kizáró feltételeket határoz meg, a Balaton kiemelt üdülőkörzet táji, épített környezeti valamint természeti-környezeti értékei védelmének elsődlegességet biztosítva.

A 31. §-hoz

E rendelkezés az egyes övezetek törvényben elfoglalt helyének megváltozása miatt módosítja az adott rendelkezést megelőző alcímet. Továbbá meghatározza a települési terület övezetére (U-1) vonatkozó szabályokat. A települési terület övezete (U-1) egyedileg meghatározott övezetként a módosítás előtti Balaton-törvény azonos elnevezésű alövezetének megfelelően, a Balaton-törvény hatálybalépése óta bekövetkezett változások következtében szükségessé vált tartalmi módosítással került lehatárolásra.

Az övezetbe alapvetően a központi belterület települési funkciókkal összefüggő beépítésre szánt területei tartoznak. A felülvizsgálat során figyelembevételre kerültek egyrészt a Balaton-törvény hatálybalépése előtt belterületbe vont területek („szerzett jogon”), másrészt a törvény hatálybalépése óta - az övezeti szabályozás által engedélyezetten - kijelölt települési területek. Az övezet által lehatárolt települési területek nem fedik le teljes egészében a térségi területfelhasználási kategóriaként lehatárolt települési térséget, mivel a külterületi beépítésre szánt területek közül a gazdasági területek nem tartoznak az övezetbe.

Az övezet tényleges területi kiterjedésének megfelelő lehatárolás a kiemelt üdülőkörzet településeinek hatályos településrendezési tervei alapján készült.

A 32. §-hoz

E rendelkezés az egyes övezetek törvényben elfoglalt helyének megváltozása miatt módosítja az adott rendelkezést megelőző alcímet. Továbbá meghatározza a gazdasági terület övezetére (U-2) vonatkozó előírásokat. A gazdasági terület övezete (U-2) egyedileg meghatározott övezetként a módosítás előtti Balaton-törvény azonos elnevezésű alövezetének megfelelően, a Balaton-törvény hatálybalépése óta bekövetkezett változások következtében szükségessé vált módosítással került lehatárolásra.

Az övezetbe a település központi belterületéhez közvetlenül csatlakozó, vagy attól elkülönülő üzemi, gazdasági területek tartoznak. E területek a települési térség részei, és a települési terület övezetébe tartozó területekkel együttesen teljes egészében - átfedés nélkül - lefedik a települési térség területfelhasználási kategória területét.

Az övezet tényleges területi kiterjedésének megfelelő lehatárolás a Balaton kiemelt üdülőkörzet településeinek hatályos településrendezési tervei alapján készült.

A szabályozás megtartja a módosítás előtt hatályos Balaton-törvényi előírás differenciáltságát, és különbséget tesz a központi belterülethez csatlakozó ipari, illetve az attól elkülönülő gazdasági területek vonatkozásában, utóbbiakban az előírás a beépítettség és a növényzeti fedettség tekintetében szigorúbb. Az ipari park jellegű üzemi területek alövezet (X-2), és a rá vonatkozó övezeti szabályozás hatályon kívül helyezése indokolttá vált, mivel a módosítás során az övezet által lehatárolt területek a gazdasági területek övezetébe kerültek besorolásra.

A 33. §-hoz

E rendelkezés hatályon kívül helyezi a „Funkcionális övezetek szabályozási előírásai” alcímet, mivel e törvény szerkezetének az OTrT szerkezetéhez történő igazítása következtében e rendelkezések más helyre kerültek a törvényben, valamint az egyes övezetek törvényben elfoglalt helyének megváltozása miatt módosítja az adott rendelkezést megelőző alcímet. Továbbá meghatározza az általános mezőgazdasági terület övezete (M-1) vonatkozó előírásokat. Az általános mezőgazdasági terület övezete (M-1) egyedileg meghatározott övezetként a módosítás előtti Balaton-törvény árutermelési mezőgazdasági területek elnevezésű alövezetének megfelelően, a Balaton-törvény hatálybalépése óta bekövetkezett változások következtében szükségessé vált tartalmi módosítással került lehatárolásra.

Az övezetbe a mezőgazdasági művelésre alkalmas, a mezőgazdasági térségbe sorolt területek tartoznak a kertgazdasági területek (egykori zártkertek) kivételével.

Az övezet tényleges területi kiterjedésének megfelelő lehatárolás a kiemelt üdülőkörzet településeinek hatályos településrendezési tervei alapján készült.

Az általános mezőgazdasági területekből - a települések fejlesztési igényeinek megfelelően - beépítésre szánt terület kijelölhető, ha a törvény övezeti szabályozása összességében megengedi. Az általános mezőgazdasági terület övezetén az építendő épület a terület művelési ágának megfelelő, rendeltetésszerű használatot kell, hogy szolgálja.

A birtokszerkezet átalakulása, a gépi technológia, művelési eszközök fejlődése és ennek megfelelően a mezőgazdasági termeléssel, gazdasági tevékenységgel összefüggő építési igények változása szükségessé tette a szabályozás módosítását az új birtokközpontok kialakítására, valamint a gazdasági tevékenységet szolgáló építési lehetőségre vonatkozóan. A módosítás jelentősen megnövelte a beépítettséget, illetve az építhető épületek alapterületét kifejezetten abból a célból, hogy a mezőgazdasági termelésnek (fejlesztésnek) a műszaki (építményi) feltételei biztosíthatóak legyenek. A táji értékek fennmaradásának legfontosabb eleme a tájat gondozó ember, ezért hosszabb távon a gazdálkodók boldogulását biztosító, életképes méretű birtokok kialakulása a tájvédelmet is szolgálja. Az övezetben a tájidegen építészeti kialakítású bevásárlóközpontok telepítését korlátozza a törvény.

A 34. §-hoz

E rendelkezés az egyes övezetek törvényben elfoglalt helyének megváltozása miatt módosítja az adott rendelkezést megelőző alcímet. Továbbá meghatározza a kertgazdasági terület övezetére (M-2) vonatkozó előírásokat. A kertgazdasági terület övezete (M-2) egyedileg meghatározott övezetként a módosítás előtti Balaton-törvény azonos elnevezésű alövezetét alapul véve a Balaton-törvény hatálybalépése óta bekövetkezett változások következtében szükségessé vált tartalmi módosítással került lehatárolásra.

Az övezet tényleges területi kiterjedésének megfelelő lehatárolás a régi zártkerti területek, valamint a településrendezési eszközökben szabályozott kertes mezőgazdasági területek alapján, illetve a tényleges tájhasználat figyelembevételével készült. A Balaton-törvény módosítása a beerdősült volt zártkerti területeket részben kertgazdasági övezetként részben erdőként szabályozza, annak függvényében, hogy az erdőművelés, kertgazdasági tájhasznosítás megújulása mennyire életszerű.

Az üdülési funkció a kertgazdasági területeken is megjelent, és napjainkra a nagyüzemi művelésre nem alkalmas egykori zártkerti területeken számottevő méreteket öltött. Ezek a területek vezetékes vízzel alig ellátottak, és csatornázásukra is kevés az esély. A hiányos infrastruktúra miatt az üdülési használat nagymértékben növeli a környezetszennyezés veszélyét, ezért a Balaton-törvény módosítása ezeken a területeken az építést szigorú feltételekhez köti. Fentiekre és arra tekintettel, hogy a Balaton-törvény hatálybalépése óta a közműfejlesztések előrehaladásának megfelelően a települések már élhettek a törvény által meghatározott feltételekhez kötött építési lehetőséggel, e módosítás az egyes településeken az övezet területének legfeljebb 10%-án teszi lehetővé - az előírt feltételek teljesülése esetén - lakóépület elhelyezését.

A Balaton-törvény módosítás előtti előírásaival összhangban - amely szerint csak az M-1 övezetben jelölhető ki beépítésre szánt terület, ha azt az övezeti szabályozás összessége megengedi - a kertgazdasági terület övezetében e törvény előírja a beépítésre szánt területek kijelölésének tilalmát.

A 35. §-hoz

E rendelkezés az egyes övezetek törvényben elfoglalt helyének megváltozása miatt módosítja az adott rendelkezést megelőző alcímet. Továbbá meghatározza a kiváló termőhelyi adottságú szántóterület övezetére (M-3) vonatkozó előírásokat. A kiváló termőhelyi adottságú szántóterület övezet (M-3) az OTrT országos övezetének megfelelően került lehatárolásra.

Az övezet tényleges területi kiterjedésnek megfelelő lehatárolása az OTrT alapján és a Balaton-törvény e törvény szerinti erdőtelepítésre alkalmas övezetével pontosítva készült. Az országos övezet területének meghatározása a SZIE-KTI által készített többszempontú vizsgálat alapján történt.

A terület megóvása érdekében az országos előírás korlátozza a beépítésre szánt területek növekedését. A Balaton-törvény módosítása a kimagasló agrárpotenciál megőrzését, fenntartását - a talaj, mint az adottság alapját nyújtó természeti erőforrás védelmén keresztül - kívánja biztosítani az optimális területhasználat, gazdálkodási mód előírásával. A fenntartható minőségi termelést a megfelelő talajszerkezet, talajélet, tápanyag-és vízutánpótlás biztosítása, az integrált növény- és talajvédelmi technológiák alkalmazása biztosíthatja.

A 36. §-hoz

E rendelkezés az egyes övezetek törvényben elfoglalt helyének megváltozása miatt módosítja az adott rendelkezést megelőző alcímet. Továbbá meghatározza az erdőterület övezetére (E-1) vonatkozó előírásokat. Az erdőterület övezete (E-1) egyedileg meghatározott övezetként a módosítás előtti Balaton-törvény meglévő erdőterületek alövezetét alapul véve, a Balaton-törvény hatálybalépése óta bekövetkezett változások következtében szükségessé vált tartalmi módosítással került lehatárolásra.

Az övezet tényleges területi kiterjedésének megfelelő lehatárolás az Állami Erdészeti Szolgálat adatszolgáltatása, a CORINE landcover területfelhasználási adatbázis és légifotók alapján készült.

A szabályozás kiegészítése az erdők védelmét szolgálja a Földművelésügyi és Vidékfejlesztési Minisztérium, valamint az Állami Erdészeti Szolgálat javaslata alapján.

A 37. §-hoz

E rendelkezés az egyes övezetek törvényben elfoglalt helyének megváltozása miatt kiegészíti a törvényt egy új alcímmel. Továbbá meghatározza az erdőtelepítésre alkalmas terület övezete (E-2) vonatkozó előírásokat. Az erdőtelepítésre alkalmas terület övezete (E-2) - az OTrT által meghatározott új kiemelt térségi övezetként - a Balaton-törvény hasonló elnevezésű alövezetének tartalmi módosításával került lehatárolásra.

Az övezetbe azon területek tartoznak, amelyek - termőhelyi adottságaik, elhelyezkedésük alapján - talajvédelmi, klíma- és levegővédelmi, vízvédelmi és objektum-védelmi, élőhely-védelmi, üdülési, illetve gazdasági funkciójú távlati erdősítés számára igénybe vehetők.

Az övezet tényleges területi kiterjedésének megfelelő lehatárolás a Térségfejlesztési és Zöldövezeti Tervező Iroda által meghatározott hosszú távú telepítési javaslat alapján, a Balatoni Nemzeti Park Igazgatósággal egyeztetve készült.

Az erdőterületek bár fokozatosan bővülnek, számottevően nem növekedtek a Balaton-törvény elfogadása óta. Számos erdőtelepítésre javasolt terület vár még telepítésre. Az erdőtelepítésre alkalmas területek összességét a mezőgazdasági termelési szerkezet átalakulása során a művelésből kivont területeken telepítendő erdők, az agrár-környezetgazdálkodási támogatásokkal előtérbe került élőhely-védelmi funkciót betöltő erdők, társadalmi igény hatására telepítendő jóléti erdők, levegőtisztaság-védelmi erdők, valamint mezővédő erdősávok adják. A kiemelt üdülőkörzet erdőtelepítési programjában 9500 ha erdő kialakítására van javaslat, illetve a természetszerű erdőgazdálkodási módszerek alkalmazására a meglévő erdőknél 2000 ha összterületű, erózió által veszélyeztetett talajon álló, gyenge védképességű erdőben a talajvédelem biztosítására állományszerkezet-átalakítás szükséges, amit talajkímélő fafaj-cserével kell biztosítani. A magaspartokon, löszfalak felett álló erdők felújítása fontos feladat. Kiemelt feladat a déli part menti települések belterületén lévő erdők, illetve a Nagyberek felszíni vízminőség-védelmi övezetébe eső erdők minőségének javítása, hosszú távú felújítása, valamint az M7 autópálya mentén - már a beruházás során - véderdők kialakítása.

Az övezetben fennálló korlátozó előírások szerint csak az erdőtelepítés lehetőségét megőrző területhasználat folytatható és beépítésre szánt terület nem jelölhető ki. Törlésre került a telepítésre vonatkozó előírás, mert ez arra a félreértésre adott okot, amely szerint csak erdőtelepítéssel lenne hasznosítható a terület, holott az eredeti szabályozási cél az erdőtelepítésre való alkalmasság megőrzése volt. Ez pedig - egyebek között - a szántó művelési ágban, gyepként és gyümölcsösként is megőrizhető.

A 38. §-hoz

E rendelkezés kiegészíti a törvényt egy új alcímmel. Továbbá meghatározza a kiváló termőhelyi adottságú erdőterület övezetére (E-3) vonatkozó előírásokat. A kiváló termőhelyi adottságú erdőterület övezete (E-3) az OTrT országos övezetének megfelelően került lehatárolásra.

Kiváló termőhelyi adottságú erdők az (E-1) övezeten belül azok a területek, amelyek a leginkább alkalmasak olyan őshonos fafajokból álló erdőtársulások fenntartására, amelyek az erdő hármas funkcióját - környezetvédelmi, gazdasági, társadalmi - egymással összhangban, a legmagasabb szinten képesek biztosítani.

Az övezet tényleges területi kiterjedésnek megfelelő lehatárolása az OTrT-vel megegyező. Az országos övezet lehatárolást az Állami Erdészeti Szolgálat végezte el az Országos Erdőállomány Adattár részletes adatai alapján a termőhelyi jellemzők összetett rendszere és a termőhelyen álló faállomány jellemzői szerint.

A 39. §-hoz

E rendelkezés hatályon kívül helyezi a „Termelési terület övezet” alcímet, továbbá meghatározza a turisztikai fejlesztési terület övezetére vonatkozó szabályokat.

A turisztikai fejlesztési terület övezete egyedileg meghatározott övezetként a Balaton-törvény azonos elnevezésű alövezetének alapulvételével, a Balaton-törvény hatálybalépése óta bekövetkezett változások következtében szükségessé vált tartalmi módosítással került lehatárolásra.

Az övezetbe a sajátos jellemzőkkel rendelkező, a szabadidő-eltöltés lehetőségeit bővítő, nagy helyigényű beruházások célterületeiként a turizmus minőségi fejlesztésének területi feltételeit biztosító területek tartoznak. Az övezet területei az egyedileg meghatározott térség területfelhasználási kategóriába tartoznak.

Az övezet tényleges területi kiterjedésének megfelelő lehatárolás a kiemelt üdülőkörzet különböző adottságainak mérlegelése alapján készült.

A Balaton-törvény hangsúlyt helyezett a minőségi turizmusfejlesztés területi feltételeinek biztosítására. A legnagyobb gondot az jelenti, hogy a minőségi turizmus fejlesztését szolgáló beruházásokhoz hiányoznak a zavartalan természeti környezetet biztosító szabad területek, hiszen a turisztikailag frekventált és mára sűrűn beépült parti sávban a további telekosztás és építkezés, a területek felaprózódása tovább rontja a minőségi turizmus feltételeit.

Annak érdekében, hogy a kiváló tájképi adottságú, jó közlekedési lehetőségekkel bíró területek az idegenforgalom minőségi fejlesztési területeivé, a nagy helyigényű beruházások célterületeivé válhassanak, a szabályozási előírások e területek települési területfelhasználási egységekbe történő besorolását csak az idegenforgalmi céllal összeegyeztethető rendeltetés biztosításával engedik. A telekalakítás alsó határának 5 ha-ban történő meghatározása a nagy helyigényű létesítmények színvonalas elhelyezését szolgálja. Az Ü-1 területek lehatárolásának célja, hogy a települési terület övezetbe sorolástól megóvja e területeket. Bár a telkek beépíthetőségét a Balaton-törvény jelen módosítása - a beépítésre szánt területek megengedett beépítettségének külön jogszabályban meghatározott alsó határához igazodva - 10%-ra emelte, e területek zöldfelületi jellegének megőrzése érdekében az aktív zöldfelületek minimális arányát 50%-ban határozta meg. Új szabályként a közmű és elektronikus hírközlési nyomvonalas hálózatok - műszaki lehetőségek mérlegelésével történő - terepszint alatti elhelyezése is előírásra került.

A 40. §-hoz

E rendelkezés az egyes övezetek törvényben elfoglalt helyének megváltozása miatt módosítja az adott rendelkezést megelőző alcímet. Továbbá meghatározza a szőlőtermőhelyi kataszteri terület övezetére (C-1) vonatkozó előírásokat. A szőlőtermőhelyi kataszteri terület övezete (C-1) egyedileg meghatározott övezetként a Balaton-törvényben a szőlőkataszter szerinti I. osztályú területek alövezetét alapul véve a Balaton-törvény hatálybalépése óta bekövetkezett változások következtében szükségessé vált tartalmi módosítással került lehatárolásra.

Az övezetbe a szőlőtermőhelyi I. osztályú területek tartoznak, ahol a lehatárolás célja a Balatoni Borvidéki Régió minőségi szőlő- és bortermő területeinek védelme.

Az övezet tényleges területi kiterjedésének megfelelő lehatárolás a Szőlészeti és Borászati Kutató Intézet legújabb nyilvántartása szerint készült.

A Balaton kiemelt üdülőkörzet történelmi borvidékein, különösen a Balaton-felvidéken a szőlőhegyek történeti-, természeti, tájképi értékeinek, a táj korábbi vonzerejének csökkenése következett be a volt zártkerti területek sűrű beépítésével. Az üdülés terjedésével a vegyes tájhasználat folytán kialakult - jellegben, funkcióban, építészeti megformálásban eltérő - épületállomány jelentősen rontotta a táj esztétikai értékét. A vegyes tájhasználat terjedését kizárólagosan a szőlőműveléshez kötött építési lehetőséggel kívánta a törvény megállítani. A Balaton-törvény ezeken a területeken a szőlő- és gyümölcstermesztés feltételeit biztosítja és támogatja.

A termőfelület védelme érdekében beépítésre szánt területek nem jelölhetők ki. Építeni csak a rendeltetés szerinti használatnak megfelelő funkciójú épületet, általános illetve kertgazdasági terület övezetén megengedett beépítési százaléknak és a közművesítettségi feltételeknek megfelelően lehet. A szőlőterületek védelmével, a művelés ellenőrzésével és nyilvántartásával nevesül e területen a hegybíró feladata is.

A földművelésügyi és vidékfejlesztési miniszternek egyéb jogszabályok és a törvény által is biztosított joga és feladata a szőlőkataszteri területek felülvizsgálata. A nehezen művelhető, magas lejtőszögű domboldalak részben beerdősültek. Ezért a gazdaságtalanul művelhető szőlőkataszteri területeken a szőlőművelési kötelezettség előírásait a felülvizsgálat során rugalmasabbá kell tenni.

A szőlőkataszter szerinti II. osztályú területek alövezetének (C-2) és a rá vonatkozó övezeti szabályozás törlése indokolttá vált az alövezet által lefedett terület viszonylagos kis kiterjedése miatt, másrészt a nagyszámú észrevétel következtében. A kevésbé értékes termőhelyek kevésbé szigorú szabályozása összhangban van a Balaton-törvény szellemiségével.

A 41. §-hoz

Az OTrT által meghatározott új országos övezet a kiemelt fontosságú honvédelmi terület övezete (K-1) tényleges területi lehatárolása az OTrT településhatáros lehatárolásához képest a kiemelt térség területrendezési tervében a helyrajzi számú lista megadásával válik pontosabbá. Azonban a kiemelt térségi terv térképének méretaránya (M=1:100000) nem teszi lehetővé a területek beazonosíthatóságát. Így a feladatot tovább delegálja a településrendezési eszközök számára.

A 42-43. §-hoz

E szakaszok a Balaton-törvény záró rendelkezéseit érintik. Egyes rendelkezések időközben bekövetkezett változások miatt szükségessé vált pontosítása is megtörtént, valamint az aktualitásukat vesztett előírások hatályon kívül helyezésre kerültek.

A területi folyamatok követése érdekében a törvény rendelkezik a Balaton Kiemelt Üdülőkörzet Területrendezési Tervének legalább 10 évente történő felülvizsgálatáról.

E rendelkezés az újonnan csatlakozó települések településrendezési terveinek és helyi építési szabályzatának 4 éven belüli elkészítésről, illetve felülvizsgálatáról és a törvény céljainak teljesülése érdekében további jogszabályalkotás szükségességéről dönt.

Továbbá kiegészíti a törvényt egy átmeneti rendelkezéssel, amely szerint a vízpart-rehabilitációs tanulmánytervek első felülvizsgálatának megtörténtéig a kempingek és a strandok területének átsorolására és beépíthetőségére, valamint a strandok területének tekintetében előírt telekfelosztásra és telekhatár-rendezésre vonatkozó vízpart-rehabilitációs tanulmánytervben foglalt előírások helyett e törvény megfelelő rendelkezéseit kell alkalmazni a településrendezési tervezés során.

-----STARTING---POINT---VEGE---

A 44. §-hoz

E rendelkezés határozza meg a törvény hatálybalépésének napját, okafogyottá vált rendelkezéseinek hatályon kívül helyezését, valamint a pontosítandó szövegrészek módosítását.

A területfejlesztésről és területrendezésről szóló 1996. évi XXI. törvény hatályon kívül helyezett szakasza kormányrendelet megalkotására irányuló felhatalmazásról rendelkezik. Azonban a területrendezési tervekre visszavezethető kártalanítás szabályozási koncepciójának kidolgozása során nyilvánvalóvá vált, hogy az alapvető szabályokat - a kártalanítás jogcímét, mértékét, a kártalanításra jogosultak és kötelezettek körét - törvényi szinten kell szabályozni. A kártalanítási eljárás kormányrendeleti szinten történő részletszabályozása, ezáltal okafogyottá vált.