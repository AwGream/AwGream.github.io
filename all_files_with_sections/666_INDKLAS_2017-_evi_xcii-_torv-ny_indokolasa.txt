2017. évi XCII. törvény indokolása

az anyakönyvi eljárásról szóló 2010. évi I. törvény és a konzuli védelemről szóló 2001. évi XLVI. törvény módosításáról

-----STARTING---POINT---ALTALANOS--- 

Az anyakönyvi eljárásról szóló törvény módosításának eredményeként az anyakönyvi eljárás lefolytatására és az anyakönyvi eljárásban való közreműködésre vonatkozó törvényi szintet nem igénylő szabályok kikerülnek a törvényből, annak érdekében, hogy az államigazgatási feladatok átláthatóan és strukturáltan kerüljenek megjelenítésre. A törvénynek nem célja az önkormányzatoknál lévő jelenleg hatályos hatásköri szabályok módosítása, amelyet a végrehajtási szabályok is rögzítenek majd.

A jogalkotó a törvényben foglaltak alapján meg kívánja szüntetni az anyakönyvbe korábban bejegyzett betűjellel és a családi név részét nem képező ragadványnévvel rendelkező személyeket - a jelenlegi gyakorlat alapján - ért joghátrányt. Ennek érdekében a szabályozás egyértelművé teszi, hogy amennyiben megállapításra kerül, hogy az érintett korábban bejegyzett betűjelet vagy ragadványnevet visel, akkor nyilatkozattételre kell felszólítani annak érdekében, hogy nyilatkozatával fejezze ki, erősítse meg a betűjel vagy ragadványnév viselésére vonatkozó szándékát. A családi név korrekciójára irányuló eljárás lefolytatása továbbra is határidő nélkül kérhető lesz.

-----STARTING---POINT---RESZLETES---

Az 1-2. §-hoz

A módosítás alapján az anyakönyvvezetőként eljáró személyek kormányrendeleti szinten kerülnek meghatározásra. A módosítás az önkormányzatok számára nem jelent hatásköri változást, ugyanakkor lehetővé teszi rendeleti szinten a jelenlegihez képest további eljáró szervek kijelölését, amellyel a szolgáltató közigazgatás közelebb vihető a magyar állampolgárokhoz.

A 3. §-hoz

A módosítás pontosítja a szakmai irányításra és felügyeletre vonatkozó rendelkezéseket, valamint általánosan megszüntetésre kerül az anyakönyvi eljárásokban a fellebbezés lehetősége.

A 4. §-hoz

A szabályozás egyértelművé teszi, hogy nem csak a szülők által választott név esetén, hanem akár névváltoztatás esetén is lehetőség van utónévjegyzékben nem szereplő névvel kapcsolatban kezdeményezni az utónévjegyzékbe történő felvételt. A módosítás eredményeként meghatározásra kerülnek a Magyar Tudományos Akadémia nyilatkozatának beszerzéséhez szükséges részletszabályok is.

Az 5-7. §-hoz

A névviseléssel összefüggő, úgynevezett egyéb jelzés jelenleg sem viselhető, így az arra vonatkozó rendelkezés - a szabályozás egyértelműsítése érdekében - az anyakönyvbe korábban bejegyzett betűjelre és a családi név részét nem képező ragadványnévre vonatkozó rendelkezésektől elkülönülten, külön szakaszban kerül szabályozásra.

A módosítás az anyakönyvbe korábban bejegyzett betűjel és a családi név részét nem képező ragadványnév viselésére vonatkozó szabályozás pontosítására törekszik. A szabályozás egyértelművé teszi, hogy amennyiben megállapításra kerül, hogy az érintett vagy felmenőjének anyakönyvi bejegyzése a megkülönböztető betűjelet, illetve a családi név részét nem képező ragadványnevet tartalmazta, akkor az anyakönyvvezetőnek tizenöt napos határidő biztosításával nyilatkozattételre kell felhívnia az érintettet. Ezen kívül az érintett is bármikor kezdeményezheti a családi név korrekciót.

A 8. §-hoz

A jogosultsági nyilvántartás kiegészül a diplomáciai felülhitelesítéshez szükséges, az anyakönyvi okirat kiállítására jogosultak aláírásmintájának, és bélyegző-lenyomatának nyilvántartásával. A diplomáciai felülhitelesítésekhez szükséges aláírások és bélyegző- lenyomatok jelenleg papír alapon kerülnek továbbításra a diplomáciai felülhitelesítést végző külpolitikáért felelős miniszternek. A módosítás egyszerűsíti és gyorsítja a külföldön felhasználásra kerülő okiratok hitelesítését.

A 9. §-hoz

A korábbi módosításokkal összhangban pontosítja az érintett rendelkezést.

A 10. §-hoz

Felhatalmazó rendelkezés megállapítása.

A 11. §-hoz

Tekintettel arra, hogy az anyakönyvvezetőként eljáró személy kormányrendeleti szinten kerül kijelölésre, a szövegcserés rendelkezések az ezzel összefüggésben szükséges módosításokat, valamint a családi név korrekcióját érintő módosítás miatt szükségessé váló szövegpontosítások átvezetését tartalmazzák.

A 12. §-hoz

A fenti módosításokkal összefüggésben lévő hatályon kívül helyező rendelkezések.

A 13. §-hoz

Az anyakönyvi okiratok diplomáciai felülhitelesítésénél megszüntetésre került a közbenső felülhitelesítés, ezzel összhangban az érintett rendelkezés hatályon kívül helyezése indokolt.

-----STARTING---POINT---VEGE---

A 14. §-hoz

Hatályba léptető rendelkezést tartalmaz.