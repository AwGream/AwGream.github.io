2016. évi CLVI. törvény indokolása

a turisztikai térségek fejlesztésének állami feladatairól

-----STARTING---POINT---ALTALANOS--- 

Magyarország stratégiai célja a turizmus jövedelemtermelő képességének erősítése nemzetgazdasági szinten, azaz a külföldről beutazó turisták tartózkodási idejének meghosszabbítsa és költésük növelése, valamint a hazai turisztikai fogyasztás jelenlegi szintjének emelése.

Az első, leglátványosabb probléma, hogy a turisztikai szolgáltatók a relatíve kevés és relatíve kis vásárlóerejű turista elcsábítása, illetve megtartása érdekében az árakban tudnak versenyezni egymással, ami törvényszerűen minőségproblémákhoz vezet, illetve konzerválhatja az olcsó, még éppen elfogadható minőséget a kínálati oldalon, valamint ritkán vezet belső indíttatású minőségi fejlesztéshez. Ez a gondolkodásmód és üzemszerű árverseny nem teremt lehetőséget a vidéki szálláshelyek elengedhetetlen és elodázhatatlan minőségi szolgáltatás-fejlesztésére sem, ami pedig kulcskérdés a továbblépéshez. Ha a jövőben közel ugyanennyi turista érkezik és azok ugyanazon a szinten költenek, mint eddig, az nem fogja biztosítani még a jelenleg működő vállalkozások, meglévő szolgáltatási kapacitások gazdasági és társadalmi fenntarthatóságát sem.

A második probléma a turisztikai kínálat térbeli és időbeli koncentrációja. A hazai turizmust területi koncentráció jellemzi, mivel az összes vendégéjszaka kétharmada a Budapest-Közép-Dunavidék, a Balaton és a Nyugat-Dunántúl régiókban realizálódik. A külföldi vendégforgalom erősen Budapestre koncentrálódik: 2015-ben az összes külföldi vendégéjszaka 59,7%-át Budapesten regisztrálták. A belföldi turizmus kevésbé koncentrált: az összes belföldi vendégéjszaka 54,1%-a a Balaton, a Budapest-Közép-Dunavidék és az Észak-Magyarország régióban realizálódik. Budapesten kisebb a belföldi turizmus jelentősége: 2015-ben a belföldi vendégéjszakák 7,9%-át töltötték el a fővárosban. A turisták körében Budapest, a fürdővárosok és a Balaton-parti települések a legnépszerűbbek. A területi koncentráció mellett az időbeli koncentráció, a szezonalitás is erős Magyarországon: 2015-ben az összes vendégéjszaka 15,2%-a júliusban, 16,1%-a augusztusban realizálódott. A külföldi vendégéjszakák száma kissé egyenletesebben oszlik el, mint a belföldi vendégéjszakáké, de az erős nyári (május-szeptember) és enyhe téli (november-február) évszakos differencia minden indikátor esetében tetten érhető.

A harmadik, strukturális probléma, hogy a turisztikai fejlesztések tervezéséhez nem szolgálnak alkalmas keretként a kialakult közigazgatási egységek és területfejlesztési kategóriák. Ennek oka, hogy a közigazgatási, területfejlesztési, területrendezési egységek meghatározásának nem az volt a célja, hogy komplex turisztikai csomagok, pozícionálható desztinációs márkák határai kerüljenek kijelölésre. Így a létező közigazgatási, területfejlesztési egységek, sőt, a turisztikai régiók határai is csak részben, vagy csak szerencsés esetben esnek egybe egy-egy márkaként azonosítható „turisztikai termék” határaival. A közigazgatási és területfejlesztési kategóriák alkalmasak közigazgatás-fejlesztési tervezésre, a térszerkezet és a területhasználat szabályozására, valamint statisztikai célokra, azonban desztinációként (azaz reális utazási döntés célterületeként) és így értelemszerűen turisztikai fejlesztési célterületként nem értelmezhetőek.

A „turizmusfejlesztés” többféle tartalommal azonosítható. Az egyik értelmezés, hogy a turizmusfejlesztés azon térségek pozícionálása (vagy újrapozícionálása), marketing koncepciójának megújítása, szolgáltatási kapacitásainak bővítése, a határaikon belül igénybe vehető szolgáltatások minőségének javítása, amelyek földrajzi és kulturális egységet alkotó elemekből állnak, és bizonyos elvárt, látogatószámban, vendégéjszakában mérhető teljesítményt nyújtanak, ezzel profitot termelnek és az államháztartásnak bevételt produkálnak. A másik, tágabb értelmezés szerint ezen túl a turizmus a vidékfejlesztés, a területi differenciálás, a térségi fejlettségbeli különbségek kiküszöbölésének eszköze is, és a közvetett hatások (alapinfrastruktúra, munkahelyteremtés, vidéki népességmegtartó erő) elérése érdekében ott is törekedni kell „valamilyen” turisztikai fejlesztésre, ahol ez a látogatószámokkal, vendégéjszakák számával nem feltétlenül támasztható alá.

Az 1/2014. (I. 3.) OGY határozattal elfogadott Nemzeti Fejlesztés 2030 - Országos Fejlesztési és Területfejlesztési Koncepció (OFTK) rögzíti, hogy „Célunk a kiemelkedő táji értékeket képviselő térségek, kultúrtájak értékőrző fejlesztése, a táji értékeikben rejlő potenciál kibontakoztatása és az egyedi karakterükre építő térség integrált kezelése. Beavatkozási területek: Egyedi tájkarakterrel rendelkező térségek integrált kezelése; a táji értékekre és a tájkarakterre alapozott térségfejlesztés; a térségek sajátos gazdasági profillal történő fejlesztése (pl.: a kultúrtájak és a turisztikai térségek fenntartható fejlesztése); a Balaton és térsége programalapú fejlesztése, egységes keretben történő kezelése.” Ennek értelmében turisztikailag Magyarország nem „általában”, illetve a turizmus nem „bárhol” fejleszthető, hanem az olyan térségekre koncentráló - és a térségen belül integrált - fejlesztéseknek van létjogosultságuk, amelyek a turisztikai kínálati oldalon, az utazási célt kereső potenciális vendég szempontjából felismerhető turisztikai márkák kialakítását szolgálják. Ebből következően egy-egy turisztikai ajánlatcsomagként megjeleníthető turisztikai fogadó-területet, komplex módon kell fejleszteni, és nem külön-külön egy-egy attrakciót önállóan. Ez a megfontolás és munkamódszer áll több európai ország - például Ausztria, Olaszország - turisztikai sikerei mögött is. A turisztikai térségek kijelölése és a kereteik között működő szolgáltatók teljesítményének mérése és értékelése teszi lehetővé a szakpolitikai és fejlesztéspolitikai döntések megalapozását.

A törvény szerinti szabályozás lényege a fentiekre tekintettel, hogy a turisztikai fejlesztések tervezési alapegysége a jövőben a turisztikai térség legyen. A törvény rögzíti, hogy a hazai költségvetésből és az európai uniós forrásokból megvalósuló turisztikai fejlesztések tervezése az állam feladata, valamint kimondja, hogy a turisztikai tervezés alapegysége a releváns turisztikai fogadóterület. Meghatározza a turisztikai térség általános fogalmát, a fejlesztések célját, valamint meghatározza a térség-fejlesztéssel kapcsolatos alapvető állami feladatok ellátásért való felelősség címzettjét.

A törvény alapján a Kormány rendeletében megjelölt ingatlanok tervezett állami turisztikai beruházással érintett része a magyar állam 100%-os tulajdonában álló nonprofit társaság vagyonkezelésébe kerül 30 évre vagy a felek által a vagyonkezelési szerződésben meghatározott időtartamra. A létrejövő vagyonkezelői jog nem érinti a jelenleg már fennálló vagyonkezelői jogokat, azok a szükséges módosításokkal megmaradnak. A vagyonkezelő, mint kijelölt építtető is, felelős a beruházás maradéktalan megvalósításáért. Az egységes vagyonkezelésbe vétel elengedhetetlen a kiemelt állami turisztikai beruházások magas színvonalú és költséghatékony ellátása szempontjából.

A törvény tartalmazza mindazokat a speciális szabályokat, amelyek lehetővé teszik, hogy a vagyonkezelő az adott turisztikai beruházást az állam nevében és javára elvégezze. A törvény rendezi az állami beruházás során létrejövő új építmények tulajdonjogi sorsát, és az elszámolás rendjét. A nemzetgazdasági szempontból kiemelt jelentőségű beruházás tekintetében a törvény rendelkezik a közigazgatási hatósági és szakhatósági ügyintézések gyorsításáról, szabályozza beruházásokkal érintett közmű tulajdonosával és üzemeltetőjével a fejlesztési tevékenység során történő együttműködés és elszámolás rendjét a közmű-fejlesztések költséghatékony megvalósítása érdekében.

-----STARTING---POINT---RESZLETES---

Az 1. §-hoz

A törvény tárgyi hatálya a hazai költségvetésből és az európai uniós társfinanszírozású fejlesztési forrásokból megvalósuló turizmus-fejlesztési programok szakmai tervezésére és szakmai irányítására terjed ki.

A 2. §-hoz

A törvény négy értelmező rendelkezést tartalmaz, így meghatározza a kiemelt állami turisztikai beruházás, a kiemelt turisztikai fejlesztési térség, a turisztikai fejlesztés, és a turisztikai térség (desztináció) fogalmakat.

A 3. §-hoz

A turisztikai térség nem közigazgatási, avagy területfejlesztési fogalom, hanem turisztikai szakmapolitikai és fejlesztéspolitikai kategória. A turisztikai fejlesztések célterületeként, ún. turisztikai térségeket szükséges kijelölni, amelyek a potenciális látogatók szempontjából reálisan választható utazási célterületként értelmezhetők.

A turisztikai szempontból releváns - termékként vagy komplex turisztikai termékcsomagként értelmezhető - földrajzi egységek határai nem esnek pontosan egybe a közigazgatási, illetve a területfejlesztési egységek határaival. Az előző megállapítás a turisztikai régiókra is igaz, mivel az idegenforgalmi régiók elnevezésének többsége nem hordoz „eladható”, márkaként pozícionálható földrajzi tartalmat vagy közös kulturális értéket. Az ország területét lefedő 9 idegenforgalmi régió közül 3 rendelkezik identitással és területileg azonosítható funkcióval: Budapest, a Balaton és a Tisza-tó.

Önmagában azonban, ha egy adott térséget területfejlesztési szempontok alapján kiemeltként határoznak meg, úgy még nem indul meg automatikusan a térség turisztikai fejlődése. Egy térség még attól sem válik turisztikai térséggé, ha egyedi, sajátos profillal rendelkezik, valamint a turisztikai piacon felismerhető és önálló márkaként pozícionálható. De mindezek minimális előfeltételei annak, hogy tudatos fejlesztés eredményeként turisztikai termékké válhasson.

A törvény meghatározza a turisztikai fejlesztések tervezésével kapcsolatos legfontosabb állami feladatokat, és rögzíti, hogy azokat a Magyar Turisztikai Ügynökség Zrt. látja el. Ezzel kapcsolatban fontos rámutatni, hogy az állami feladatok meghatározása értelemszerűen nem érinti, nem korlátozza az önkormányzatok törvényben rögzített turisztikai feladatellátását. A turisztikai ügynökséget az állami és helyi érdekek, értékek szolgálata és összehangolása érdekében a tevékenységének végzése során együttműködési kötelezettség terheli a turisztikai feladatait ellátó önkormányzatokkal.

A 4. §-hoz

A kiemelt állami turisztikai beruházások magas színvonalú és költséghatékony ellátása érdekében az állam 100%-os állami tulajdonú gazdasági társaságokat hoz létre az egyes kiemelt beruházások megvalósítására. A létrejövő új gazdasági társaságok tekintetében az államot megillető tulajdonosi jogok és kötelezettségek összességét az állami vagyon felügyeletéért felelős miniszter által - az állami vagyonról szóló törvényben adott felhatalmazás szerinti - rendeletben kijelölt személy gyakorolja.

A törvény rendelkezése alapján a Kormány rendeletében megjelöli azokat az ingatlanokat, ahol a tervezett állami turisztikai beruházások megvalósulnak és, amelyek 100%-ban az állam tulajdonában állhatnak. Az állami turisztikai beruházással érintett ingatlanok az állam 100%-os tulajdonában álló, e célra létrehozott nonprofit gazdasági társaság vagyonkezelésébe kerülnek 30 évre. A szabályozás lehetőséget biztosít ugyanakkor az egyes beruházások specialitásainak figyelembe vételére is: a törvényi 30 év csak akkor irányadó, ha felek a beruházás működtetésére tervezett ésszerű időszakra figyelemmel nem állapodnak meg ettől eltérő időtartamban. A tulajdonosi jogok gyakorlója köteles a vagyonkezelővel a Kormány rendeletének hatálybalépését követő 45 napon belül megkötni a vagyonkezelési szerződést, hogy a vagyonkezelő a vagyonkezelői jogait gyakorolni tudja. A létrejövő új vagyonkezelői jog nem érinti a jelenleg már fennálló vagyonkezelői jogokat, azok a szükséges módosításokkal megmaradnak, illetőleg amennyiben a beruházási célok érdekében szükséges, úgy közös vagyonkezelés jön létre az állami vagyonnal való gazdálkodásról szóló kormányrendelet rendelkezése alapján.

Az új vagyonkezelő jogai és kötelezettségei nem érintik a Kormány rendeletének hatálybalépését megelőzően más szervezeteket, szerveket terhelő forgalomszervezési, közútkezelési és közösségi közlekedési infrastruktúra fenntartási, településtisztasági és hulladékgazdálkodási, természet- és környezetvédelmi, továbbá vízgazdálkodási, vad- és halgazdálkodási, árvízvédelmi feladatköröket, azok változatlanul fennmaradnak.

Az 5. §-hoz

A törvény lehetővé teszi a vagyonkezelő részére állami beruházások végzését, amelyet a vagyonkezelő az állam nevében és javára végez, mint közérdekű célú fejlesztést.

A 6. §-hoz

A törvény részletesen szabályozza a megvalósított beruházás tulajdonjogi sorsát és elszámolását a tulajdonosi joggyakorló felé.

Rögzíti, hogy az állam 100%-os tulajdonában lévő ingatlanon megvalósuló kiemelt állami turisztikai beruházás során felépülő új építmény, osztva a telek jogi sorsát, az állam 100%-os tulajdonába kerül.

A befejezett beruházások az állami vagyonról szóló törvény rendelkezései alapján a vagyonkezelő adatközlésével kerülnek az MNV Zrt. nyilvántartásába, és a felépülő új építmények is ingyenesen a beruházást megvalósító vagyonkezelő vagyonkezelésébe kerülnek a törvény erejénél fogva.

A 7. §-hoz

A vagyonkezelő, mint kijelölt építtető is, felelős a kiemelt állami turisztikai beruházások maradéktalan megvalósításáért. Ennek érdekében a törvény felsorolja a legfontosabb feladatokat, amelyeket az építtető köteles ellátni.

A 8. §-hoz

A kiemelt állami turisztikai beruházások nemzetgazdasági szempontból kiemelt jelentőségű beruházásnak minősülnek, és a törvény rögzíti az ehhez kapcsolódó egyes közigazgatási hatósági eljárások határidejét, valamint a hirdetményi kézbesítés szabályait. Ugyancsak meghatároz a törvény eljárási határidőket a tervezés jóváhagyása során a közmű- és energiaszolgáltató szervek nyilatkozattétele esetében.

A hatósági eljárások gyorsítását szolgálja továbbá az a rendelkezés is, amely az elsőfokú határozatnak a fellebbezésre tekintet nélküli végrehajthatóságát teszi lehetővé. A törvény ezen rendelkezései a tervezési és engedélyezési eljárások egyszerűsítését teszik lehetővé a megjelölt beruházásokkal kapcsolatban. Ennek a §-nak a rendelkezései azt a célt szolgálják, hogy a kiemelt állami turisztikai beruházások a lehető leggyorsabban megvalósulhassanak.

A 9. §-hoz

A törvény rendezi a kiemelt állami turisztikai beruházásokkal érintett közmű tulajdonosával és üzemeltetőjével a fejlesztési tevékenység során történő eljárást és elszámolást. A törvény biztosítja a műszakilag indokolt mértékű közműkiváltás vagy fejlesztés ingyenes átadásának, valamint a bontások és fejlesztések egybeszámításának lehetőségét is, a beruházás lezárását követően.

-----STARTING---POINT---VEGE---

A 10. §-hoz

A záró rendelkezések felhatalmazást adnak a Kormánynak, hogy rendeletben határozza meg a turisztikai térségek elnevezését, kiterjedését, típusait, a kiemelt turisztikai fejlesztési térséggé nyilvánított turisztikai térségek megnevezését, a kiemelt állami turisztikai beruházások megvalósításának helyszíneit, a beruházással érintett ingatlanok pontos helyrajzi számának megjelölésével.

A 11. §-hoz

A törvény hatálybalépéséről rendelkezik.