1991. évi LIV. törvény indokolása

az önhibájukon kívül hátrányos helyzetbe került önkormányzatok kiegészítő állami támogatásáról

-----STARTING---POINT---ALTALANOS--- 

Az önhibájukon kívül pénzügyileg hátrányos helyzetbe került önkormányzatok működőképességének megőrzése érdekében az Országgyűlés - első ízben - az 1991. évi XIX. törvény 2. §-a alapján 2,9 milliárd forint kiegészítő állami támogatás felhasználásáról rendelkezett.

A tv. 3. §-a rendelkezett arról, hogy a kiegészítő támogatás keretösszegéből fennmaradó rész felhasználásáról a Kormány 1991. szeptember 30-ig tegyen javaslatot az Országgyűlésnek.

A helyi önkormányzatok képviselőtestületei adatszolgáltatási kötelezettségüknek határidőre - a TÁKISZ-okon keresztül 1991. augusztus 31-ig - eleget tettek.

Az adatszolgáltatással kapcsolatos tervezeteket az önkormányzati érdekszövetségek véleményezésre megkapták. Javaslataik a települési önkormányzatok esetében arra irányultak, hogy akik az első félév folyamán bármely okból (szakmai ismeret hiánya, időhiány stb.) nem tudtak igénybejelentéssel élni, ezt most megtehessék. További szempont volt, hogy a kistelepülések, volt társközségek indulásukhoz kapjanak némi anyagi támogatást és ha a keret lehetővé teszi az energiaköltségek növekedéséből adódó teher is mérsékelhető legyen. A megyei önkormányzatoknál pedig valamely normatív mérce legyen a támogatás alapja.

Az előzetes javaslatok és vélemények alapján alakult ki az adatszolgáltatás végső formája, amely a következőken foglalható össze:

1. Kapjanak azok az önkormányzatok is lehetőséget - kiegészítő támogatás igénybevételére - amelyek márciusban nem tudták megítélni helyzetüket, vagy nem állt rendelkezésükre pontos információ.

2. Kezdődjék meg az 1990. szeptember 30. után kivált, újonnan létrejött önkormányzatok intézmény hálózatának felújítása, pótlása.

3. A működésképtelenség megítélésénél a már korábban kialakított szempontokat a következőkkel kellett, illetve lehetett kiegészíteni:

- az évközi előirányzat változásokkal, így a központi intézkedések hatásával,

- a térségi feladatokat ellátó intézmények átadás-átvételével,

- a források teljeskörű számbavételével,

- a fejlesztési kiadásokkal,

- az év során bekövetkezett természeti csapások (jégkár, árvízkár) és az országhatárainkat érintő súlyos közegészségügyi problémák elhárítása következtében jelentkező többletkiadásokkal, amelyek egy részére kormányhatározat is született.

4. A megyei önkormányzatoknál a korábbi szempontokon túl figyelem irányult arra is, hogy a feladat - és hatásköri törvény alapján a működtetésre átvett térségi feladatokat ellátó intézmények zavartalan üzemeltetése biztosított legyen.

5. A fővárosi önkormányzatok - központ és kerületek - egyedileg nyújtották be támogatási igényüket - a márciusi pályázatokkal ellentétben - már az elfogadott költségvetéseik alapján.

6. Felmérésre került az önkormányzatok energia költségeinek alakulása az 1990. és 1991. évekre is, azzal a céllal, hogy a többletköltségek megítélhetők legyenek.

Az adatszolgáltatás benyújtásához az önkormányzatok számára szakmai segítséget a TÁKISZ-ok nyújtottak. Az Országgyűlési döntés előkészítéséhez a helyi viszonyok ismeretével, az adatok számszaki egyeztetésével járultak hozzá.

A felmérés tisztázni kívánta, hogy az önkormányzatok 1991. I. félévi beszámolójában közölt éves módosított bevétele fedezetet nyújt-e a lakosság elemi szükségleteit kielégítő intézmények folyamatos üzemeltetéséhez.

A kérelmeket a Kormány egyedileg tekintette át és ezután tett javaslatot a támogatásra.

A javaslat kialakításakor ezúttal sem lehetett figyelembe venni a következőket:

- a saját hatáskörben végrehajtott, vagy végrehajtani szándékozott (20 + 10% feletti) béremelések és intézményi szintjavítások pénzszükségletét;

- az előző évek többszörösét meghaladó felújítási igényeket;

- valamint a működési kiadásokon túli egyéb megoldásra váró feladatok pénzügyi igényét.

A megyei önkormányzatok helyzetének megítélését segítette a már elfogadott feladat- és hatásköri törvény. Az átvett intézmények költségvetési szükséglete, a helyi önkormányzatokkal szemben fennálló kötelezettségek és az átvett intézmények felújítási többleteinek ismeretében lehetett a javaslatot kialakítani. Ellenkező előjellel figyelembevételre kerültek a privatizációból származó pótlólagos források, illetve módosították az illetékbevételek ezévi tervezettől eltérő várható értékei.

Tekintettel arra, hogy külön törvény rendezi a felmondási időre járó többletköltségek fedezetét (a már benyújtott 3028. sz. törvényjavaslat), ezen igények itt nem szerepelhettek.

A fővárosi önkormányzatoknál az összes forrás - kiadás figyelembevételével nem mutatkozik forráshiány. A korábbi felméréssel összevetve pozícióit javította a tervezettet jóval meghaladó illetékbevétel, valamint a privatizációból származó pótlólagos források összege. Rontott a helyzetén az iparűzési adó késői elfogadásának időpontja és az augusztusi dunai árvíz. Mindezeket egybevéve működésképtelenség sem a főváros központban, sem a kerületi önkormányzatoknál nem mutatható ki.

Az hogy a volt társközségek alapvető önkormányzati működési feltételeihez - ezen pénzösszegből - járuljon hozzá a központi költségvetés, nem csak az érdekszövetségek, hanem a parlamenti vita során a képviselők részéről is megfogalmazódott. Ezt szemelőtt tartva a volt társközségeknek lehetőségük volt a felmérés során arra, hogy az 1991. évi költségvetésükben szereplő halaszthatatlan felújítási feladataikhoz - saját forrásaik kiegészítéseképpen - központi támogatást igényelhessenek. Mivel a kiegészítő támogatás összege korlátozott volt, a javaslat felső határral számol a felújítási feladatok támogatásánál. A 4,0 millió Ft-os felső korlátot csupán 36 település igénybejelentése haladta meg. Az alapvető egészségügyi, szociális és oktatási intézmények, valamint az önkormányzati hivatalok elhelyezését segíti leginkább e támogatás. A javaslatban az erre igényelt 1.132 millió forint helyett 985 millió Ft szerepel. Várhatóan 819 kistelepülésen az alapvető felújítási gondok oldásra kerülhetnek.

Az energiaköltségek felmérésének elemzése a következő eredményre vezetett:

E költségek növekedéséből és a költségvetés szerkezetéből adódóan nem állapítható meg, hogy az önkormányzat valós pénzügyi feszültségeit mennyiben okozza e többletkiadás. A módosított költségvetési előirányzatok többségében tartalmazzák e költségeket, így azoknál az önkormányzatoknál ahol forráshiány kimutatható, ezt is elismeri a javasolt támogatás. Külön ezen a címen tehát nem szerepel támogatási javaslat.

-----STARTING---POINT---RESZLETES---

Az 1. §-hoz

A kiegészítő támogatás igénybevételére 384 önkormányzat - köztük a fővárosi, 19 kerületi és 18 megyei - nyújtotta be igényét a feltételeknek megfelelően. Az általuk szolgáltatott adatok szerinti hiány megközelítette az 5,3 milliárd Ft-ot. Ebből a fővárosi önkormányzatoké 1,5 milliárd forint volt. A felülvizsgálat alapján 1,132 millió Ft támogatásra nyílik mód.

A volt közös tanácsokból kivált 1490 társközség közül, amelyek önálló önkormányzatot alakítottak, összesen 819 település jelezte halaszthatatlan felújítási igényét 1,1 milliárd Ft összegen. Az előzőekben jelzett felső korláttal 985,0 millió Ft kapcsolódik e feladatokhoz.

Nem tudta figyelembe venni a Javaslat az alapvető egészségügyi, szociális, oktatási és az önkormányzati hivatalok felújítási kérelmein túl, a szolgálati lakások, valamint a belterületi utak nagyjavításához jelzett igényeket.

-----STARTING---POINT---VEGE---