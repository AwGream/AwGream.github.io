2013. évi CXVII. törvény indokolása

a kereskedelemről szóló 2005. évi CLXIV. törvény módosításáról

-----STARTING---POINT---ALTALANOS--- 

A törvény lehetőséget biztosít az önkormányzatoknak arra, hogy többletforráshoz jussanak, amelyet kizárólag a lakosságot zavaró tünetek megoldására fordíthatnak. A települési önkormányzatok képviselő-testületei a világörökségi területen működő, éjszaka (22 óra és 6 óra között) nyitva tartó, szeszes italt kimérő, árusító kereskedelmi, illetve vendéglátó üzleteket rendeletben felügyeleti díj fizetésére kötelezhetik. A felügyeleti díj az éjszakai nyitva tartás miatt a közbiztonság, illetve a köztisztaság fenntartásával összefüggésben felmerülő többletfeladatokhoz igazodó mértékű. A felügyeleti díjat az önkormányzat az éjszakai nyitva tartással összefüggő közbiztonsági vagy köztisztasági feladatok ellátására fordítja.

A törvény alapján a világörökségi területen működő, szeszes italt kimérő, árusító kereskedelmi, illetve vendéglátó üzlet 24 és 6 óra közötti nyitva tartásához a jegyzőnek a rendőrség szakhatósági hozzájárulásának figyelembevételével kiadott engedélye szükséges.

Az engedélyezési eljárásban a rendőrség szakhatóságként vesz részt, amely szakhatósági eljárás a vendéglátó üzlet 24 és 6 óra közötti nyitva tartásának a közbiztonságra gyakorolt hatásával, a személy- és vagyonbiztonsággal kapcsolatos szakkérdésre, továbbá az üzlet működésével összefüggésben elkövetett jogellenes cselekmények megismétlődése veszélyének értékelésére irányul.

-----STARTING---POINT---RESZLETES---

Az 1-3. §-hoz

A jelenlegi szabályozással egyezően a települési (Budapesten a kerületi) önkormányzat képviselő-testülete rendeletben szabályozhatja az üzletek éjszakai (22 óra és 6 óra között) nyitvatartási rendjét.

A Kertv. módosítása a jövőben lehetőséget biztosít az önkormányzatoknak arra, hogy többletforráshoz jussanak, amelyet kizárólag a lakosságot zavaró tünetek megoldására fordíthatnak, így az üzletek sem lehetetlenülnek el, és a problémák is hatékonyan kezelhetőek lesznek.

A települési önkormányzatok képviselő-testületei az éjszaka (22 óra és 6 óra között) nyitva tartó a világörökségi területen a szeszes italt kimérő, árusító kereskedelmi, illetve vendéglátó üzleteket rendeletben felügyeleti díj fizetésére kötelezhetik. A felügyeleti díj az éjszakai nyitva tartás miatt a közbiztonság, illetve a köztisztaság fenntartásával összefüggésben felmerülő többletfeladatokhoz igazodó mértékű.

A felügyeleti díjat az önkormányzat rendelete legfeljebb 20 Ft/fő/éjszakai nyitvatartási nap mértékben határozhatja meg, de az üzlet éves korrigált iparűzési adóalapjának 0,5%-át meghaladó összeget nem kell megfizetni. A felügyeleti díjat az önkormányzat kizárólag az éjszaka nyitva tartó és felügyeleti díj fizetésére kötelezett üzletek által közvetlenül vagy közvetve okozott, a települési önkormányzatot egyébként terhelő közbiztonsági és köztisztasági feladatokat meghaladóan jelentkező, az éjszakai nyitva tartással összefüggő közbiztonsági vagy köztisztasági feladatok ellátására fordíthatja, amely tételeket a települési önkormányzatnak az általános közbiztonsági és köztisztasági feladatoktól elkülönítetten kell kezelnie.

A világörökségi területen működő, szeszes italt kimérő, árusító kereskedelmi, illetve vendéglátó üzlet 24 és 6 óra közötti nyitvatartását a törvény a jegyző által kiadott hatósági engedélyhez köti, amely engedélyezési eljárás során az általános rendőrségi feladatok ellátására létrehozott szerv szakhatóságként működik közre.

Tekintettel arra, hogy a közigazgatási hatósági eljárás és szolgáltatás tekintetében irányadó törvényi szabályozás alapján a korábban megadott szakhatósági hozzájárulás önmagában vett felülvizsgálatára nincs jogszerű lehetőség, a kereskedelemről szóló 2005. évi CLXIV. törvény 6. § (8) bekezdésének olyan módosítása indokolt, amely szabályozás a szakhatósági engedély felülvizsgálata helyett magának a hatósági engedélynek - a rendőrség közreműködése mellett történő - felülvizsgálatát teszi kötelezővé, illetve lehetővé, amennyiben a megadását követően felmerült körülmények folytán a szakhatósági állásfoglalás a felülvizsgálat során az eredeti tartalommal nem lenne ismételten megadható, a jegyző a hatósági engedélyt megfelelően módosítja vagy visszavonja.

Az újonnan törvénybeiktatott jogszabályi követelmények a módosítás hatálybalépésekor érvényes engedéllyel rendelkező kereskedelmi, illetve vendéglátó üzletekre nem vonatkoznak, illetőleg a folyamatban lévő eljárások során nem alkalmazandók.

Ugyanakkor a módosítás hatálybalépésekor már működési engedéllyel vagy igazolással, valamint a 24 óra és 6 óra közötti nyitvatartási jogosultsággal rendelkező kereskedelmi, illetve vendéglátó üzletek esetében, amennyiben a jegyző akár hivatalból, akár az általános rendőrségi feladatok ellátására létrehozott szerv írásbeli tájékoztatása alapján észleli, hogy a Kertv. 6. § (8) bekezdése szerinti engedély megadásához szükséges feltételek nem állnak fenn, az üzlet 24 óra és 6 óra közötti nyitvatartását korlátozhatja.

-----STARTING---POINT---VEGE---

A 4. §-hoz

Hatályba léptető rendelkezést tartalmaz.