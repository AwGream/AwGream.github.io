2012. évi LXIX. törvény indokolása

az adózást érintő egyes törvények módosításáról

-----STARTING---POINT---ALTALANOS--- 

A Magyar Köztársaság Kormánya, valamint a lakossági deviza-jelzáloghitel állománnyal rendelkező pénzügyi intézmények képviseletében eljáró Magyar Bankszövetség képviselői 2011. december 15-én megállapodást írtak alá az ország pénzügyi stabilitásának és a pénzügyi közvetítő rendszer stabilitásának megőrzése, továbbá a lakossági deviza-jelzáloghiteladósok helyzetének tehermegosztáson alapuló könnyítése érdekében.

A Kormány és a Bankszövetség közötti megállapodásnak a pénzügyi szervezetek különadóját érintő vonatkozásai alapján szükségessé vált az államháztartás egyensúlyát javító különadóról és járadékról szóló 2006. évi LIX. törvény (a továbbiakban: Különadó törvény) módosítása. A Különadó törvény módosított rendelkezései több lépcsőben, 2011. december 29-én és 2012. január 1-jén léptek hatályba.

A Kormány és a Bankszövetség közötti megállapodás aláírása óta eltelt időszak rávilágított arra, hogy az egységes értelmezés érdekében a Különadó törvény további módosítására van szükség.

A törvény szerint lehetővé kell tenni - a 90 napnál hosszabb késedelembe esett deviza jelzáloghitelek adósai helyzetének kezelése érdekében hozott lépésekkel egyenértékűen -, hogy a fogyasztóval kötött deviza alapú, Magyarország területén fekvő lakóingatlanra vonatkozó lízingszerződésből eredő követelés részleges elengedése esetén a követelésből elengedett részt figyelembe lehessen venni a pénzügyi intézmény 2012-re fizetendő különadójának csökkentésekor.

A törvény tartalmazza a Kormány és a Bankszövetség közötti megállapodás Növekedési Paktum részének átültetését a Különadó törvénybe. A Kormány és a Bankszövetség közötti megállapodás alapján a pénzügyi intézmények levonhatják a 2012-es különadó alapjukból a mikro-, kis- és középvállalati szektornak, természetes személynek nyújtott, az uniós pályázati támogatással érintett projekteknek az önerő kiegészítéséhez, valamint az előfinanszírozáshoz nyújtott hiteleiknek - adott időszakban meghatározott - növekményét.

A törvény tartalmazza a devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény és a Különadó törvény módosítását oly módon, hogy az „árfolyamgát” rendszerén keresztül a deviza jelzáloghitel havi törlesztőrészletének az árfolyamgát feletti részéből a kamatrészre eső hányadot teljes mértékben a költségvetés terítse meg (a pénzügyi intézmény és a költségvetés közötti 50-50 százalékos tehermegosztási mód helyett) és a kamatrészre eső hányad 50 százalékát a pénzügyi intézmény a hitelintézetek pénzügyi járadéka útján teljesíthesse.

A Széll Kálmán Terv 2.0 programjában szerepel a kisadók számának csökkentése. Ennek megvalósítása érdekében 2013. január 1-jével megszűnik a közforgalmú gyógyszertárakat és a közvetlen lakossági gyógyszerellátást végző intézeti gyógyszertárakat terhelő gyógyszertár szolidaritási díj.

Szintén a Széll Kálmán Terv 2.0 programnak megfelelően bevezetésre kerül a pénzforgalmi számla nyitásra kötelezett vállalkozások egymás közti kifizetéseinek körében a készpénzteljesítés korlátozása.

Az illetékekről szóló 1990. évi XCIII. törvény (Itv.) módosítása a jogszabály rendelkezéseinek pontosítását, egyértelművé tételét szolgálja, emellett eleget tesz az Európai Bizottság Pilot eljárás keretében jelzett jogharmonizációs kérésének.

A szövetkezetekről szóló 2006. évi X. törvény, az illetékekről szóló 1990. évi XCIII. törvény és a közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény módosításáról szóló 2012. évi XXXVII. törvény alapján módosult a szövetkezetekre vonatkozó szabályozási környezet, lehetővé vált az új típusú szociális szövetkezetek gyors és olcsó létrehozása. Az ilyen szövetkezetek létrehozásának célja, hogy a társadalom perifériájára sodródott tagjai számára a munka világába történő visszavezetéssel biztosítsa a lét- és önfenntartást. További cél, hogy a szövetkezet továbblépést tudjon biztosítani a közfoglalkoztatási programokban foglalkoztatottak és mindazok számára, akik kirekedtek a munkaerőpiacról és tenni akarnak önmagukért.

A megfelelő jogi környezet biztosításán túlmenően szükséges a szövetkezetben személyesen közreműködőkre vonatkozó adózási és járulékfizetési feltételek olyan kialakítása is, amely elősegíti a kitűzött célok megvalósulását, ösztönzően hat a szociálisan hátrányos helyzetű személyek munkaerőpiacra történő visszatérésére, életkörülményeik javítására.

A szociális szövetkezetekkel kapcsolatos egyes feladatokról szóló 1067/2012. (III. 20.) Korm. határozat feladatként tűzi ki a szociális szövetkezet személyesen közreműködő tagjának személyes közreműködéséért nem pénzben juttatott bevétel adó- és járulékmentességére vonatkozó szabályozás kialakításának vizsgálatát.

Az új szabályok alapján létrejövő, illetve működő szociális szövetkezetek a munkából kirekedt hátrányosabb helyzetű személyek számára biztosítanak munkalehetőséget, teremtenek lehetőséget az önfoglalkoztatáshoz és az önfenntartáshoz, ezért indokolt, hogy e tevékenységhez - meghatározott feltételek fennállása esetén - adómentesség kapcsolódjon. A törvény ezért elvégzi az Szja tv. adómentes bevételeket tartalmazó 1. számú mellékletének új jogcímmel való kiegészítését. Az adómentesség egyben azt is biztosítja, hogy e bevétel után sem járulékokat, sem pedig szociális hozzájárulási adót nem kell fizetni.

A törvény pontosítja az adóelőleg megállapításához kapcsolódó nyilatkozattételre vonatkozó szabályokat. A törvény megerősíti azt az eddig csak jogértelmezéssel levezethető szabályt, amely szerint a magánszemély akkor köteles írásbeli nyilatkozatban kérni, hogy a munkáltató, kifizető a jövedelmére alkalmazza az adóalap-kiegészítést, ha az adóévben megszerzett azon jövedelmeinek együttes összege, melyek adóelőlegének megállapítása során az adóalap-kiegészítést nem vették figyelembe, a 2 millió 424 ezer forintot meghaladja. A nyilatkozattételi kötelezettség elmulasztása esetén a magánszemély különbözeti bírság fizetésére köteles.

A törvény alapján mentesül az adó alól az otthonteremtési kamattámogatásról szóló 341/2011. (XII. 29.) Korm. rendelet szerinti feltételekkel a hitelintézet által elengedett kötelezettség. A kormányrendelet szerint a hátralékos adósok részére otthonteremtési kamattámogatásos hitel azzal a feltétellel nyújtható, hogy a hitelintézet eltekint az adós késedelmes jelzáloghiteléből azon rész megfizetésétől, amelyet az adós a hitellel terhelt ingatlan vételárából törleszteni nem tud. A jelzáloghitelek állományának csökkentése és az otthonteremtési kamattámogatásos hitelek igénybevételének elősegítése érdekében indokolt az így elengedett kötelezettség adó alól történő mentesítése.

Ezzel összefüggésben a törvény elrendeli továbbá azt is, hogy az otthonteremtési kamattámogatásról szóló 341/2011. (XII. 29.) Korm. rendelet alapján a központi költségvetésből igényelt otthonteremtési kamattámogatás is adómentes legyen más - központi költségvetés terhére folyósított - támogatásokhoz hasonlóan.

Az egyértelmű jogértelmezés elősegítése érdekében, továbbá jogharmonizációs okból indokolt a társasági adótörvény egyes rendelkezéseinek módosítása.

A törvény szerint a regisztrációs adóról szóló 2003. évi CX. törvény (a továbbiakban: Rega tv.) két pontosítása a jogszabályok közötti összhang biztosítását szolgálja.

A törvény az egyes adalékanyagokra vonatkozó EU-s rendelkezésekben történt változás miatt módosítja a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvényt (a továbbiakban: Jöt.), valamint a még hatályba nem lépett Jöt. módosításokat tartalmazó, az egyes adótörvények és azzal összefüggő egyéb törvények módosításáról szóló 2011. évi CLVI. törvényt (a továbbiakban: Eat.).

Az adóigazgatás szabályozásával kapcsolatos tapasztalatok az adózás rendjéről szóló 2003. évi XCII. törvény rendelkezéseinek gyakorlati alkalmazását segítő módosításokat tesznek szükségessé. Emellett a törvény keretében jogértelmezést egyértelműsítő pontosításokra is sor kerül.

A távhőszolgáltatás versenyképesebbé tételéről szóló 2008. évi LXVII. törvény (a továbbiakban: Távhő tv.) hatályos 17. §-ának (7) bekezdése értelmében az energiaellátók jövedelemadójára - mint sajátos kiegészítő társasági adóra - vonatkozó törvényi szabályok 2013. január 1-jén hatályukat vesztik, azaz ezen időponttal az adónem megszűnne. Ezen túlmenően ez év végével az időszakos, nettó árbevétel alapján fizetendő, az energiaszektort is terhelő ágazati különadó is megszűnik.

Magyarország azonban egyfelől elkötelezett a költségvetési hiány tartásában, az államadósság csökkentésében, másfelől pedig a közteherviselés elvéből az következik, hogy az a vállalkozás, amelynek adófizető képessége nagyobb, magasabb adót viseljen. Az energiaellátók jövedelemadóját fizetők piaca stabil, ugyanakkor a verseny korlátozottan érvényesül, ezért a piaci szereplők képesek arra, hogy az egyébként alacsony társasági adószinthez képest magasabb összegű, a jövedelmet terhelő adót fizessenek. Ezért indokolt az energiaellátók jövedelemadójának a jövőben történő fenntartása.

Az energiaellátók jövedelemadójának alanyi köre ugyanakkor nem terjed ki valamennyi piaci szereplőre, amellett, hogy az energiapiaci szereplőkhöz hasonló helyzetben vannak a vízszolgáltatók és települési hulladékkezelési közszolgáltatást nyújtók is.

Ezért az adóalanyok köre újabb vállalkozói csoportokkal egészül ki:

- a villamos energiáról szóló törvény szerinti egyetemes szolgáltatóval és elosztói engedélyessel,

- a földgázellátásról szóló törvény szerinti egyetemes szolgáltatóval és elosztói engedélyessel,

- a közüzemi vízszolgáltatást nyújtó és

- a települési hulladékkezelési közszolgáltatást biztosítóval.

Ezen túlmenően a hiánycél tartása érdekében 8-ról 11 százalékra nő az adókulcs.

-----STARTING---POINT---RESZLETES---

1. Az illetékekről szóló 1990. évi XCIII. törvény módosítása

Az 1. §-hoz

A közösségi joggal való teljes mértékű harmonizáció érdekében a törvény az illetékmentességi szabály hatályos rendelkezéséből a „hazai” jelzőt elhagyja.

A 2. §-hoz

A közösségi joggal való teljes mértékű harmonizáció érdekében a törvény az illetékmentességi szabály hatályos rendelkezéséből a „hazai” jelzőt elhagyja.

A 3. §-hoz

A törvény a visszterhes vagyonátruházási illetékmentességi szabály alanyi körének pontosítását célozza a statisztikai nómenklatúrának (TEÁOR 08) megfelelően.

A 4. §-hoz

A törvény a jogalkalmazói gyakorlat számára egyértelműsíti az Itv. 23/A. §-ában rögzített ingatlanforgalmazási célú illetékkedvezményi szabály alkalmazásának feltételéül szabott továbbértékesítés vonatkozásában, hogy az illetékkedvezmény alkalmazásakor vállalt feltétel az ingatlan - főtevékenysége szerint saját tulajdonú, bérelt ingatlan bérbeadásával vagy saját tulajdonú ingatlan adásvételével foglalkozó - kapcsolt vállalkozás részére történő értékesítésével akkor sem teljesül, ha a vállalkozó az ingatlant 2012. január 1-jét megelőzően szerezte meg.

Az 5. §-hoz

A törvény egyértelművé teszi, hogy gépjárműszerzés esetén a gépjármű korának meghatározásakor kizárólag a gyártás évére kell figyelemmel lenni, a gyártási hónap nem releváns az illetékkötelezettség szempontjából, illetve szövegpontosító módosítást tartalmaz.

A 6. §-hoz

Az Itv. hatályos szövege kétszer is tartalmazza az Itv. 26. § (1) bekezdésének r) pontját, illetve a nevezett pontban foglalt illetékmentesség igénybevételekor vállalt feltétel elmaradásának következményeit tartalmazó rendelkezést. A törvény ezeket a duplikációkat orvosolja.

2. A szerencsejáték szervezéséről szóló 1991. évi XXXIV. törvény módosítása

A 7. §-hoz

A szerencsejáték szervezéséről szóló 1991. évi XXXIV. törvény (a továbbiakban: Szjtv.) 13/A. § (2) bekezdését módosító, új 2. mondatot és az ezt követő mondatot kiegészítő rendelkezés garanciális szabályként, a központi szerver üzemeltetők monopolhelyzetének megelőzése érdekében kizárja az azonos társaság által egyidejűleg több központi szerver üzemeltetésének, valamint a részben azonos személyi kör által több gazdasági társaságon keresztül több központi szerver üzemeltetésének a lehetőségét. A 13/A. § (2) bekezdés új 4. mondata és a 13/A. § (3b) bekezdése együttesen biztosítja a központi szervert auditáló szervezet és a központi szervert üzemeltető társaság tagjai, részvényesei, vezető tisztségviselői, ezek közeli hozzátartozói összeférhetetlenségét és ezen keresztül azt, hogy az auditáló szervezet a vizsgált központi szervert üzemeltető társaságtól nem csak szakmailag, hanem személyi összetételében is független legyen.

A 13/A. § (3) bekezdésében foglaltakat módosító, a törvényben az Szjtv. 13/A. § (3), (3a) (3b) bekezdéseiben szereplő rendelkezések a központi szerver jogszabályoknak való megfelelőségét tanúsító szervezet (auditáló szervezet) személyi-szakmai feltételeinek előírását pontosítják az elektronikus aláírás tanúsító szervezetek nyilvántartására és a nyilvántartást vezető Nemzeti Média- és Hírközlési Hatóságra vonatkozó jogszabályokkal való összhang megteremtésével.

A 13/A. § (3b) bekezdését megállapító rendelkezés szerint az auditáló szervezetnek az elektronikus aláírás tanúsító szervezetek nyilvántartásába való bejegyzéséről, a 8 éves tapasztalat meglétéről és az akkreditálással alátámasztott szakértelem-elemekről az auditálásról kiadott okiratban kell nyilatkoznia.

A 8. §-hoz

Az Szjtv. 13/E. § (1) bekezdését megállapító rendelkezés a központi szerverhez való csatlakozási szerződések időtartamát, alakszerűségét és rendes felmondását szabályozza. Csatlakozási szerződést a központi szerver üzemeltető és a helyhez között szerver alapú pénznyerő automata (HSZPA) üzemeltető, illetve a központi szerver üzemeltető és a nem helyhez kötött szerver alapú pénznyerő rendszer (NHSZPR) üzemeltető köthet. Mivel a központi szerver, a HSZPA és az NHSZPR üzemeltetésre határozott időtartamú engedélyt ad ki az államháztartásért felelős miniszter, illetve az állami adóhatóság, a törvény az egységes jogértelmezés érdekében kimondja, hogy a csatlakozási szerződés kizárólag határozott időtartamra köthető. A csatlakozási szerződések számának a központi szerver üzemeltetés engedélyezési eljárásban és az engedély időtartama alatt is kiemelkedő jelentősége van, ezért a bizonyítási nehézségek elkerülése érdekében a törvény a csatlakozási szerződések érvényességét írásbeli alakhoz köti. A határozott időtartamú szerződések rugalmas megszüntethetőségének garanciájaként a törvény 6 hónapos felmondási idővel indoklási kötelezettség nélküli, rendes felmondási jogot biztosít a feleknek azzal, hogy rövidebb felmondási időt a csatlakozási szerződésben a szerződő felek kiköthetnek.

Az Szjtv. 13/E. § (2) bekezdését megállapító rendelkezés az engedély érvényességének időtartamára az egyes központi szerver üzemeltetők monopolhelyzetének megelőzése érdekében meghatározza a HSZPA és NHSZPR csatlakozási szerződések tárgyának minimum és maximum értékeit.

A 9. §-hoz

Az Szjtv. 40. § (6) bekezdése szerinti rendelkezés egyértelművé teszi, hogy az Szjtv. 13/A. § (3), (3a), (3b), (3c) bekezdését módosító rendelkezés hatálybalépését követő központi szerver üzemeltetés engedélyezése iránti eljárásokban a módosító rendelkezésnek megfelelő auditáló szervezet által kiállított és a módosító rendelkezésben szereplő tartalmi előírásoknak megfelelő audit igazolás terjeszthető elő.

3. A csődeljárásról és a felszámolási eljárásról szóló 1991. évi XLIX. törvény módosítása

A 10. §-hoz

A Cstv. módosításához kapcsolódó átmeneti rendelkezés.

A 11. §-hoz

Az egyes adótörvények és azzal összefüggő egyéb törvények módosításáról szóló 2011. évi CLVI. törvény IX. fejezetében foglalt szociális hozzájárulási adó a központi költségvetés bevétele, ugyanakkor a szociális hozzájárulási adóként megfizetett összeg - az államháztartásról szóló törvény szerint meghatározott mértékben - a társadalombiztosítási alapokat illeti meg. Ezért indokolt, hogy a felszámolás körébe tartozó vagyon felosztása során továbbra is osztályon belüli elsőbbséget biztosítson a társadalombiztosítási alapok (akár közvetlen, akár közvetett módon befolyt) bevételeinek.

A 12. §-hoz

2011. december 31-ével megszűnt a kötelező tagdíjfizetés. Tekintve, hogy más jogszabályokban (Art., Tbj.) 2012. évtől a magán-nyugdíjpénztári tagdíj már nem adóként behajtandó köztartozás, mivel annak fizetése 2012-től a tag önkéntes befizetésén, kvázi polgári jogi kötelmen alapul, ezért nem indokolt a Cstv.-ben sem az adókra sem más központosított bevételekre vonatkozó szabályozás hatálya alatt tartani.

4. A személyi jövedelemadóról szóló 1995. évi CXVII. törvény módosítása

A 13. §-hoz

A törvény az adóelőleg megállapításához kapcsolódó nyilatkozattételi szabályt pontosítja. A rendelkezés szerint a magánszemély akkor köteles írásbeli nyilatkozatban kérni, hogy a munkáltató, kifizető a jövedelmére alkalmazza az adóalap-kiegészítést, ha az adóévben megszerzett azon jövedelmeinek együttes összege, melyek adóelőlegének megállapítása során az adóalap-kiegészítést nem vették figyelembe, a 2 millió 424 ezer forintot meghaladja. E rendelkezés tehát biztosítja, hogy a magánszemélynek összevont adóalapba tartozó jövedelmének a 2 millió 424 ezer forintot meg nem haladó részét az adóelőleg-megállapítás során ne „bruttósítva” vegye figyelembe a jövedelmet juttató kifizető, munkáltató. A nyilatkozattételi kötelezettség elmulasztása esetén a magánszemély különbözeti bírság fizetésére köteles.

A 14. §-hoz

A szociális szövetkezet olyan sajátos szövetkezeti forma, melynek célja munkanélküli, illetőleg szociálisan hátrányos helyzetben lévő tagjai számára az önfoglalkoztatás keretében munkafeltételek teremtése, valamint szociális helyzetük javításának egyéb módon történő elősegítése.

A szociális szövetkezetek várhatóan elsősorban a mezőgazdaság, illetve az élelmiszer-előállítás területén fognak működni, ezért jellemzően a saját maguk által előállított, megtermelt növényi, állati termékeket, illetve az ezekből előállított élelmiszereket fogják a személyesen közreműködő tagjaiknak munkájuk ellenértékeként kiosztani. A rendelkezés a szociális szövetkezet tagja által - a szociális szövetkezetekről szóló kormányrendelet szerinti - személyes közreműködés ellenértékeként kapott élelmiszer, termény, élőállat formájában megszerzett bevételt mentesíti a személyi jövedelemadó alól. Az adómentesség legfeljebb a havi minimálbér összegéig adott juttatásra vonatkoztatható. Az élelmiszer juttatás értékének megállapításánál a szövetkezet értékesítési tevékenysége során alkalmazott árat, ennek hiányában a szokásos piaci értéket kell figyelembe venni.

Tekintettel arra, hogy az iskolaszövetkezeteknek és a foglalkoztatási szövetkezeteknek elsősorban nem az a célja, hogy a magánszemélyek önfenntartását biztosítsák, így az e szervezetektől kapott juttatásokra az adómentesség nem alkalmazható.

Az otthonteremtési kamattámogatásról szóló 341/2011. (XII. 29.) Korm. rendelet alapján meghatározott feltételek esetén a magánszemélyek a központi költségvetésből otthonteremtési kamattámogatást igényelhetnek, amelynek adómentessé tétele indokolt más - központi költségvetés terhére folyósított - támogatásokhoz hasonlóan. A törvény az Szja tv. 1. számú melléklet 2.1.1. alpontját egészíti ki.

Az otthonteremtési kamattámogatásról szóló 341/2011. (XII. 29.) Korm. rendelet egyes otthonteremtési kamattámogatásos hitelek nyújtását azzal a feltétellel teszi lehetővé, hogy a magánszemély késedelmes jelzáloghiteléből a hitellel terhelt ingatlan vételárából törleszteni nem tudott rész megfizetésétől a hitelintézet eltekint. A jelzáloghitelek állományának csökkentése és az otthonteremtési kamattámogatásos hitelek igénybevételének elősegítése érdekében indokolt az így elengedett kötelezettség adó alól történő mentesítése.

5. A társasági adóról és az osztalékadóról szóló 1996. évi LXXXI. törvény módosítása

A 15. §-hoz

A különböző tagállamok anya- és leányvállalatai esetében alkalmazandó adóztatás közös rendszeréről szóló 90/435/EGK irányelvet és azok módosításait a 2011/96/EU irányelv - egységes szerkezetben, tartalmi változás nélkül - váltotta fel. A módosítás az új irányelvre történő hivatkozást tartalmazza.

A 16. §-hoz

Átmeneti rendelkezés.

A 17. §-hoz

A társasági adótörvény szövegpontosítása biztosítja, hogy a K+F bérköltség adókedvezményének átmeneti rendelkezése egyértelműen alkalmazható legyen a kis- és középvállalkozásnak nem minősülő adózókra, továbbá, hogy a megállapított, de ki nem fizetett osztalék kettős nem adóztatása általánosan, időkorlát nélkül érvényesüljön.

A 18. §-hoz

Hatályon kívül helyező, szövegpontosító rendelkezések. A Tao tv. 1. számú melléklet 5. pontja a) alpontjának módosítását az indokolja, hogy annak alkalmazását egy olyan rendelkezéstől teszi függővé, amely korábban hatályon kívül helyezésre került.

6. A hitelintézetekről és a pénzügyi vállalkozásokról szóló 1996. évi CXII. törvény módosítása

A 19. §-hoz

A módosítás célja, hogy a betétesek a hitelintézet végelszámolása esetén is 20 munkanapon belül hozzájuthassanak pénzükhöz az OBA kártalanítási eljárásának keretében.

Ha a hitelintézet tevékenységi engedély visszavonására nem fizetésképtelenség [Hpt. 30. § (1) bekezdés c) pontja] alapján kerül sor, a Felügyeletnek a végelszámolás kimondásáról kell rendelkeznie. A hitelintézet végelszámolása esetén a betétek nem fagynak be, így az OBA által kifizetendő kártalanítás kezdő időpontja elhúzódik még abban az esetben is, ha a végelszámolás időközben átfordul felszámolási eljárásba.

A hatályos szabályozás szerint az OBA belépésére csak a hitelezői követelések bejelentésére rendelkezésre álló hatvan napot, illetve azt követően kerülhet sor, ha a végelszámoló kezdeményezésére a bíróság elrendeli a felszámolást. A kártalanítás kezdő időpontjának ilyen mértékű elhúzódása jelentősen sérti a betétesek érdekeit és rendkívül kedvezőtlen társadalmi megítélést válthat ki a pénzügyi szektorba vetett bizalmat illetően. Ha ugyanis a hitelintézet tevékenységi engedélyének visszavonására a fizetésképtelenség állapotának beálltát követően kerül sor, akkor a Felügyeletnek a tevékenységi engedélyt visszavonó és a felszámolási eljárást kezdeményező határozata közlésének időpontjától kezdődően az OBA megkezdheti, és a jogszabályi előírások szerint húsz munkanapon belül befejezi a betétesek részére a kártalanítás kifizetését.

A módosítás célja az, hogy a hitelintézet betéteseit a Hpt. 30. § (1) bekezdés b) pontjára alapított engedély visszavonás esetében - azaz, ha fennáll a veszélye annak, hogy a hitelintézet nem tud eleget tenni a kötelezettségeinek - az OBA kártalanítás szempontjából ugyanolyan helyzetbe hozza, mint a betétek befagyása, illetve a hitelintézet felszámolása esetén. Ebben az esetben ugyanis a fizetőképesség kritikus szintje áll fenn, tehát - az egyéb végelszámolási indokoktól eltérően - olyan helyzetben kerül végelszámolás alá a hitelintézet, ami fokozott veszélyt jelent a betétek intézmény által történő visszafizetése tekintetében.

7. A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A 20. §-hoz

A 2012. január 1-jétől hatályos szabályok szerint a korhatár előtti ellátásban, a szolgálati járandóságban és a balettművészeti életjáradékban részesülők a Tbj. 16. §-a alapján - más ellátottakhoz hasonlóan - külön járulékfizetés nélkül jogosultak egészségügyi szolgáltatásra. A Tbj. szabályai közötti koherencia megteremtése érdekében azonban indokolt a Tbj. 39. § (2) bekezdésének pontosítása, ami egyértelművé teszi, hogy e jogosulti kör nem kötelezett egészségügyi szolgáltatási járulékfizetésre.

A 21. §-hoz

A rendelkezés olyan időszakra vonatkozó átmeneti szabályokat tartalmaz, amelyek az adózás rendjéről szóló törvény szerinti elévülési időn túliak, így azok hatályon kívül helyezése szükséges.

8. A regisztrációs adóról szóló 2003. évi CX. törvény módosítása

A 22. §-hoz

A Rega tv. a személygépkocsik adótételének megállapításához szükséges környezetvédelmi besorolást illetően a közúti járművek forgalomba helyezésének és forgalomban tartásának műszaki feltételeiről szóló 6/1990. (IV. 12.) KöHÉM rendelet (a továbbiakban: KöHÉM rendelet) 2007. február 5. napján hatályos 5. számú melléklete II. fejezetére utal. Az elmúlt öt évben azonban a legmagasabb környezetvédelmi osztályokba sorolt személygépkocsikra a KöHÉM rendelet - a technikai fejlődést követve - 11-től 16-ig új környezetvédelmi osztályokat állapított meg. A módosítás - az egyértelmű jogalkalmazás érdekében - az ún. állapotrögzítő rendelkezésben a gépjárművekre vonatkozó regisztrációs adómegállapítás során a KöHÉM rendelet tekintetében 2012. április 30. napját jelöli meg.

A 23. §-hoz

A törvény a Rega tv.-ben rögzített, a közúti közlekedésről szóló törvény szerinti, a külföldi rendszámmal ellátott jármű üzemeltetésének megsértése esetén megállapítandó közigazgatási bírság alóli mentesítésre vonatkozó hivatkozást pontosítja.

9. A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

A 24. §-hoz

A törvény hatályon kívül helyezi a visszavont 2011/545/EU számú bizottsági végrehajtási határozatra vonatkozó harmonizációs hivatkozást.

10. Az adózás rendjéről szóló 2003. évi XCII. törvény módosítása

A 25. §-hoz

A gazdasági folyamatok átláthatóságát növeli, ha az üzleti élet szereplői, a pénzforgalmi számlanyitásra kötelezett adózók egymás közti pénzforgalmuk minél nagyobb részét pénzforgalmi bankszámlájukon bonyolítják le. Ennek érdekében új kötelezettségként írja elő az Art. azt, hogy ezen adózók ugyanazon szerződés alapján egy hónapban teljesített, egymás közti kifizetéseiket legfeljebb 1,5 millió forint összegben teljesíthetik készpénzfizetéssel (bankjegy vagy pénz érme átadásával). A szerződéseknek ezen kötelezettség megkerülése céljából több szerződéssé való felosztásának gátja a rendeltetés szerinti joggyakorlás elve. Ha megállapítható, hogy a szerződések felosztása kétséget kizáróan ezen kötelezettség megkerülését célozza, úgy ezen több szerződés a készpénzfizetési korlát szempontjából egy szerződésnek minősül.

A 26. §-hoz

Célszerű, hogy az adóregisztrációs eljárás során kizárólag olyan adótartozás fennállására tekintettel kerüljön elutasításra az adószám megállapítására irányuló kérelem, amely adótartozást megállapító határozat bírósági felülvizsgálatának megindítására irányuló határidő lejárt, vagy a bírósági felülvizsgálata lezárult.

A 27. §-hoz

Lásd a 25. §-hoz tartozó indokolást.

A 28. §-hoz

Az európai uniós fejlesztési támogatásokról szóló éves beszámolási kötelezettség teljesítése érdekében a programok irányításáért felelős Nemzeti Fejlesztési Ügynökség rendelkezésére kell állnia azoknak az információknak, hogy a kis- és középvállalati (KKV) besorolás alapján mely típusú kedvezményezettek részesültek támogatásban. A kedvezményezettek típusának meghatározásához szükséges a tulajdonosi struktúra figyelembe vétele, melynek cégenkénti feltérképezése a számos támogatott pályázat miatt rendkívül körülményes lenne. Az állami adóhatósághoz benyújtandó társasági adóbevallás tartalmazza a KKV besorolást jelölő kódot (minősítő kód), valamint az egyszerűsített vállalkozói adóbevallást benyújtókról a bevallásban szereplő statisztikai állományi létszám adat alapján a KKV besorolás megállapítható. A törvény lehetőséget biztosít arra, hogy az Európai Bizottság felé történő beszámolási kötelezettségének teljesítéséhez szükséges - a társasági adóbevallásban és egyszerűsített vállalkozói adóbevallásból kinyerhető adatokat - megkeresésre az állami adóhatóság a Nemzeti Fejlesztési Ügynökség rendelkezésére bocsássa.

A 29. §-hoz

Az Art. 85/A. § (4) bekezdésében foglaltak alapján a jövedelemigazoláson szerepelnie kell az összevontan és elkülönülten adózó jövedelemnek. Tekintettel arra, hogy az adónyilatkozaton ezen adatok nem szerepelnek, az állami adóhatóság nem tudja azokat a jövedelemigazoláson feltüntetni.

A 30. §-hoz

A 2012. január 1-jétől hatályos 104. § (3) bekezdése alapján amennyiben az adóhatóság jogszabálysértést nem tár fel, úgy az e tényt rögzítő jegyzőkönyvet próbavásárlás esetén minden esetben postai úton kell az adózó részére kézbesíteni, nincs lehetőség arra, hogy azt az adóellenőrök a jelen lévő alkalmazottnak vagy az értékesítésben közreműködő személynek adják át. A fel nem fedett próbavásárlás jogintézményének lényegéből adódóan valóban indokolt a jegyzőkönyv postai úton történő kézbesítése, azonban fennállhatnak olyan speciális körülmények (pl. gyorsan romló vagy nagy értékű áru), amelyek szükségessé teszik, hogy az adóhatóság a próbavásárlás általános szabályai szerint járhasson el. Amennyiben az adóhatóság a próbavásárlás során jogszabálysértést nem állapít meg, de a próbavásárlás körülményei indokolják, az adóellenőrök a jegyzőkönyvet a jelen lévő alkalmazott vagy az értékesítésben közreműködő személy részére is átadhassák.

A 31. §-hoz

A hivatalos irat a postai úton való kézbesítés sikertelensége esetén több okból kifolyólag érkezhet vissza az adóhatósághoz, melyek közül a törvény kizárólag a „nem kereste”, „átvételt megtagadta”, „levélszekrény hiánya miatt kézbesíthetetlen” és a „címzett ismeretlen helyre költözött” eseteket rendezte.

A postai szolgáltatások ellátásáról és minőségi követelményeiről szóló 79/2004. (IV. 19.) Korm. rendelet 29. § (9) bekezdése szerint „az egyetemes postai szolgáltató a kézbesítés eredménytelenségének az (5) bekezdésben, illetve a (7)-(8) bekezdésekben meghatározott okokon kívüli egyéb okairól is tájékoztatja a feladót, a tértivevényre történő rövid feljegyzésével.” A Korm. rendelet a kézbesítés eredménytelenségére hivatkozva alkalmazza a hivatalos irat visszaküldésére vonatkozó szabályokat.

A kézbesítés eredménytelenségének fogalmába azonban beletartoznak a posta által használt „címzett ismeretlen helyre költözött”, a „címzett ismeretlen”, „címzett elköltözött” és „cím elégtelen” kifejezések is.

Ennek alapján a törvény általános szabályként határozza meg, hogy az adózó részére szabályosan kézbesített adóhatósági iratot a kézbesítés megkísérlésének napján kézbesítettnek kell tekinteni, ha a küldemény az adóhatósághoz a kézbesítés eredménytelensége miatt érkezik vissza. Az új szabályok szerint az adóhatóságnak a kézbesítési vélelem beálltáról nem kell értesítenie az adózót, természetesen ez alól kivételt képeznek azok az esetek, amikor a kézbesítési vélelem beálltáról az állami adóhatóságnak elektronikus úton értesítést kell küldenie.

A módosítás a 2012. január 1-jétől hatályos szabályokhoz képest érdemi változást nem eredményez, az egyes esetek konkrét megjelölésének mellőzésével egyértelművé válik, hogy a kézbesítési vélelem beálltát valamennyi, a küldemény kézbesítésének eredménytelenségét okozó esetben megállapítja az adóhatóság. Jogkövetést támogató intézkedésként kerül bevezetésre a kézbesítési vélelemmel kapcsolatos adatoknak az adóhatóság internetes honlapján történő közzététele, valamint az ügyfélkapun keresztül való értesítés.

A törvény a fentiekben bemutatott általános szabályhoz képest speciális rendelkezésként szabályozza, hogy a szabályszerűen feladott adóhatósági iratot a postai kézbesítés második megkísérlését követő ötödik munkanapon kell kézbesítettnek tekinteni, ha a posta a rá vonatkozó szabályoknak megfelelően „nem kereste” jelzéssel küldte vissza azt az adóhatóságnak.

A törvény új rendelkezést vezet be a személyes átadás tekintetében, miszerint az adóhatósági iratot a személyes átadásának megkísérlése napján akkor is kézbesítettnek kell tekinteni, ha az adózó, vagy az irat átvételére jogosult meghatalmazottja az átvételt megtagadta. E rendelkezés bevezetésével egyértelműen meghatározásra kerül az az esetkör, amikor az adózó az adóhatósági irat átvételét a személyes kézbesítés során tagadja meg. A törvény ezzel a rendelkezéssel azonos megítélés alá vonja az adóhatósági irat postai és a személyes átadása során annak megtagadására, illetve az ahhoz kapcsolódó jogkövetkezményekre vonatkozó szabályozást.

A hatályos rendelkezések szerint a kézbesítési vélelem beálltáról az adózó nem rendelkezik információval, aminek következtében előfordulhat, hogy olyan lényeges adóhatósági irat kézbesítéséről nem szerez tudomást, vagy olyan adóhatósági eljárás indul el, amely jelentősen befolyásolja jogait, kötelezettségeit.

A fentiek orvoslása érdekében a törvény lehetőséget teremt arra, hogy az állami adóhatóság a kézbesítési vélelem beálltáról honlapján tájékoztassa azt az adózót, aki részére a kiküldött adhatósági irat vonatkozásában a kézbesítési vélelem beállt.

Ez alól kivételt képez az az esetkör, amikor a címzett megtagadta a részére kiküldött adóhatósági irat átvételét. E rendelkezés indoka, hogy az adózó értesült arról, hogy az állami adóhatóság részére iratot küldött, és saját felelősségi körében döntött arról, hogy az adóhatósági irat tartalmát nem kívánja megismerni.

A törvény elsődleges célja, hogy az adózók értesüljenek arról, hogy a részükre címzettként kiküldött adóhatósági irat tekintetében beállt a kézbesítési vélelem.

A törvény biztosítja, hogy az adózó a kézbesítési vélelem beálltát követően e ténynek az állami adóhatóság honlapján való közzétételét követő 15 napon belül kezdeményezhesse a kézbesítési vélelem megdöntését.

A törvény további értesítési fórumot biztosít azok számára, akik a központi elektronikus szolgáltató rendszerhez való hozzáféréssel (ügyfélkapuval) rendelkeznek, hiszen az állami adóhatóság a honlapon való közzététellel egyidejűleg a központi elektronikus szolgáltató rendszerhez való hozzáféréssel (ügyfélkapuval) rendelkező magánszemély adózót, jogi személy vagy jogi személyiséggel nem rendelkező egyéb szervezet adózó esetén a rá vonatkozó szabályok szerint képviseletre jogosult, ügyfélkapuval rendelkező személyt, vagy az adózónak a kézbesítési vélelemmel érintett ügyben eljáró, ügyfélkapuval rendelkező meghatalmazottját elektronikus úton értesíti az internetes honlapján közzétett adatokról. A kézbesítési vélelem megdöntésére irányuló kérelem előterjesztésére vonatkozó határidők azonban ebben az esetben is az állami adóhatóság internetes honlapján való közzétételre irányadó szabályok szerint alakulnak.

A 32. §-hoz

A törvény amellett, hogy opcionálissá teszi a feltételes adómegállapítási eljárás során az állami adóhatóság megkeresését, a megkeresés teljesítésének határidejét 15 napra módosítja.

A 33. §-hoz

A hitelszerződésből eredő kötelezettségeiknek eleget tenni nem tudó természetes személyek lakhatásának biztosításáról szóló 2011. évi CLXX. törvény módosításával összefüggő módosítás.

A 34. §-hoz

A végrehajtással kapcsolatban felmerült költséget az Art. példálózó jelleggel definiálja, elsősorban készkiadásnak minősülő költségtípusokat nevesítve, azonban a felsorolásban szereplő „egyéb költség” kifejezés használata miatt a végrehajtási költség fogalma nem egyértelműen behatárolt. Az Art. 2012. január 1-jei hatállyal felhatalmazást adott az adópolitikáért felelős miniszternek arra, hogy a végrehajtási költség megállapításának és megfizetésének részletszabályait rendeletben meghatározhassa. A törvény alapján a rendeletben lehetőség lesz olyan szabályrendszert kialakítani, mely által az adó-végrehajtási eljárásban a ténylegesen felmerülő költségekhez jobban igazodó költségek megállapítására kerülhet sor.

A 35. §-hoz

A pénzforgalmi bankszámla nyitásra kötelezett adózók egymás közti, készpénzben teljesített kifizetéseinek korlátozására vonatkozó szabályozás megsértése esetén az állami adóhatóság mulasztási bírságot állapít meg, melynek mértéke a jogszerűtlenül készpénzben teljesített kifizetés 20%-a.

A 36. §-hoz

A belföldi áfa összesítő jelentés hasznosulását segíti elő, ha az általános forgalmi adó alanyai az általuk kibocsátott, vagy befogadott számlák tekintetében más adóalany által teljesített összesítő nyilatkozat adataihoz az elektronikus ügyfélkapu rendszerben hozzáférhetnek, ezáltal ellenőrizhetik, hogy partnereik összesítő jelentés tételi kötelezettségüknek vonatkozásukban eleget tettek-e.

A 37. §-hoz

Technikai pontosítás, tekintettel arra, hogy az Art. 189. §-a 2012. február 1-jétől 3 darab (14) bekezdéssel rendelkezik.

A 38. §-hoz

Átmeneti rendelkezések.

A 39. §-hoz

Átmeneti rendelkezés az általános forgalmi adó összesítő jelentéssel kapcsolatos rendelkezések alkalmazására vonatkozóan.

A 40. §-hoz

Szövegcserés módosítások.

A 41. §-hoz

Hatályukat vesztő rendelkezések.

A 42. §-hoz

Az Art. 3. számú melléklet G) pont 7. alpont módosítására történő utalás.

11. A közösségi vámjog végrehajtásáról szóló 2003. évi CXXVI. törvény módosítása

A 43-44. §-hoz

Az Európai Bizottság elvárja a tagállamoktól már az Uniós Vámkódex alkalmazása előtt, hogy biztosítsák az Unió egyik alapelvének tekinthető meghallgatáshoz való jog érvényesülését a nemzeti szabályozásukban.

2009 márciusában a Bizottság felmérte, hogy a tagállamok hogyan biztosítják ezen alapelv érvényesülését. Magyarország érvelését, amelyben a közigazgatási eljárás során az ügyfelet megillető garanciális szabályokat (iratbetekintés, nyilatkozattétel) illetve a vámjogi utólagos ellenőrzések jegyzőkönyveire való észrevételezés jogát emeltük ki, mint a meghallgatáshoz való jog megvalósulását, nem fogadták el, és 2010 novemberében újabb tájékoztatást kértek a tagállami végrehajtás aktuális állapotáról. Magyarország válaszát, amelyben a jelenlegi eszközeink alkalmasságát fenntartva a jövőbeni közösségi jogalkotás szövegének végleges megállapításának megvárását javasoltuk egy új szabályozás bázisául, ismételten nem fogadták el, és 2011. szeptember 27-én ez ügyben a vámügyi határozatokkal kapcsolatos meghallgatáshoz való jog érvényesülése tárgyában az EU Pilot-ot indított Magyarország ellen. A meghallgatáshoz való jogot az egyes adótörvények és azzal összefüggő egyéb törvények módosításáról szóló 2011. évi CLVI. törvény 135. §-a iktatta be a nemzeti jogrendszerbe. Szükségessé vált a meghallgatáshoz való jog gyakorlásának biztosítására vonatkozó részletszabályok, kivételek és értelmezési rendelkezések meghatározása, melyeket a jogalkalmazás könnyítése érdekében a jelen törvény tartalmaz.

12. Az autóbusszal végzett menetrend szerinti személyszállításról szóló 2004. évi XXXIII. törvény módosítása

A 45. §-hoz

Az elszámolások ésszerűsítése érdekében a módosítás lehetővé teszi, hogy az önkormányzat meghatározó befolyása alatt álló korlátolt felelősségű társaságként vagy részvénytársaságként vagy az önkormányzat irányítása alatt álló költségvetési szervként működő közlekedésszervező, valamint a közlekedési közszolgáltatás teljesítésében érintett közlekedési szolgáltató az adóhatóságtól kérelmezhesse csoportos adóalanyiság létrehozását.

13. A cégnyilvánosságról, a bírósági cégeljárásról és a végelszámolásról szóló 2006. évi V. törvény módosítása

A 46. §-hoz

Az adózás rendjéről szóló törvénynek a számviteli törvény szerinti beszámoló letétbe helyezésének elmulasztásával kapcsolatos rendelkezései 2012. január 1-jétől módosultak, azonban a cégnyilvánosságról, a bírósági cégeljárásról és a végelszámolásról szóló törvényben jelenleg is a 2012. január 1-je előtti szabályok szerepelnek a beszámoló letétbe helyezésének elmulasztásával kapcsolatos adóhatósági intézkedésekre vonatkozóan. A törvény szerinti módosítás a két törvény közötti összhang megteremtését szolgálja.

14. A biztonságos és gazdaságos gyógyszer és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény módosítása

A 47. §-hoz

A törvény az alacsony bevétellel, és relatíve nagy adminisztrációs teherrel járó gyógyszertár szolidaritási díj megszüntetését irányozza elő, mégpedig 2013. január 1-jétől. Ezzel a közforgalmú gyógyszertárak és a közvetlen lakossági gyógyszerellátást végző intézeti gyógyszertár gazdasági pozíciója javul.

15. Az államháztartás egyensúlyát javító különadóról és járadékról szóló 2006. évi LIX. törvény módosítása

A 48. §-hoz

A törvény szerint a devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény (a továbbiakban: Gyűjtőszámla-hitel tv.) módosításával összhangban az „árfolyamgát” rendszerén keresztül a deviza jelzáloghitel havi törlesztőrészletének az árfolyamgát feletti részéből a kamatrészre eső hányadot a költségvetés teljes mértékben megtéríti (a pénzügyi intézmény és a költségvetés közötti 50-50 százalékos tehermegosztási mód helyett) és a kamatrészre eső hányad 50 százalékát a pénzügyi intézmény a hitelintézetek pénzügyi járadéka útján teljesíti.

A Gyűjtőszámla-hitel tv. alapján a Magyar Állam meghatározott feltételek teljesítése esetén bizonyos összegeket térít a pénzügyi intézmények részére. A rendelkezés ezen állami térítések adó- és járadékmentességét biztosítja, tekintettel arra, hogy e térítések a pénzügyi intézményektől elvonásra kerülnek, így valós jövedelmet nem generálnak.

A 49. §-hoz

A Különadó törvény 4/A. § (21) bekezdésében „az elszámolt ráfordítások összegének (a számított veszteségének)” szövegrész eltérő hatással van a levonható összeg nagyságát érintően, attól függően, hogy az érintett pénzügyi intézmény milyen szerződéses formát választ az érintett devizahitel forintosítása (átváltása) és elengedése során. Ugyanakkor a Bankszövetség és a Kormány közötti megállapodás egységesen kívánta biztosítani a levonhatóságot minden - polgári jogi értelemben - elengedett követelés tekintetében. Ennek érdekében indokolt a hatályos szöveg pontosítása.

A módosítás e mellett a Bankszövetség és a Kormány közötti megállapodásnak megfelelően egyértelművé teszi, hogy

- a már felmondott kölcsönjogviszonyokból eredő tartozások átváltása és részleges elengedése esetén is levonható az elengedett rész 30%-a,

- a különadó csökkentése a követelés részleges, 25 százalékos mértékben meghatározott elengedésére alkalmazható.

A törvény szerint a fogyasztóval kötött deviza alapú, Magyarország területén fekvő lakóingatlanra vonatkozó lízingszerződésből eredő követelés részleges elengedése esetén a követelésből elengedett rész a pénzügyi intézmény által 2012-re fizetendő különadó összegből levonható.

A törvény szerint az adóvisszatérítésre jogosultak köre kibővül a befektetési vállalkozóval és az alapkezelővel.

A törvény biztosítja, hogy minden olyan pénzügyi intézmény, amely fennálló mikro-, kis- és középvállalati hitel-állományát 2012. szeptember 30-ig növeli, az állománynövekedés forintban elszámolt ellenértékét levonhatja a 2012. évi bankadó alapjából azzal, hogy az állománynövekedés meghatározása szempontjából a 2011. szeptember 30-án fennálló állomány 95%-át kell bázisnak tekinteni. A pénzügyi intézmény által lakóingatlan fedezet mellett természetes személynek nyújtott, valamint az uniós pályázati támogatással érintett projekteknek az önerő kiegészítéséhez, valamint az előfinanszírozáshoz nyújtott hitelrészen felüli hitelrésze a 2012-re esedékes bankadó adóalapját csökkenti.

Az 50. §-hoz

A törvény biztosítja, hogy a 90 napnál hosszabb késedelembe esett deviza jelzáloghitelek adósai tartozásának 25 százalékát meghaladó elengedés esetén az elengedett követelés 25 százalékát meghaladó rész tekintetében adófizetési kötelezettség nevesítetten ne keletkezzen.

Az 51. §-hoz

A törvény a Kormány és a Bankszövetség megállapodása Növekedési Paktumában meghatározott kedvezmények érvényesítését segíti elő azáltal, hogy meghatározza a kkv-hitelállomány, uniós pályázat és lakóingatlan fogalmakat.

Az 52. §-hoz

Azok a pénzügyi vállalkozások, amelyek a végtörlesztésből származó veszteségük 30 százalékában meghatározott különadó kedvezményt a 2011-re fizetendő különadó megállapításánál nem tudták teljes mértékben érvényesíteni, nem kerülnek hátrányos helyzetbe, mivel lehetőségük lesz a fennmaradó összeget a 2012-re fizetendő különadó megállapításánál érvényesíteni. A kedvezmény feltételhez kötött, annak összegét kis- és középvállalkozások hitelezésére kell fordítani.

Az 53. §-hoz

A Különadó törvény 4/A. § (11) bekezdésében a „2011-ben kezdődő üzleti év adózás előtti eredménye terhére elszámolt ráfordítások összegének (a számított veszteségnek) 30 százaléka” szövegrész csak a 2011. évben elszámolt számviteli veszteségekre utal. A pénzügyi intézmények ilyen jogcímen való veszteségeik egy részét ráfordításként azonban csak a 2012. üzleti évben számolhatják el, hiszen a 2012. üzleti évben végrehajtott végtörlesztések esetén csak ekkor válik ismertté (és a pénzügyi intézmény ekkor számolja el) az árfolyamok eltéréséből adódó veszteség tényleges összege. A pénzügyi intézmények a 2011. évben ezek várható összege után csak egy becslésen alapuló értékvesztést számolhatnak el. A Bankszövetség és a Kormány közötti megállapodás vonatkozó része alapján azonban a pénzügyi intézmények minden végtörlesztés miatti veszteséget figyelembe vehetnek a levonható összeg meghatározásakor, függetlenül attól, hogy az számvitelileg a 2011-es üzleti évben merült-e fel, ezért a hivatkozott bekezdés szövegének pontosítása indokolt.

Az 54. §-hoz

A rendelkezés 2012. december 31-ével hatályon kívül helyezi a 2012-es járadék megállapításának szabályait, mivel azok csak 2012-ben alkalmazhatóak.

16. Az általános forgalmi adóról szóló 2007. évi CXXVII. törvény módosítása

Az 55-58. §-hoz

A törvény a belföldi összesítő jelentésben előírt adatszolgáltatási kötelezettség végrehajthatósága érdekében előírja, hogy a számlán kötelezően fel kell tüntetni az adóalany vevő adószámát, ha az áthárított adó a kétmillió forintot eléri vagy meghaladja.

A hazánkban megrendezésre kerülő nagyszabású, nemzetközi jelentőségű szabadtéri zenei fesztiválok nemzetközi versenyképességének biztosítása érdekében indokolt, hogy a kereskedelmi szálláshely-szolgáltatáshoz hasonlóan ezekre a kiemelt kulturális rendezvényekre való belépést biztosító belépőjegyek is a kedvezőbb 18%-os adókulcs szerint adózzanak.

17. A távhőszolgáltatás versenyképesebbé tételéről szóló 2008. évi LXVII. törvény módosítása

Az 59. §-hoz

A törvény értelmében az adóalanyok köre kiegészül a közszolgáltatóval.

A 60. §-hoz

A törvény szerint a jövedelemadóból származó bevétel a központi költségvetést - s nem a Távhő tv. 2-3. §-aiban meghatározott célok megvalósítására irányuló célelőirányzatot - illeti meg.

A 61. §-hoz

A törvény szerint az adó mértéke 8 százalékról 11 százalékra emelkedik.

A 62. §-hoz

A törvény értelmében az energiaellátó fogalma kiegészül a villamos energiáról szóló törvény szerinti és a földgázellátásról szóló törvény szerinti egyetemes szolgáltatóval és elosztói engedélyessel. A törvény az értelmező rendelékezések körét a közszolgáltató fogalmával bővíti, ide tartoznak a vízgazdálkodásról szóló törvény szerinti, víziközművekkel közüzemi tevékenységet végző szolgáltatók, valamint a települési hulladékkezelési közszolgáltatást végző hulladékkezelők.

A 63. §-hoz

Az adónem fenntartása érdekében a törvény hatályon kívül helyezi a Távhő tv. azon rendelkezését [17. §-ának (7) bekezdését], mely szerint az energiaellátók jövedelemadója 2013. január 1-jén hatályát vesztené. A módosítás eredményeként az energiaellátók jövedelemadója ezen időpontot követően is az adórendszer részét képezi majd.

18. A közteherviselés rendszerének átalakítását célzó törvénymódosításokról szóló 2009. évi LXXVII. törvény módosítása

A 64. §-hoz

A módosítás a jogszabály egyértelművé tételét célozza annak rögzítésével, hogy az illeték visszatérítésére kizárólag az adózó 2012. szeptember 30-áig - mint jogvesztő határidőig - előterjesztett kérelme alapján van lehetőség.

19. A devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény módosítása

A 65-66. §-hoz

A rendelkezés kiegészíti a devizakölcsön törvényben szabályozott állami szerepvállalást a mentesített követelésrész (amely a rögzített árfolyam alkalmazása miatt felmerülő törlesztési kötelezettség kamatrészét jelenti) 100%-ának állami átvállalásával. A módosítással egyszerűbbé, átláthatóbbá, egyértelműbbé válnak a banki elszámolások, miközben - a Különadó törvény egyidejű módosításával, a hitelintézetek pénzügyi járadékának megegyező összegű emelésével - az állami bevételek azonos szinten maradnak.

20. A szakképzési hozzájárulásról és a képzés fejlesztésének támogatásáról szóló 2011. évi CLV. törvény módosítása

A 67-68. §-hoz

A szakképzési hozzájárulás bevallási kötelezettségüknek jelenleg külön e célra rendszeresített nyomtatványon kell eleget tenniük az arra kötelezetteknek. Az éves szakképzési hozzájárulási kötelezettség bevallási határidejének tárgyévet követő év február 25. napjáról február 12. napjára történő módosításával, e rendelkezés hatályba lépésétől a szakképzési hozzájárulás bevallást nem önálló nyomtatványon, hanem a havi adó- és járulékbevallás részeként kell majd teljesítenie az adózónak.

21. Egyes adótörvények és azzal összefüggő egyéb törvények módosításáról szóló 2011. évi CLVI. törvény eltérő szöveggel történő hatályba lépése

A 69-71. §-hoz

Az egyes adótörvények és azzal összefüggő egyéb törvények módosításáról szóló 2011. évi CLVI. törvény előírta, hogy 2013. január 1-től az általános forgalmi adóalany nyilatkozni köteles az általa kibocsátott és befogadott számlák adatairól, amelyek után az adott adómegállapítási időszakban adófizetési kötelezettsége keletkezett, adólevonási jogot gyakorolt (összesítő jelentés). A törvény, annak érdekében, hogy az adatszolgáltatáshoz kapcsolódó adminisztrációs terheket csökkentse, az összesítő jelentésben részletesen jelentendő adatokat értékhatárhoz köti. Továbbá, a törvény az adózók felkészülését úgy segíti, hogy törvényi szinten írja elő a részletszabályokat.

A 72. §-hoz

A minimálbér kétszereséig 100%-os szociális hozzájárulási adó kedvezmény jár az olyan vállalkozók után, akik

- a 2011. december 31-ei szabályok szerint I. II. III. kategóriás rokkantsági nyugdíjasnak a tb-nyugdíjtörvény szerint minősültek, vagy

- nem minősültek rokkantsági nyugdíjasnak, de a 2012. január 1-jétől hatályos szabályok szerint 50%-os, vagy kisebb mértékű megmaradt egészségi állapottal rendelkeznek és rokkantsági ellátásban részesülnek.

A megváltozott munkaképességű vállalkozók után a minimálbér kétszereséig járó szociális hozzájárulási adó kedvezmény az EUMSZ 107. cikk (1) bekezdése értelmében vett állami támogatásnak minősül, és az uniós joggal összhangban csekély összegű támogatásként (az 1998/2006/EK rendelet, illetve a 1535/2007/EK rendelet szabályainak betartásával), illetve fogyatékkal élő munkavállalók foglalkoztatásához bértámogatás formájában nyújtott támogatásként (a 800/2008/EK rendelet szabályainak betartásával) nyújtható. Ezért szükséges a törvénynek e klauzulával való kiegészítése.

A 73. §-hoz

Az új 2012/209/EU bizottsági végrehajtási határozat miatt szükségessé vált, hogy a korábbi 2011/545/EU bizottsági határozat miatt módosított Jöt. rendelkezések ne lépjenek hatályba 2012. július 1-vel az egyes adalék anyagok ellenőrzött ásványolajtermék körbe kerülésével kapcsolatosan.

22. A befektetési alapkezelőkről és a kollektív befektetési formákról szóló 2011. évi CXCII. törvény módosítása

A 74. §-hoz

A 2011. december végén elfogadott, a befektetési alapkezelőkről és a kollektív befektetési formákról szóló 2011. évi CXCIII. törvény jelenleg hatályos átmeneti rendelkezése 2012. május 31-ig biztosít lehetőséget a befektetési alapok tájékoztatójára, kezelési szabályzatára és a kiemelt befektetési információkra vonatkozó új törvényi rendelkezéseknek való megfelelés érdekében a módosítások kezdeményezésére. A vártnál jelentősebb mértékű adminisztrációs terhet jelentő megfeleltetés biztosítása szükségessé tette, hogy az eddigi határidő meghosszabbításra kerüljön. Mivel a harmonizált alapok (az ún. AEKBV-k) tekintetében a vonatkozó irányelv rendelkezéseit is figyelembe kell venni, a határidő hosszabbítás időtartama különbözik az AEKBV-k és a nem harmonizált alapok esetében. Az előbbiek esetében 2012. július 1., az utóbbiak esetében 2012. október 31. a módosított határidő.

23. Az államháztartásról szóló 2011. évi CXCV. törvény módosítása

A 75-76. §-hoz

A megjelölt szerveknek lehetősége lesz arra, hogy, az adóhatósághoz történő bejelentkezési, valamint általános forgalmi adóval kapcsolatos - e törvényben megjelölt - nyilatkozattételi kötelezettségüknek legkésőbb 2012. július 31-ig jogkövetkezmények nélkül eleget tehessenek, illetve azt megváltoztathassák. Az ezen határidőig az áfa adózási móddal kapcsolatosan megtett nyilatkozatot úgy kell tekintetni, mintha azt az előző év utolsó napjáig teljesítették volna, így az áfa adózási mód választása ebben az esetben visszamenőleges hatályú, azaz a 2012. július 31-ig tett nyilatkozat szerinti adózási módot kell 2012. január 1-től alkalmazni. Emellett a helyi önkormányzat, a többcélú kistérségi társulás, a jogi személyiségű társulás, a helyi nemzetiségi önkormányzat, a helyi önkormányzati költségvetési szerv, a helyi nemzetiségi önkormányzati költségvetési szerv gazdálkodásának elkülönítéséhez fűződő speciális szabályokat határoz meg.

24. A személyszállítási szolgáltatásokról szóló 2012. évi XLI. törvény módosítása

A 77. §-hoz

Lásd a 45. §-hoz tartozó indokolást.

25. A távközlési adóról szóló 2012. évi LVI. törvény módosítása

A 78-82. §-hoz

A módosítás értelmében a teszthívás mentességek mellett, annak elvi alapján a teszt-SMS küldése mentes a távközlési adó alól. E mentességi szabály beiktatása szükségesség tette a teszt-SMS forgalmának definiálást.

A 2012. évben (6 hónapnyi időszakra) az adómaximum összege az eredetileg elfogadott törvény-szöveghez képest (700 Ft/hó/hívószám magánszemély előfizető esetén, illetve 2500 Ft/hó/hívószám más előfizető esetén) kisebb (400 Ft/hó/hívószám magánszemély előfizető esetén, illetve 1400 Ft/hó/hívószám nem magánszemély előfizető esetén) lesz. Az elfogadott törvény szerinti adómaximumok 2013. január 1-jétől lesznek alkalmazandóak.

A módosítás értelmében a távközlési adó esetében a bevallás és adófizetés időpontja a hívást, üzenetküldést követő hónapról a hívás, üzenetküldés hónapját követő második hónapra módosul, annak érdekében, hogy a szolgáltatók az adófizetési kötelezettségüket a befolyt díjból teljesíthessék. Ez a bevallás és adófizetés időpontját eltoló módosítás feleslegessé teszi azt a távközlési adóról szó törvénybeli átmeneti szabályt, amely ennek lehetőségét csak a bevezetés hónapjának adója vonatkozásában biztosította.

-----STARTING---POINT---VEGE---

26. Záró rendelkezések

A 83. §-hoz

Hatályba léptető rendelkezés.

27. Jogharmonizációs záradék

A 84. §-hoz

Jogharmonizációs záradék.