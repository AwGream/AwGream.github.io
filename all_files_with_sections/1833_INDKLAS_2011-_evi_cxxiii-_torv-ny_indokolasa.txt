2011. évi CXXIII. törvény indokolása

az általános forgalmi adóról szóló 2007. évi CXXVII. törvény jogharmonizációs célú módosításáról és az adó-visszaigénylés különös eljárási szabályairól

-----STARTING---POINT---ALTALANOS--- 

A törvény célja, hogy az Európai Unió Bírósága C-274/10. számú ítéletében foglaltaknak eleget tegyen.

-----STARTING---POINT---RESZLETES---

Az 1. §-hoz

Az általános forgalmi adóról szóló 2007. évi CXXVII. törvény (a továbbiakban: Áfa tv.) 186. § (2)-(4) bekezdése szerinti megfizetettségi feltétel hatályon kívül helyezésével kapcsolatos speciális eljárási szabályokat e § tartalmazza.

Az 1. § (1) bekezdése alapján az adózó - választása szerint - kérelemmel igényelheti vissza azt az összeget, amelyet az Áfa tv. hatályon kívül helyezett rendelkezései miatt korábban vissza nem igényelhető összegként vallott be, vagy rendes áfa-bevallásában kérheti vissza, számolhatja el, mint fizetendő adót csökkentő tételt. E bekezdés szerint csak az az összeg érvényesíthető, amelyet az adózó a törvény hatálybalépését megelőzően utoljára esedékes és benyújtott bevallásában vissza nem igényeltként tüntetett fel, így az adózó e bevallási kötelezettsége esetleges elmulasztása esetén az igény nem érvényesíthető. A kérelmet az adózó az állami adóhatóság által rendszeresített formanyomtatványon, 2011. október 20. napjáig, jogvesztő határidővel terjesztheti elő. Ha az adózó igényét nem speciális kérelemben, hanem bevallásában érvényesíti, akkor azt a rá irányadó bevallási határidő figyelembe vételével a kérelem előterjesztésénél irányadó határidőtől függetlenül, bármely bevallásában megteheti.

A törvény 1. § (2) bekezdése alapján az adózó ismételt ellenőrzés iránti kérelmével az e törvény hatálybalépését megelőzően a megfizetettségi feltétel miatt vele szemben jogerős határozattal megállapított adóbírságra, késedelmi pótlékra vonatkozó rendelkezés felülvizsgálatát kérheti, a kérelmet 2011. október 20. napjáig tartó jogvesztő határidőben lehet előterjeszteni. E kérelem az azonos benyújtási határidő ellenére független az (1) bekezdésben meghatározott kérelemtől, így az ismételt ellenőrzésre irányuló kérelmet az adózó akkor is benyújthatja, ha az (1) bekezdés szerint visszaigénylés iránti kérelmet nem terjesztett elő. E szabály vonatkozik az 1992. évi CXXIV. törvény (a tövábbiakban: a régi Áfa. törvény) 48. § (7) bekezdésével összefüggő esetekre is.

A gyors és hatékony eljárás érdekében a törvény 1. § (3) bekezdése alapján a kérelemről az állami adóhatóság csak abban az esetben hoz formális határozatot, ha a kérelmet részben vagy egészben elutasítja (nem teljesíti).

A törvény 1. § (4) bekezdése az adózó igényének kétszeres érvényesítését zárja ki.

Az 1. § (5) bekezdés a visszatérítési igény teljesítésével kapcsolatban az adózás rendjéről szóló 2003. évi XCII. törvény (a továbbiakban: Art.) 37. § (4) bekezdésétől eltérő, speciális kiutalási határidőt ír elő, amely szerint az 1 millió forint alatti visszaigényelt összeg esetén 30 napos a kiutalási határidő (az Art. általános szabálya szerint ez a küszöbérték 500 ezer forint).

-----STARTING---POINT---VEGE---

A 2. §-hoz

A § a törvény hatálybalépéséről rendelkezik.

A 3. §-hoz

A törvény 3. §-a átmeneti rendelkezésként kimondja, hogy a törvény hatálybalépésekor folyamatban levő ügyekben (azaz az Art. szerinti adóügyekben), valamint az e törvény alapján indult ügyekben (így különösen az adózó kérelmére indult ismételt ellenőrzésre irányuló eljárásokban) az Áfa tv. e törvénnyel hatályon kívül helyezett rendelkezései nem alkalmazhatók. E rendelkezés biztosítja, hogy a folyamatban levő és a törvény hatályba lépése után indult eljárásokban az adóhatóság az e törvénynek és a C-274/10. számú ítéletnek megfelelő döntést hozzon.

A 4-5. §-hoz

Az Európai Unió Bírósága C-274/10. számú ítéletében megállapította, hogy az Áfa tv. azon rendelkezése, melynek értelmében azon adóalanyok, melyek a bevallás benyújtására előírt határidőig nem fizették meg a beszerzéseik adóval növelt ellenértékét (megfizetettségi feltétel) a negatív áfa összegét (az adott adó-megállapítási időszakban a fizetendő adót meghaladó levonható adó) kénytelenek a következő adó-megállapítási időszakra továbbgörgetni, az uniós jogba ütközik. A törvény - a bírósági döntés következtében - hatályon kívül helyezi a kifogásolt megfizetettségi feltételre történő utalást.