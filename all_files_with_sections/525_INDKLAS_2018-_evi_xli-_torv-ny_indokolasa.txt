2018. évi XLI. törvény indokolása

az egyes adótörvények és más kapcsolódó törvények módosításáról, valamint a bevándorlási különadóról

-----STARTING---POINT---ALTALANOS--- 

A módosítások kiemelt célja egyes kiemelt adópolitikai célok elérésének ösztönzése, jogharmonizáció biztosítása, az adózók adminisztratív terheinek csökkentése, valamint az öregségi nyugdíjra jogosult munkavállalóknak az adó- és járulékkedvezmények bevezetésével a munkaerőpiacra történő visszavezetésének elősegítése.

A módosítások továbbá az egységes jogértelmezést és az európai unió jogszabályaival való összhang megteremtését szolgálják, valamint a törvény a gyakorlati tapasztalatok alapján szükségessé vált módosításokat is tartalmaz.

A személyi jövedelemadóban a törvény a magánszemélyeket és a kifizetőket terhelő adminisztrációs kötelezettségek további csökkentését célozza azzal, hogy az egyéni vállalkozókra is kiterjeszti annak lehetőségét, hogy az adóhatóság által elkészített bevallási tervezet kiegészítésével, javításával teljesíthessék adóbevallási kötelezettségüket. Lehetővé válik az adóelőleg megállapításához szükséges - a családi kedvezmény, az első házasok kedvezménye, a személyi kedvezmények érvényesítését és költségek figyelembevételét szolgáló - nyilatkozatok elektronikus úton, Ügyfélkapun keresztül történő benyújtása is.

A törvény kezdeményezi továbbá a béren kívül adható juttatások adózásának átalakítását. 2019. január 1-jétől csak a SZÉP kártya három alzsebébe adható kedvezményes közteher mellett béren kívüli juttatás. A közterhek alapjának meghatározásához a béren kívüli juttatások esetében nem kell alkalmazni az 1,18-as szorzót.

Egyebekben a törvény a jogalkalmazás során felmerült problémáit is orvosolja.

2019. január 1-jétől megszűnik a magánszemélyek egyes jövedelmeit terhelő különadó.

Társasági adóban a törvény több versenyképességet javító intézkedést is bevezet. E körben kedvezőbbé válnak az energiahatékonysági beruházások adókedvezményére vonatkozó támogatási intenzitások, továbbá az energiahatékonyság javítását ösztönző kedvezmény felújítások esetében is igénybe vehetővé válik. 10 milliárd forintra emelkedik a fejlesztési tartalékba helyezhető és így beruházásokra fordítható összeg. A korai fázisú vállalkozásban szerzett részesedés adóalap-kedvezménye esetében a 20 millió forintos korlátnak befektetésenként kell megfelelni az egyes adóévekben. Lehetővé válik a kutatási és kísérleti fejlesztési szolgáltatások költségeinek megosztása a vállalkozások között. A munkahelyi óvoda üzemeletetésére fordított költségek az adóalapnál elismert költségnek minősülnek. Pontosításra kerülnek az IFRS-ek szerinti beszámolót készítő adózókra vonatkozó szabályok.

2019. január 1-jétől megszűnik a hitelintézeti különadó.

Az elektronikus fizetés erősítése és ezzel párhuzamosan a készpénzhasználat csökkentése érdekében tranzakciónként 20 ezer forintig minden lakossági átutalás mentesül a pénzügyi tranzakciós illeték alól 2019. január 1-jétől.

A kisadózók tételes adóját érintően a törvény a gyakorlat során felmerült problémák megoldását célzó pontosításokat, kiegészítéseket tartalmaz.

A kisvállalati adó választására vonatkozó értékhatárok kedvezőbbé válnak. Emellett a kisvállalati adó kiegészítésre kerül a kettős adóztatás elkerüléséhez szükséges egyes rendelkezésekkel.

A törvény rögzíti, hogy az egyszerűsített vállalkozói adó utoljára 2018. december 20-ig választható, ezt követően az eva-alanyiság választására nem lesz lehetőség.

A helyi adókról szóló törvény módosítása - összhangban az általános adózási célokkal - több ponton tovább egyszerűsíti az adóadminisztrációt. Ennek keretében kiemelendő, hogy 2019. július 1-jétől lényegileg megszűnik a székhely szerinti önkormányzati adóhatósághoz történő külön bejelentkezési, változás-bejelentési kötelezettség, mert azt kiváltja az állami adóhatóság adatközlése. A beruházás-ösztönzést szolgálja, hogy az önkormányzatok lehetőséget kapnak arra, hogy rendeletükben a beruházások után adóelőnyt fogalmazzanak meg. A helyi adótörvény módosítása rendelkezik továbbá az IFRS 16 Lízingek című nemzetközi számviteli standard hatályba lépése miatt szükséges jogharmonizációról is.

A népegészségügyi termékadóban változik az alkoholos italok adóztatása, a jövőben valamennyi alkoholtermék adóköteles terméknek minősül. Emellett a hatályos adócsökkentési lehetőséggel való esetleges visszaélések megakadályozása céljából megszűnik az egészségmegőrző program költségének adóból való levonásának lehetősége is. Ezen túlmenően az egészségtudatos táplálkozás elősegítése, továbbá a neta megalkotása óta eltelt időszak árváltozására figyelemmel változnak (emelkednek) az adóköteles termékek adótételei.

A biztosítási adótörvény és ezzel párhuzamosan a baleseti adó részletszabályait tartalmazó népegészségügyi termékadóról szóló törvény módosításának eredményeként a biztosításokhoz kapcsolódó adók rendszere jelentősen egyszerűsödik. A módosítás szerint a baleseti adó megszűnik, a kötelező gépjármű-felelősségbiztosítási szolgáltatás adóztatása pedig - más biztosítási szolgáltatásokhoz hasonlóan - a biztosítási adó keretén belül valósul meg, az adó mértéke pedig jelentősen csökken.

Az illetéktörvény módosítása az új adóeljárási törvényekkel való összhang megteremtését célozza az egységes terminológia kialakításával.

A regisztrációs adóról szóló törvény módosítása csökkenti a kis- és középkategóriás motorkerékpárok regisztrációs adóját a személygépkocsik esetében 2012-től végrehajtott adómérték csökkentéssel azonos mértékben, továbbá az elektromos és hibrid meghajtású motorkerékpárok regisztrációs adótételét nulla forintra csökkenti.

Az általános forgalmi adóról szóló törvény módosítása egyrészt jogharmonizációs célú módosításokat takar, másrészt az adminisztratív terheket enyhítő, a jogalkalmazást elősegítő rendelkezéseket. A törvény ezen túlmenően tartalmazza a tejek adómértékének 5%-ban történő egységesítését.

Az adózás rendjéről szóló törvény módosítása két területet érint: egyrészt megteremti az adóhatóság kamatfizetési kötelezettségét akkor, ha döntése jogszabálysértő, és ennek okán az adózónak visszatérítési igénye keletkezik, másrészt egységesíti az eltérő üzleti évet választó adózókra vonatkozó rendelkezéseket (adóbevallás, adófizetés, átmeneti rendelkezés). Emellett pontosító rendelkezéseket is tartalmaz az államháztartási számla és a bejelentendő adatok tekintetében. A 2017/2455/EU tanácsi irányelv úgy módosította az Áfa-irányelvet, hogy lehetővé kell tenni a Közösség területén nem letelepedett adóalanyok számára az egyablakos rendszerbe történő regisztrációt abban az esetben is, ha ez az adóalany más oknál fogva a Közösség valamely tagállamában már rendelkezik adószámmal. Jelen módosítás ezen jogharmonizációs kötelezettségnek is tesz eleget.

Az adóigazgatási eljárás kiegészül egyrészt a visszatartási jog gyakorlásáról hozott végzéssel szembeni fellebbezés lehetőségével, másrészt felhatalmazó rendelkezések kerülnek beépítésre annak érdekében, hogy az ügygondnokra és az eljárási költségre vonatkozó részletszabályok kormányrendeletben kezelhetőek legyenek. Ezen rendelkezésekhez jogtechnikai pontosítások párosulnak.

A vámjogi módosítások a 2018. január 1-jétől hatályos új törvénnyel összefüggő visszajelzések alapján kerültek kidolgozásra. Ezek egyik eleme az eljárási bírság kivezetése. Az eljárási bírság a Ket. hatályon kívül helyezését követően 2018. január 1-től alkalmazott bírságforma. A bevezetést követő a jogalkalmazói visszajelzések azt mutatják, hogy az eljárási bírság sok esetben átfedésben van a mulasztásos jellegű vámigazgatási bírsággal. Következésképpen indokolt a bírságtípusok egységesítése azáltal, hogy az eljárási bírság kivezetésre kerül és a szerepét a mulasztásos jellegű vámigazgatási bírságra vonatkozó rendelkezések veszik át. Ezen kívül szabályozni szükséges a vámjogi képviselet továbbadásának esetkörét figyelemmel az egyes jogalanyok közötti felelősségi és gazdasági jogviszonyokra.

Az adóhatósági végrehajtást érintő módosítások a 2018. január 1-től hatályos új törvényi rendelkezések alkalmazása eltelt idő alatt különböző fórumokon összegyűjtött visszajelzések alapján kerültek kidolgozásra. Ezek egyik eleme a meghatározott cselekmény végrehajtásához való jog elévülésének szabályozása és a hallgatói hiteltartozások adóhatóság általi végrehajtása tekintetében eltérő elévülési szabály előírása. Ezen kívül egyértelműsítő módosítások átvezetésére kerül sor a törvényben.

A számviteli törvény módosítása a jogszabályi környezet változásainak a számviteli törvény előírásain történő átvezetését, valamint a könyvvezetés pénznemére, a követelések engedményezésére, a támogatások elszámolására, az üzleti vagy cégértékre, az adatkezelésre, a cash flow-kimutatásra és az IFRS-ek alkalmazására vonatkozó előírások pontosítását, kiegészítését tartalmazza, továbbá az egységes számviteli gyakorlat kialakítását segítő pontosító, kiegészítő rendelkezéseket tartalmaz.

A könyvvizsgálói törvény módosítása az új általános közigazgatási rendtartásról szóló törvénnyel, a kamarai és a könyvvizsgálói közfelügyeleti hatósági ügyekkel, az okleveles könyvvizsgálói képzéssel, a pártoló személlyel, pártoló szervezettel és szenior könyvvizsgálóval kapcsolatos rendelkezéseket, valamint az egységes gyakorlati végrehajtást segítő, pontosító és kiegészítő rendelkezéseket tartalmaz.

A szabályozott ingatlanbefektetési társaságokról szóló törvény módosítása a már létrejött szabályozott ingatlanbefektetési társaságok működése és tőzsdei jelenléte során felmerült gyakorlati kérdéseket rendezi. A módosítások további új ingatlanbefektetési társaságok létrejöttét és piacra lépését is segítik.

A törvény a bevándorlás okozta államháztartási többlet-kiadásokhoz való hozzájárulás érdekében bevándorlási különadó kötelezettséget vezet be.

-----STARTING---POINT---RESZLETES---

Az 1. §-hoz

A polgárok személyi adatainak és lakcímének nyilvántartásáról szóló 1992. évi LXVI. törvény nem használja az állandó lakóhely fogalmát. Az e törvénnyel való összhang biztosítása érdekében az Szja tv. más rendelkezéseiben a törvény a szóhasználatot „lakóhelyre” módosítja. Nemzetközi egyezményekkel összefüggő rendelkezésekben azonban szükség van az „állandó lakóhely” fogalomra, ezért a törvény - a korában az adózás rendjéről szóló törvényben használt tartalommal - kiegészíti a rendelkezést. Az értelmező rendelkezés egyebekben nem tartalmaz módosítást.

Az Szja tv. értékpapír fogalma csak az egyes gazdasági társaságokba betett vagyoni típusú hozzájárulásokat nevesíti értékpapírként. Nincs rendelkezés azonban más szervezetek, pl. az ügyvédi irodák alapításkor befizetett vagyoni hozzájárulásról. Ez pedig problémát okoz akkor, amikor a magánszemély kilép az irodából, vagy más okból kell kiadni az alapításkor vagy a belépéskor betett vagyonát. A törvény ezért kiegészíti a fogalmat azzal, hogy más, törvényben meghatározott vagyoni hozzájárulás is értékpapírnak minősül.

Az uniós és hazai forrásból származó támogatások felhasználásának ellenőrzése az utóbbi időben kiírt támogatások esetében a korábbi gyakorlathoz képest változott. Sok esetben nem konkrét költségeket, hanem a pályázati cél megvalósulását (pl. 5 év elteltével is működő vállalkozást, tényleges állatállományt, meghatározott időn keresztül igazoltan növekvő alkalmazotti létszámot) kell igazolnia annak, akinek a támogatást folyósították. Egyre több az olyan pályázat, amikor nem a kiadásokkal történő szigorú elszámolási kötelezettség merül fel a támogatás megvalósulásának igazolásaként, azaz nem a költségszámlák bemutatása alapozza meg a támogatás utolsó részletének kiutalását, vagy a pályázati cél megvalósítását. A törvény ezért kiegészíti a költségek fedezetére vagy fejlesztési célra folyósított támogatás fogalmát és egyben egyértelművé teszi, hogy csak jogszabály vagy nemzetközi szerződés rendelkezése alapján adott támogatás minősülhet költségek fedezetére vagy fejlesztési célra folyósított támogatásnak.

Technikai jellegű módosítást tartalmaz (átszámozás), amely nem érinti az egyes fogalmak tartalmát.

A 2. §-hoz

E jogszabályi hely pontosítását az utóbbi időben adózói kérdésekben felmerült helytelen jogértelmezés indokolja. Egy vegyes életbiztosítás esetén a kockázati biztosítás kedvezményezettjének (haláleseti szolgáltatás kedvezményezettje) és a nem kockázati biztosítás kedvezményezettjének (elérési szolgáltatás kedvezményezettje) a személye eltérhet egymástól. Továbbá, a kockázati biztosítás más személy (kifizető) által fizetett díja - bárki legyen is annak kedvezményezettje - mindig végleges vagyonvesztést jelent a díjat fizető más személynél (kifizetőnél), és egyben adómentes bevétele a biztosított magánszemélynek. A hatályos normaszöveg - ha haláleseti kedvezményezettként nem a díjat fizető más személyt (kifizetőt), hanem egy magánszemélyt jelölnek meg - nem zár ki egy olyan (egyébként helytelen) jogértelmezést, miszerint a megtakarítási díjrészt abban az esetben is költségként számolhatja el a díjat fizető más személy (kifizető), ha annak korlátozások nélküli jogosultja nem a biztosított személy érdekkörébe tartozó magánszemély, hanem maga a díjat fizető más személy (kifizető).

A 3-5. §-hoz

Az Szja tv. hatályos szabályai alapján az adóhatóság nem készít adóbevallási tervezetet az egyéni vállalkozók részére. Tekintettel azonban arra, hogy az egyéni vállalkozó a vállalkozói tevékenysége mellett például munkaviszonyból származó jövedelmet, vagy egyéb kifizetőtől származó jövedelmet is szerezhet úgy, hogy az erre vonatkozó adatok a munkáltatói, kifizetői adatszolgáltatások alapján a NAV rendelkezésére állnak, nincs akadálya az adóbevallási tervezet elkészítésének, melyet az adózóknak - hasonlóan az őstermelőkhöz és az áfá-s magánszemélyekhez - kötelező lenne kiegészíteniük. Az egyéni vállalkozók számára egyszerűsítené a bevallás kitöltését az, hogy csak a vállalkozáshoz kapcsolódó adatokkal kellene kiegészíteniük az adóbevallási tervezetüket. A törvény ezért valamennyi egyéni vállalkozóra kiterjeszti az eSZJA rendszert. A módosítás ugyanakkor azt is eredményezi, hogy a bevallási határidő az egyéni vállalkozók számára is az adóévet követő május 20-ára tolódik ki. (Erről az adózás rendjéről szóló 2017. évi CL. törvény 2. melléklete rendelkezik.)

A 6. §-hoz

Az ingatlan-bérbeadási tevékenységet folytató magánszemélyek az ingatlannal összefüggő rezsiköltségeket (pl. víz, gáz, csatorna díját) jellemzően továbbhárítják a bérbevevőre. Az ingatlan bérbeadásából származó jövedelem megállapításánál azonban a hatályos szabályok szerint a bérbevevő által megfizetett rezsiköltségeket is bevételként kell figyelembe venni, ha a mérőórákat nem íratják át a bérbevevő nevére. A bérbeadó az említett bevételekkel szemben - tételes költségelszámolást választva - a ténylegesen felmerült és a bérbevevőre áthárított költségeket el tudja számolni. Ez a választás azonban azt eredményezi, hogy a magánszemélynek az adóévben valamennyi önálló tevékenységből származó bevételére a tételes költségelszámolást kell alkalmaznia.

Figyelembe véve, hogy a bérbevevő által megtérített rezsiköltségek a bérbeadó magánszemélyen csak „átfolynak” (nem jelentenek tényleges bevételt, hiszen azokat az adott szolgáltató részére kell megfizetni), a törvény olyan szabályt fogalmaz meg, amely szerint a jövőben nem minősül a bérbeadó magánszemély bevételének az ingatlan használatához kapcsolódó, más személy által nyújtott, ezen más személytől vásárolt szolgáltatásnak a bérbevevőre - az igénybevétellel arányosan áthárított díja. A módosítás példálózó jelleggel ilyennek minősíti a közüzemi szolgáltatásokat.

A 7. §-hoz

A külföldi biztosítóval kötött nyugdíjbiztosítási szerződés esetén - a hatályos szabályok alapján - nem egyértelmű, hogy a magánszemély teljesítheti-e adóbevallási kötelezettségét az adóhatóság által elkészített bevallási tervezet útján, vagy kötelezően bevallást kell benyújtania. A törvény úgy módosítja a szóban forgó rendelkezést, hogy egyértelmű legyen, miszerint az említett magánszemélyek sincsenek kizárva abból az adózói körből, akik bevallási kötelezettségüket az adóhatóság által kínált egyszerű lehetőség választásával is teljesíthetik.

A 8. §-hoz

A törvény kiegészíti azon esetek felsorolását, amikor a kifizetőnek nem kell adóelőleget vonnia a kifizetéskor. Eszerint a lakás bérbeadásából származó bevételből a kifizetőnek nem kell adóelőleget levonnia abban az esetben, ha a bérbeadó magánszemély nyilatkozik arról, hogy alkalmazni kívánja az Szja tv. 17. § (5) bekezdésének rendelkezését, azaz a bérbeadásból származó jövedelmének megállapításánál figyelembe kívánja venni az általa más településen 90 napot meghaladóan bérelt lakás díját.

A 9. §-hoz

2019-től kibővül az elektronikusan is kitölthető nyilatkozatok köre: a családi és személyi kedvezmények érvényesítésével kapcsolatos nyilatkozatok mellett az ügyfélkapuval rendelkező magánszemélyek ugyanis egy erre a célra létrehozott online felületen az adóelőleg nyilatkozatot is kitölthetik majd, Ezeket a nyilatkozatokat az adóhatóság elektronikus úton, automatikusan továbbítja a munkáltató, kifizető felé, és erről visszaigazolást küld a kitöltő magánszemély részére. A törvény az ezzel kapcsolatos szabályt fogalmazza meg, rendelkezik továbbá arról, hogy abban az esetben, ha a magánszemély közvetlenül írásban és elektronikus felületen is tett nyilatkozatot, a kifizetőnek az írásban tett nyilatkozatot kell figyelembe vennie.

A 10. §-hoz

Az adózás rendjéről szóló jogszabály újrakodifikálása miatt nevesíteni kell az Szja tv.-ben, hogy az egyéni vállalkozó a jövedelem-(nyereség-)minimumra vonatkozó szabályozáshoz kapcsolódva bevallást kiegészítő nyilatkozatot tehet. Ez a szabály jelenleg az adóigazgatási eljárás részletszabályairól szóló 465/2017. (XII. 28.) Korm. rendelet 18. § (9) bekezdésében található. A törvény az ezzel összefüggő módosítást tartalmazza.

A 11. §-hoz

Az Szja tv. jelenleg nem tartalmaz rendelkezést arra az esetre vonatkozóan, hogy hogyan kell megállapítani a megszerzésre fordított összeget, ha a magánszemély ingatlan formájában szerzett adóköteles jövedelmet - például kifizetőtől származó ingyenes juttatás (eszközátadás) keretében egyéb jövedelemként -, és ezt az ingatlant a későbbiekben értékesíti. A törvény az Szja tv. 58. § (4) bekezdésében foglaltakhoz hasonlóan rögzíti, hogy ilyen esetben a szerzési értékként azt a jövedelmet lehet figyelembe venni, amelyre tekintettel az ingatlan megszerzésekor adófizetés történt.

A 12. §-hoz

Módosítja az Szja tv. 71. §-a szerinti béren kívüli juttatásokat terhelő közterhek alapjának meghatározását: az említett juttatások esetében a közterhek alapja a juttatás értéke. Az Szja tv. 70. §-a szerinti egyes meghatározott juttatások esetében továbbra is alkalmazni kell az 1,18-szoros szorzót.

A 13. §-hoz

A béren kívüli juttatások rendszerének átalakításával összefüggésben módosulnak azok a körülmények, amelyek fennállása esetén bármely juttatást a kifizető egyes megahatározott juttatásnak minősíthet, és ekként teljesítheti a juttatást terhelő adókötelezettséget. Megszűnik az a lehetőség, hogy a munkáltató belső szabályzat alapján vagy minden munkavállalónak azonos formában és mértékben adhasson bármilyen juttatást a kifizetőt terhelő magasabb közteher megfizetése mellett.

2019-től csak a 71. §-ban nevesítetten felsorolt juttatások minősülnek egyes meghatározott juttatásnak. Ilyen az önkéntes biztosító pénztárakba célzott szolgáltatásra befizetett összeg, továbbá azok a munkavégzéshez szorosabban kapcsolódó juttatások, mint a cégtelefon magáncélú használata, a hivatali, üzleti utazáshoz kapcsolódó étkezés vagy más szolgáltatás, a reprezentáció és üzleti ajándék címén adott termék és szolgáltatás. Egyes meghatározott juttatásnak minősül azonban továbbra is az olyan ingyenes vagy kedvezményes esemény keretében termék vagy szolgáltatás formájában juttatott bevétel, ahol nem állapítható meg egyértelműen, hogy ki és milyen arányban részesül az egyes szolgáltatásokból.

Ezzel összefüggésben hatályon kívül kerül az a rendelkezés, amelynek alapján a 2016. december 31-ig béren kívüli juttatásnak minősülő juttatásokat (pl. iskolakezdési támogatás, helyi utazási bérlet, önkéntes biztosító pénztárba fizetett munkáltatói hozzájárulás, Erzsébet-utalvány) egyes meghatározott juttatásként lehetett biztosítani (ld. az Szja tv. 89. § (6) bekezdését hatályon kívül helyező rendelkezést).

A 14. §-hoz

2019. január 1-jétől a munkáltató által adott juttatások közül csak a SZÉP-kártya három alszámlájára utalt támogatás minősül kedvezményes közteher-fizetés mellett adható béren kívüli juttatásnak. A készpénz cafeteria megszűnése miatt hatályon kívül kerül az éves keretösszeget meghatározó rendelkezés.

Egyidejűleg a törvény - a következő indok miatt - módosítja a 71. § értelmező rendelkezéseit tartalmazó bekezdés nyitó szövegrészét. A 71. § (béren kívüli juttatások) alkalmazásában munkáltatónak minősül a társas vállalkozás is. A SZÉP-kártyán adott juttatás éves rekreációs keretösszeget meghaladó része már egyes meghatározott juttatásként adóköteles. Az éves rekreációs keretösszeg költségvetési szerv munkáltatók esetében 200 ezer forint, egyéb munkáltatók esetében 450 ezer forint. Az Szja tv. az egyes meghatározott juttatások szabályai között ugyanakkor már nem rögzíti, hogy a munkáltatóval esik egy tekintet alá a társas vállalkozás is. A törvény előbbi jogértelmezési bizonytalanság megszüntetése érdekében kimondja, hogy a 70. § (8) bekezdésének alkalmazásában a társas vállalkozás is munkáltatónak minősül.

A 15. §-hoz

Főszabályként rögzíti, hogy a jelen törvénnyel módosított rendelkezéseket a hatálybalépés napjától megszerzett jövedelemre és keletkezett adókötelezettségre kell alkalmazni. Az ettől eltérően alkalmazható módosított vagy újonnan beiktatott rendelkezésekkel kapcsolatban a rendelkezés átmeneti szabályokat tartalmaz.

A 16. §-hoz

Az Szja tv. 1. számú melléklete a törvény 1. melléklete, 6. számú melléklete a törvény 2. melléklete, 11. számú melléklete pedig a törvény 3. melléklete szerint módosul.

A 17. §-hoz

Szövegcserés módosítások.

A 18. §-hoz

Hatályon kívül helyező rendelkezések.

A 19. §-hoz

2019. január 1-jétől részben kivezetésre kerül az a korlátozás, amely szerint a további részesedés bejelentésének feltétele, hogy az adózó a részesedés szerzését bejelentette az adóhatósághoz. Az újonnan szerzett részesedések tehát új bejelentéssel a kedvezmény igénybevételére jogosítanak akkor is, ha a korábban szerzett részesedés nem volt bejelentve. Ehhez kapcsolódóan átmeneti szabály ad lehetőséget a 2018-as további szerzéseknek a rendelkezés hatályba lépését követő 75 napon belüli adóhatósági bejelentésére. Nincs változás abban a tekintetben, hogy a részesedés értékének növekedése kizárólag akkor minősül bejelentett részesedésnek, ha a részesedés be volt jelentve. Megszűnik a határozatlan futamidejű befektetési alap által kibocsátott befektetési jegy bejelentett részesedésként való kezelésének lehetősége. A társasági formaváltással, egyesüléssel, szétválással érintett, korábban már bejelentett részesedéseket a formaváltás, egyesülés, szétválás miatt nem kell ismételten bejelenteni. Ezáltal már nem az az eset mentesül az ismételt bejelentés alól, amikor a formaváltó, egyesülő, szétváló társaságnak van bejelentett részesedése, hanem az is, ha a korábbi tulajdonos szerez a formaváltó, egyesülő, szétváló társaságban részesedést.

A törvény az energiahatékonysági beruházás fogalmának a felújítással történő bővítéséről gondoskodik. A módosítás révén az energiahatékonysági projektek esetében akkor is lehívható lesz a kedvezmény, ha azok számviteli szempontból felújításnak minősülnek.

Bevezetésre kerül a munkahelyi óvoda társasági adózási célú fogalma. Munkahelyi óvoda egy olyan óvodai nevelési ellátást, mint köznevelési feladatot nyújtó intézmény, amely az éves átlagos gyermeklétszámot figyelembe véve legalább 80 százalékban olyan gyermekeknek az óvodai nevelését biztosítja, akiknek legalább az egyik szülőjét az adózó foglalkoztatja.

A módosítás szerint az EGT államban alapított olyan ingatlan- és nyugdíjalapok, amelyek külföldön jövedelemadó alanyok, de adókötelezettségük nincs, belföldi ingatlanjukkal kapcsolatosan nem minősülnek telephelynek.

A 20. §-hoz

A törvény tisztázza, hogy az átalakulás (társasági formaváltás), egyesülés, szétválás nem minősül a folyamatos, egy éves tartási idő megszakításának.

A törvény szerint 2019. január 1-jétől a fejlesztési tartalék összege 10 milliárd forint lehet a korábbi 500 millió forint helyett.

A korai fázisú vállalkozásokban való részesedés-szerzés kedvezménye kapcsán a törvény egy olyan rendelkezést vezet be, mely meghatározza, hogy hogyan alakul az adóalap-csökkentés, ha a részesedés a kedvezmény érvényesítésére nyitva álló időszakon belül részben kivezetésre kerül vagy annak vonatkozásában értékvesztést számolnak el. Ennek megfelelően amellett, hogy a kivezetés adóévében alkalmazni kell a kétszeres növelő tételt, a csökkentő tétel alkalmazása folytatható a kivezetést, az értékvesztés elszámolását követő adóévekben, azzal hogy a törvény szerint a csökkentés összegét a részbeni kivezetés, értékvesztés miatt módosított értékre figyelemmel kell megállapítani.

A módosítás szerint a kutatás-fejlesztési tevékenységhez közvetlenül kapcsolódó tevékenységre, nyújtott szolgáltatásra tekintettel, amennyiben annak eredménye beépül a K+F tevékenységbe, az adóalap csökkentő tételt a szolgáltatás nyújtó helyett az érintett felek írásbeli nyilatkozata alapján a megrendelő és a nyújtó megosztva érvényesíthetik. Az összesen igénybevehető kedvezmény megosztás esetén sem haladhatja meg a nyújtónál rendelkezésre álló maximumot. A megosztás feltétele a megrendelő és a szolgáltatást nyújtó együttes írásbeli nyilatkozata a kedvezmény megosztására vonatkozóan. A módosítás szabályozza a résztvevők felelősségét. E megosztás alá tartozó kedvezményt a kapcsolt vállalkozások felé nem lehet továbbadni.

A 21. §-hoz

Növelő tétel alkalmazandó, ha az adózó érvényesíti a korai fázisú vállalkozásban való részesedésszerzés kedvezményét, de az érvényesítésre nyitva álló 1+3 adóéven belül a kedvezményre jogosító részesedést bármilyen jogcímen - az átalakulás, egyesülés, szétválás miatti kivezetést kivéve - a könyveiből kivezeti, részben kivezeti. A törvény szerint a kedvezményezett eszközátruházás, kedvezményezett részesedéscsere is kivételt jelent a növelő tétel alól.

Jogharmonizációs célú módosítás. A 8. § (1) bekezdés r) és t) pontjának módosítása a Tanács 2009/133/EK irányelvében foglalt szabályoknak való megfelelést szolgálja. A rendelkezés biztosítja, hogy olyan kedvezményezett átalakulások, részesedéscserék esetében, amikor az ügylettel érintett részesedés az átalakulást megelőzően bejelentett részesedésnek minősült, az átalakulás az anyavállalatnál ne keletkeztessen kedvezőtlenebb adó pozíciót, mint ami az átalakulás hiányában állna fenn.

A 22. §-hoz

A 2018. január 1-jén hatályba lépett IFRS 9 standard szerint gazdálkodói döntés alapján egyes befektetések valós értékének változásait az egyéb átfogó jövedelemben kell kimutatni. E választás esetén a megszerzés és a kivezetés közötti időszakban elért nyereség vagy veszteség nem jelenik meg az eredménykimutatásban, tehát nem esne társasági adókötelezettség alá. Következésképpen az IFRS-ek és a magyar számvitel szerinti adózók között állandó eltérés mutatkozna. A törvény módosító tételek bevezetésével oldja fel az eltérést. A kétszeresség kizárása érdekében a szabály nem terjed ki a bejelentett részesedésekre. A módosító tételek a 2018. adóévre adózói választás szerint alkalmazhatóak.

A 23. §-hoz

Az IFRS-ekre történő áttéréskor az adózó az IFRS-eknek megfelelően állapítja meg az áttéréskor meglévő eszközeinek bekerülési értékét, könyv szerinti értékét és értékcsökkenési leírását. Ezek az értékek a számviteli törvény szerint ugyanezen jogcímeken meghatározott értékektől eltérhetnek. Az eltérés az 1. számú melléklet 5. pontja hatálya alá tartozó eszközök esetében (amelyeknél az adóalapban a számviteli értékcsökkenés összege érvényesül) azt eredményezheti, hogy az adózási számított nyilvántartási érték még nem fogyott el, amikor az IFRS-ek szerinti értékcsökkenéssel az eszköz teljes mértékben leírásra került. Következésképpen számviteli értékcsökkenés hiányában az adózási értékcsökkenést nem lehetne folytatni, a számított nyilvántartási értéket a kivezetéskor lehetne az adóalapban figyelembe venni. A törvény szerint adózói választás alapján három adóév alatt lehetőség lesz a könyv szerinti érték nullára való csökkenése adóévét követő év első napján fennálló számított nyilvántartási érték értékcsökkenési leírásként történő érvényesítésére. Ezáltal a számított nyilvántartási érték nem az eszköz kivezetésekor, hanem a három adóév alatt érvényesül az adóalapban. Amennyiben a három adóév alatt az eszköz kivezetésére kerül sor, akkor e választás helyett vissza kell térni a kivezetéskor alkalmazandó módosító tételhez.

Az IAS 16 Ingatlanok, gépek és berendezések standard 43-47. pontjai speciális szabályokat írnak elő az összetett eszközökre vonatkozóan. Ezek olyan eszközök, amelyek bár önállóan megfelelnek a megjelenítés feltételinek, de nagyobb részeik, komponenseik főbb gazdasági jellemzői egymástól eltérőek, az egyes részek nem azonos hasznos élettartamúak. Az ilyen összetett eszközök esetében valamennyi jelentős értékkel bíró komponens hasznos élettartamát, maradványértékét, leírási módszerét külön-külön meg kell határozni, habár a pénzügyi kimutatásokban egységek eszközként jelennek meg. Ezzel kapcsolatban új rendelkezés kerül bevezetésre, amely alapján 2019-től a társasági adótörvény szerinti értékcsökkenési leírást komponensenként (nem az összetett eszközre egyben) külön-külön kell meghatározni. Ennek feltétele, hogy a komponensek a főbb gazdasági jellemzőik alapján egymástól eltérőek legyenek, továbbá, hogy az IFRS-ek szerint a komponensek bekerülési értékét, hasznos élettartamát, maradványértékét, leírási módszerét külön-külön meghatározott, valamint a komponensek az adózási értékcsökkenési kulcsokba besorolhatóak legyenek.

A 24. §-hoz

A törvény szerint az energiahatékonysági beruházás kedvezményét nemcsak beruházásokra, hanem a felújítás számviteli kategóriájára is igénybe lehet venni. Ez azt jelenti, hogy például a világítás- és fűtéskorszerűsítés is kedvezményezetté válhat a jövőben a törvényi feltételnek való megfelelés esetén.

A törvény továbbá arról is gondoskodik, hogy az Általános Csoportmentességi Rendelet szerint biztosított támogatási intenzitásoknak megfelelően legyen lehívható a kedvezmény.

A 25. §-hoz

Átmeneti rendelkezések.

A 26. §-hoz

Szövegcserés módosítások.

A 27. §-hoz

Mellékletek módosítása:

Az alkalmazandó vámtarifaszámok változása miatt módosításra kerülnek a Tao. törvény mellékleteiben szereplő besorolások.

Ha az ingyenes juttatásban részesülő vállalkozási tevékenységet nem végez, például civil szervezet, akkor egyszerűsített nyilatkozat szükséges az adóalapban való elismertséghez. Ez esetben a nyilatkozat azt tartalmazza, hogy a juttatás adóévében vállalkozási tevékenységet nem végzett a civil szervezet. Ezzel azonos esetkör, ha a civil szervezet a támogatást nem a vállalkozási tevékenységéhez kapta, illetve, ha a civil szervezetnek a vállalkozási tevékenysége után adófizetési kötelezettsége nem keletkezett. Erre tekintettel a törvény ezen eseteket is az egyszerűsített nyilatkozattétel esetei közzé sorolja.

A törvény a kötelező legkisebb munkabér (minimálbér) és a garantált bérminimum megállapításáról szóló 430/2016. (XII. 15.) Korm. rendeletnek történő megfelelést szolgálja.

A 28. §-hoz

Hatályukat veszítő rendelkezések.

A 29. §-hoz

A törvény megszünteti azt a szabályt, mely szerint a számviteli törvény hatálya alá tartozó eva-alanyok az osztalékfizetésre rendelkezésre álló forrásokat kötött sorrendben használhatják fel.

A 30. §-hoz

Az osztalék sorrendiségre vonatkozó rendelkezés 2018. adóévtől alkalmazható.

A 31. §-hoz

A törvény szerint az eva a 2019. adóévre 2018. december 20-ig az állami adó- és vámhatósághoz történő bejelentéssel választható, ezt követően az áttérés nem lehetséges. Azon adózók, akik 2018. december 20-ig élnek az eva választásának lehetőségével, a továbbiakban is a törvény hatálya alatt maradhatnak. Ezen adózók vonatkozásában az adóalanyiság az adózó választása alapján vagy a törvény által meghatározott valamely ok következtében szűnik meg.

A 32. §-hoz

Az eva válaszhatóságának megszűnése miatt a bejelentésre vonatkozó rendelkezések hatályukat vesztik.

A 33. §-hoz

Az egységes jogalkalmazás érdekében a törvény rögzíti, hogy amennyiben egy tevékenységre az ekho-t választották, ugyanakkor a jövedelem egy része az általános szabályok szerint adózik és viseli a járulékterhet, és így valamennyi társadalombiztosítási ellátásra jogosultságot teremt, úgy az ekho-s adózási móddal adózó jövedelemrész nem számítható be a pénzbeli egészségbiztosítási ellátások összegének számítása során, tekintettel arra, hogy ez utóbbi adózási mód nem alapoz meg jogosultságot ezen ellátásokra.

A 34. §-hoz

Jogtechnikai jellegű kiegészítés, amely bevezeti a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény rövidítését.

A 35. §-hoz

Felesleges hivatkozást töröl, az éves összes jövedelem fogalom már nincs az Szja-ban, szükséges az arra való hivatkozás hatályon kívül helyezése.

A 36. §-hoz

2019. január 1-jétől megszűnik a hitelintézeti különadó.

A 37. §-hoz

Az éves beszámolóját az IFRS-ek szerint összeállító pénzügyi szervezet a bankadó adóalapját az IFRS-ek szerint állapítja meg.

A 38. §-hoz

A hitelintézeti különadó megszüntetésével összefüggő módosítások.

A 39. §-hoz

Az IFRS-ek szerinti beszámolót készítő pénzügyi szervezetek adóalapjának megállapításával összefüggő módosítás.

A 40. §-hoz

Hatályukat vesztő rendelkezések.

A 41. §-hoz

A magánszemélyek egyes jövedelmeit terhelő különadó (75 százalékos különadó) szabályai a módosító törvény kihirdetését követő naptól kerülnek hatályon kívül helyezésre. A törvény olyan átmeneti rendelkezést iktat be, amelynek értelmében a 2018. január 1-jét követően megszerzett, egyébként a különadó alapjába sorolható bevételekre sem kell megállapítani a különadót. A rendelkezés rögzíti továbbá, hogy a már levont különadóból a munkáltató köteles visszatéríteni az általános szabályok szerint megállapított közterheket meghaladó részt.

A 42. §-hoz

Hatályon kívül helyezi a magánszemélyek egyes jövedelmeinek különadójára (75 százalékos különadó) vonatkozó rendelkezéseket.

A 43. §-hoz

Jogtechnikai jellegű pontosítások.

A 44. §-hoz

A Katv. 2. § 12. pontja értelmében a kisadózó vállalkozás bevételének számít minden, a vállalkozás által a vállalkozási tevékenységgel összefüggésben bármilyen jogcímen és bármilyen formában mástól megszerzett vagyoni érték. A Katv. nem részletezi a tevékenységgel összefüggésben megszerzett bevételeket, így ide tartozik a kizárólag üzemi célú tárgyi eszközök eladásából befolyt bevétel is. A Katv. azonban nem tartalmazza a tárgyi eszköz fogalmát, a törvény más rendelkezéseiből arra a következtetésre lehet jutni, hogy az egyéni vállalkozónak az Szja tv-ben foglalt rendelkezések megfelelő alkalmazásával kell meghatároznia azokat az eszközöket, amelyeket a vállalkozói tevékenysége keretében használ. Eszerint a kisadózó egyéni vállalkozó esetében is kizárólagos tárgyi eszköznek kell tekinteni azokat, amelyeket a vállalkozói tevékenységével kapcsolatban használ, azokat más célra részben sem használja. Vannak azonban olyan tárgyi eszközök, melyeket az egyéni vállalkozó nem kizárólag üzemi célból használ (pl. a házának egyik helyisége a vállalkozó irodahelyisége). A tárgyi eszközök értékesítéséből származó bevétel kezelése adójogi szempontból azonban nem egyértelmű, ezek a szabályozási hiányosságok nehézségeket okoznak a gyakorlatban.

Az Szja tv. 3. § 42. pontjában foglalt támogatás-fogalomnál leírtakhoz hasonlóan a törvény tartalmazza a költségek fedezetére vagy fejlesztési célra folyósított támogatás fogalmának módosítását a Katv. esetében is. Ezzel biztosítható, hogy a költségek fedezetére vagy fejlesztési célra kapott támogatás fogalmát egységesen kezelje a Katv. és az Szja tv. is.

Új ponttal egészíti ki az értelmező rendelkezéseket, amely az Szja tv-ben foglalt rendelkezésekkel összhangban határozza meg a kizárólag üzemi célt szolgáló tárgyi eszköz, anyagi javak fogalmát, amely rögzíti, hogy a nem a nem kizárólag üzleti célból használt tárgyi eszközök eladásából befolyt bevételt nem lehet katás bevételként értékelni.

A 45. §-hoz

A jogalkalmazás során gyakori kérdés, hogy mely időpontban keletkezik a Katv. szerinti adóalanyiság egy átalakulással, egyesüléssel, szétválással létrejött bt., kkt. esetében. A hatályos szabályok szerint amennyiben egy korlátolt felelősségű társaság betéti társasággá alakul át és ezzel egyidejűleg bejelenti a Katv. szerinti adózás választását, akkor a bt., kkt. adóalanyiságának kezdő időpontja a kata választásának bejelentését követő hónap első napja. A Polgári Törvénykönyvről szóló 2013. évi V. törvény alapján az ilyen módon létrejött bt., kkt. a korábbi (az átalakulás, egyesülés, szétválás következtében megszűnő) társaság (társaságok) jogutódjának minősül, vagyis nem tekinthető új adózónak. Annak érdekében azonban, hogy az így létrejövő és a kata alanyiságot választó társaságnak átmeneti ideig se kelljen a társasági adó szabályait alkalmaznia, a törvény kezdeményezi, hogy az átalakulás, szétválás, egyesülés esetén az adóalanyiság létrejöttének napja a kata adóalanyiság választásának napja legyen.

Tekintettel arra, hogy a 2018. január 1-jétől hatályos Art. kizárólag az adószám törlésének jogintézményét tartalmazza, az adószám alkalmazásának felfüggesztésére vonatkozó rendelkezéseket pedig nem, ezért szükséges a Katv. 4. § (3) bekezdésében foglalt, a kata - alanyiság létrejöttét kizáró körülmény szövegének pontosítása is. A törvény lerövidíti továbbá az adóalanyiság létrejöttének akadályát képező időtartamot azzal összhangban, hogy 2017-ben megváltozott az adóalanyiság ismételt választásának kizárására vonatkozó rendelkezés szerinti időtartam is, vagyis jelenleg az adóalanyiság megszűnésének évére és az azt követő 12 hónapra nem választhatja ismételten a Katv. szerinti adóalanyiságot az adózó.

A törvény kizárja továbbá a Katv. szerinti adóalanyiság létrejöttét, ha az adózó már a kata-alanyiság választásakor végelszámolás, felszámolás, kényszertörlés alatt áll.

A 46. §-hoz

A Katv. hatályos rendelkezései szerint szünetel a főállású kisadózó egyéni vállalkozó biztosítása abban a hónapban, amelyben a tételes adót azért nem kell megfizetnie, mert szünetelteti az egyéni vállalkozói tevékenységét. A gyakorlatban azonban problémát jelent annak eldöntése, hogy szünetel-e a biztosítása annak a főállású egyéni vállalkozónak, aki szünetelteti a tevékenységét, azonban a kisadózóként folytatott tevékenységére tekintettel megfizeti a tételes adót az adott hónapban. A törvény egyértelművé teszi ezt a körülményt.

A 47. §-hoz

A módosítás 1 milliárd forintra emeli a kisvállalati adóalanyiság választási feltételeinek a bevételre és a mérlegfőösszegre vonatkozó értékhatárait.

Az adószám felfüggesztésének törlése jogtechnikai pontosítás, tekintettel arra, hogy e jogintézmény 2018. január 1-jétől megszűnt.

A 48. §-hoz

Az új rendelkezés meghatározza a fiókteleppel nem rendelkező külföldi vállalkozó és a belföldi üzletvezetési hellyel rendelkező külföldi személy bizonylatokra, könyvvezetésre és nyilvántartásra vonatkozó kötelezettségeit. Az érintett adóalanyok az Air. és az Art. bizonylatokra, könyvvezetésre és nyilvántartásra előírt kötelezettségeit a számviteli törvény előírásai szerint, a kettős könyvvitelt vezető vállalkozókra vonatkozó szabályok megfelelő alkalmazásával teljesítik. Az új rendelkezés elősegíti és egyértelműsíti az érintett adóalanyok adóalapjának megállapítását.

A 49. §-hoz

A kisvállalati adó hatálya alá bejelentkező adózók esetében az adó- és vámhatóság által nyilvántartott tartozás mértékét a kisvállalati adóalanyiság megszűnésekor alkalmazandó előírással azonosan kell a továbbiakban vizsgálni, az egyértelmű jogalkalmazás elősegítése érdekében.

Az 50. §-hoz

A módosítás szerint 3 milliárd forintra emelkedik a bevételre vonatkozó értékhatár, mely túllépése esetén az adózó kisvállalati adóalanyisága megszűnik.

Az adószám felfüggesztésének törlése jogtechnikai pontosítás, tekintettel arra, hogy e jogintézmény 2018. január 1-jétől megszűnt.

A módosítás bővíti azon esetek körét, amikor megszűnik az adózó kisvállalati adóalanyisága, illetve rendelkezik az adóalanyiság megszűnésének időpontjáról. E szerint megszűnik a kisvállalati adóalanyiság a Tao. tv. szerinti kedvezményezett eszközátruházás vagy kedvezményezett részesedéscsere esetén az eszközátruházás vagy részesedéscsere napját megelőző napon.

A Katv. hatályos rendelkezése szerint az adóalany nem határozhatja el mérlegforduló napjának megváltoztatását. A törvény módosításával egyértelművé válik, hogy a kisvállalati adóalanyiság megszűnik, amennyiben az üzleti év mérlegfordulónapjának megváltoztatására a törvény rendelkezésével ellentétesen mégis sor kerül, a kisvállalati adóalanyiság megszűnésének napja pedig a választott mérlegfordulónap.

Az 51. §-hoz

A hatályos szabály szerint a kapott (járó) osztalék csökkenti a kisvállalati adó alapját. Külföldön forrásadózás alá vont osztalékjövedelem estén azonban a kapott osztalék teljes összegének mentesítése azt eredményezi, hogy a forrásadó összege is csökkenti az adóalapot, mely nem indokolt. Emiatt a törvény szerint a kapott (járó) osztalék a külföldön megfizetett (fizetendő) adó összegével csökkentett összegben számolható el a kisvállalati adóalap csökkentéseként. E pontosítás összhangban van a kettős adóztatás elkerülését célzó rendelkezések módosításával.

Az 52. §-hoz

A kettős adóztatás elkerülésére vonatkozó rendelkezés módosításának célja az egyezményekkel összhangban lévő, semleges, a kisvállalati adó koncepciójának megfelelő és ösztönzőit támogató szabályozás kialakítása, amely meghatározza a külföldi jövedelmeket érintő mentesítés és beszámítás módszerének alkalmazási szabályait a kisvállalati adó rendszerében. Ennek keretében a módosítás rendelkezik a külföldről származó osztalékjövedelem mentesítésének, az osztaléknak nem minősülő jövedelmek mentesítésének, beszámításának, valamint a külföldön adóztatható személyi jellegű kifizetések mentesítésének szabályairól.

Az 53. §-hoz

A számviteli törvény osztalék elszámolásával kapcsolatos szabályaival történő összhang megteremtése érdekében a kisadózó vállalkozások tételes adója szerinti adóalanyiság létrejöttét megelőző üzleti év beszámolójához kapcsolódó mérlegben nem szereplő jóváhagyott osztalékot az osztalék utáni adót kiváltó adó alapjának kiszámításánál figyelembe kell venni. A törvény rögzíti továbbá, hogy az osztalékot kiváltó adóra vonatkozó rendelkezéseket az ügyvédi irodáknak is alkalmazni kell és egyértelmű teszi azt is, hogy a kata alanyiságot választó, korábban társasági adó,- egyszerűsített vállalkozói adó,- vagy kisvállalati adóalanyok az osztalék utáni adót kiváltó adó második és harmadik részletét, nem a kata bevallásukkal egyidejűleg február 25-én, hanem május 31-én fizetik meg a kata alanyiság második és harmadik évében.

Azon ügyvédi iroda, mely 2018-ban vált a kisadózó vállalkozások tételes adójának alanyává a Katv. 26. § szerinti osztalék utáni adót kiváltó adót nem fizette meg, ezért abban az esetben, ha ezen adóalanyisága az adóévet követő üzleti évtől nem áll fenn, úgy az osztalék utáni adót kiváltó adó alapját nem képező összeg nem minősül vállalkozásba befektetett összegnek és csökkenti a nyitó mérlegben kimutatott saját tőke összegét.

Az 54. §-hoz

Szövegcserés módosítások

Az 55. §-hoz

Hatályát vesztő rendelkezés.

Az 56. §-hoz

A 2014. december 31-ig hatályos szabályok szerint a mikro- vagy kisvállalkozói minőség megállapításánál a Kkv. tv. valamennyi vonatkozó előírását figyelembe kellett venni. Így vizsgálni kellett azt, hogy a társaságnak van-e kapcsolódó, illetve partnervállalkozása, és figyelembe kellett venni a Kkv. tv. 5. § (3) bekezdésében említett kétéves szabályt is. A módosítás ezt a szabályozást állítja vissza.

Az 57. §-hoz

Az irányadó 2016/1065/EU tanácsi irányelvvel (a továbbiakban: Módosító irányelv) összhangban megkülönbözteti az egycélú és a többcélú utalványokat az adófizetési kötelezettség keletkezésének szempontjából. Az irányelv célja, hogy minden olyan esetben, amikor arra lehetőség van, az adóztatás már az utalvány kibocsátásakor megtörténjen. Az adóztatáshoz azonban szükséges ismerni az ahhoz szükséges adatokat. Ezért az egycélú utalványt a Módosító irányelv úgy definiálja, hogy az „olyan utalvány, amelynek esetében az utalvány kibocsátásakor ismert az utalvány tárgyát képező termékek, illetve szolgáltatások értékesítésének, illetve nyújtásának teljesítési helye, valamint az adott termékek, illetve szolgáltatások után fizetendő áfa összege”. A fizetendő áfa összegéhez ismerni kell az alkalmazandó adómértéket és az adóalapot, míg a teljesítési hely ismerete azért fontos elem, mivel előfordulhat, hogy két tagállamban is azonos adómérték van hatályban egy termék vagy szolgáltatáskörre, ezért nem elegendő pusztán annak az ismerete, hogy mekkora legyen a fizetendő adó. Tehát ezen kritériumok maradéktalan ismeretében valósítható meg az utalvány kibocsátásakor az adóztatás. Többcélú utalványnak azok az utalványok minősülnek, amelyek nem egycélú utalványok.

A törvény értelmében egycélú utalványok esetében az adófizetési kötelezettség az utalvány kibocsátásakor keletkezik, míg többcélú utalványok esetében adófizetés kizárólag egyszer, azok beváltásakor történik, mivel ez az az „időpont”, amikor az adófizetési kötelezettség teljesítéséhez szükséges adatok ismertek. Azonban az utalványokat a kibocsátástól azok beváltásáig közvetítők is értékesít(het)ik, így a Módosító irányelv, és ezzel összhangban a törvény is rendelkezik arról, hogyan kell kezelni az utalványok közvetítőkön keresztüli értékesítését abban az esetben, ha a közvetítő a saját nevében más javára (bizományosként), vagy más nevében más javára (ügynökként) értékesíti azt.

Tekintettel arra, hogy egycélú utalványok esetében az adófizetési kötelezettséget az utalvány kibocsátása (első értékesítése) keletkezteti, az utalvány ezt követő minden olyan értékesítését, amikor azt az adóalany (közvetítő) a saját nevében értékesíti, úgy kell tekinteni, mintha annak a terméknek, vagy szolgáltatásnak az értékesítése történt volna meg, amelyre az utalvány beváltható. Vagyis az utalvány minden egyes értékesítése adófizetési kötelezettséget keletkeztet. Ezért annak érdekében, hogy ne duplázódjon meg az adófizetési kötelezettség, nem minősül önálló adóztatandó ügyletnek az, amikor az egycélú utalványt beváltják, vagyis az, amikor az utalvány ellenében a termékértékesítést, szolgáltatásnyújtást ténylegesen teljesítik. Ez azonban csak abban az esetben igaz, amikor az utalvány kibocsátója és beváltója azonos személy, hiszen ez esetben az utalvány ellenében történő termékértékesítés, szolgáltatásnyújtás után az adófizetés már az utalvány kibocsátásakor megtörtént. Amennyiben az utalvány kibocsátója és az utalvány beváltója egymástól eltérő adóalany, akkor úgy kell tekinteni, hogy az egycélú utalvány ellenében történő termékértékesítést, szolgáltatásnyújtást az utalványt elfogadó adóalany az utalvány kibocsátója részére teljesítette, ugyanis ez a kezelés eredményezi azt, hogy áfa szempontból megfelelő végeredményre lehessen jutni. A Módosító irányelv, így a törvény sem definiálja az utalvány kibocsátóját, de az alatt lényegében azt az adóalanyt kell érteni, aki a saját nevében bocsátja ki (értékesíti először) az utalványt.

Abban az esetben, ha a közvetítő más nevében és javára jár el, akkor az egycélú utalványt az értékesíti, akinek a nevében eljár (megbízó), ezáltal a megbízó lesz az egycélú utalvány értékesítése tekintetében az adófizetésre kötelezett, míg a megbízott a közvetítői szolgáltatása ellenértékét érvényesíti a megbízója felé (a jutalékát számlázza ki).

A Módosító irányelvvel összhangban rögzíti, hogy a többcélú utalvány kibocsátása, valamint adóalany által saját nevében történő további értékesítése(i) nem adóztatandó ügylet(ek). Többcélú utalvány esetében egyetlen adóztatási pont van, amikor azt beváltják (az utalvány ellenében értékesítenek terméket, nyújtanak szolgáltatást). Amennyiben a közvetítők ügynökként járnak el, úgy az ügynöki jutalékukat ki tudják számlázni a megbízójuk felé. Amikor a közvetítők az utalványt bizományosként, azaz a saját nevükben értékesítik, maga a többcélú utalvány értékesítése nem tartozik az áfa hatálya alá, azonban közvetítő által nyújtott valamennyi azonosítható szolgáltatásnyújtás - például forgalmazási, illetve vásárlásösztönzési szolgáltatás - az áfa hatálya alá tartozik. Tehát amennyiben a közvetítő valamilyen módon nyilvánvalóvá teszi, kimutatja, kiszámlázza a közvetítői, forgalmazási, promóciós szolgáltatása ellenértékét, ezen szolgáltatása adóköteles, mely adólevonásra jogosít.

Az 58. §-hoz

2015. január 1-jétől a nem adóalanyok részére nyújtott elektronikus, távközlési és műsorszolgáltatási szolgáltatások (a továbbiakban: távolról is nyújtható szolgáltatások) teljesítési helye úgy változott meg, hogy annak egységesen az igénybevevő letelepedési helye, állandó lakóhelye, szokásos tartózkodási helye minősül. Ez azt eredményezte a távolról is nyújtható szolgáltatást nyújtók számára, hogy az adót az igénybevevő szerinti tagállamban kell bevallani és megfizetni. Annak érdekében, hogy ezen szolgáltatások nem adóalany részére történő nyújtása miatt ne kelljen a szolgáltatás nyújtójának minden egyes igénybevevő tagállamában adóalanyként regisztrálni az adófizetési kötelezettsége teljesítésének érdekében, létrehozták az ún. egyablakos rendszert, mely lehetővé tette, hogy az adóalany a letelepedése szerinti tagállam adóhatóságához vallja be és fizesse meg a fogyasztási tagállamban esedékes adót. Ezen egyszerűsítés ellenére, a mikro- és kisvállalkozások számára nehézséget okozott ez a változás, ezért a törvény - összhangban a 2017/2455/EU tanácsi irányelvben foglaltakkal - további egyszerűsítést vezet be számukra.

A törvény értelmében amennyiben az adóalany az EU-n belül csak egyetlen tagállamban telepedett le, akkor meghatározott értékhatár alatti távolról is nyújtható szolgáltatások után a letelepedése szerinti tagállamban, annak szabályai szerint kell az adófizetési kötelezettségét teljesítenie. Ez az egyszerűsítés az adóalany által a letelepedése szerinti tagállamtól eltérő tagállamban letelepedett nem adóalany részére távolról is nyújtható szolgáltatásokra vonatkozik, amennyiben ezen szolgáltatások adó nélküli összesített ellenértéke sem a tárgyévben, sem a tárgyévet megelőző évben nem haladta meg a 10.000 EUR-t vagy az annak megfelelő nemzeti pénznemben számított összeget. Ugyanakkor a szolgáltatás nyújtója ezen értékhatár alatt is választhatja, hogy a főszabály szerint állapítja meg a teljesítési helyet, vagyis az igénybevevő letelepedése szerint. Ezen választása azonban a választása évét követő két évig köti. Abban az esetben, ha az adóalany valamely távolról is nyújtható szolgáltatásnyújtásával túllépi a 10.000 EUR küszöbértéket, az átlépéssel érintett szolgáltatásnyújtása után már az igénybevevő letelepedése szerinti tagállamban kell az adót megfizetnie. Az EU-n kívül letelepedett nem adóalany részére nyújtott távolról is nyújtható szolgáltatások után a teljesítési hely változatlanul minden esetben az igénybevevő letelepedésének a helye marad, vagyis ezek után az EU-ban nem kell áfát fizetni.

Az 59. §-hoz

Az időszakos elszámolásra vonatkozó hatályos előírások nem rendezik azt az esetet, amikor az adóalany a teljesítést megelőzően szűnik meg jogutód nélkül. A törvény rendezi ezt az esetet, melynek értelmében teljesítés a jogutód nélküli megszűnést megelőző nap.

A 60. §-hoz

A többcélú utalványok ellenében értékesített termékek és nyújtott szolgáltatások esetében problémaként merült fel, hogyan értelmezendő az ellenérték, vagyis mit kell adóalapnak tekinteni, ugyanis valószínű, hogy a terméket értékesítő, szolgáltatást nyújtó adóalany nem azt az összeget fogja megkapni az utalvány ellenében történő teljesítésért, mint amit az utalvánnyal „fizető” vásárló az utalványért fizetett.

A Módosító irányelvvel összhangban e tekintetben azt az elvet követi, hogy adóval növelt ellenértéknek azt az összeget kell tekinteni, amit a vevő azért fizetett, hogy az adott terméket, szolgáltatást megkapja, ami praktikusan az általa (illetve amennyiben ő pl. ajándékként kapta az utalványt, akkor az, aki az utalványért fizetett) az utalványért fizetett ellenértékét jelenti (természetesen amennyiben a termék, szolgáltatás ellenértékét teljes mértékben utalvánnyal fizette meg). Ebből kifolyólag a törvény főszabály szerint rögzíti, hogy a többcélú utalvány ellenében értékesített termék, szolgáltatás adóalapjának azt az adó összegével csökkentett összeget kell tekinteni, amit ezen terméket beszerző, szolgáltatást igénybevevő az utalványért fizetett. Tekintettel arra, hogy az eladó nem minden esetben tudja, hogy a vevő mekkora összeget fizetett az utalványért, így a törvény rögzíti, hogy amennyiben ez az információ nem áll rendelkezésre, úgy adóalapnak a magán az utalványon vagy az ahhoz kapcsolódó dokumentációban feltüntetett pénzbeli értéket kell tekinteni, csökkentve az adó összegével. Értelemszerűen, amennyiben a termék, szolgáltatás ellenértékét csak részben egyenlítik ki többcélú utalvánnyal, az adóalap megállapítására vonatkozó ismertetett szabály csak az utalvány ellenében megtérített részre irányadó.

A 61. §-hoz

Az egyértelmű jogalkalmazás érdekében a törvény kimondja, hogy a speciális pénzvisszatérítéses adóalapcsökkentés esete nem alkalmazható, ha az adóalap csökkentésre jogosító ügylet és a pénzvisszatérítésre jogosító ügylet fordítottan adózik.

A 62. §-hoz

Az EUB vonatkozó ítéletével összhangban rögzíti, hogy az exportált, illetve meghatározott vámeljárások alatt álló termékekhez közvetlenül kapcsolódó szolgáltatás (pl. fuvarozás, termékek fuvarozásához járulékosan kapcsolódó szolgáltatás) adómentességének feltétele az is, hogy a szolgáltatást közvetlenül azon személy számára nyújtsák, aki (amely) a termékexportot, vagy a meghatározott vámeljárás alá tartozó termékkel az adóztatandó tényállást megvalósítja.

A 63. §-hoz

Az SZJ számok állapotrögzítőjének változása, és TESZOR számokká történő átkonvertálása miatt szükséges módosításokat tartalmazza, a szabályozás tartalmában változatlan marad.

A 64. §-hoz

2015. január 1-jétől fokozatosan bővült azon munkaerő kölcsönzési-, illetve a munkaerő kölcsönzési szolgáltatással azonos megítélés alá eső szolgáltatások köre, amelyek a fordított adózás hatálya alá tartoznak. A bővített alkalmazási hatály fenntartására Magyarország a 2018/486 tanácsi végrehajtási határozat alapján 2020. december 31-éig jogosult. A derogációt engedélyező határozat időbeli hatályához igazodva 2021. január 1-jétől a derogációval érintett ügyleteket szükséges kivezetni a fordított adózás hatálya alól. Így 2021. január 1-jétől nem adózik fordítottan a munkaerő kölcsönzés, kirendelés és személyzet rendelkezésre bocsátása, kivéve, ha annak igénybevétele az Áfa tv. 10. § d) pontja szerinti ingatlanátadáshoz, vagy az Áfa tv. 142. § (1) b) pontja szerinti építési-szerelési és egyéb szerelési munkához történik. 2021. január 1-jétől az iskolaszövetkezetek és a közérdekű nyugdíjas szövetkezetek szolgáltatásnyújtására sem alkalmazható a fordított adózás.

A 65. §-hoz

A tevékenységüket kezdő egyéni vállalkozók, illetve az áfa regisztrált külföldi adóalanyok az adóköteles tevékenységükhöz igazoltan kapcsolódó beszerzéseikre tekintettel a nevükre szóló számla alapján adólevonási jogot gyakorolhatnak akkor is, ha a beszerzésre az adóhatósághoz történő bejelentkezésüket megelőzően került sor. Esetükben a 153/A. § alkalmazása bizonyos esetekben az adólevonási jog elenyészéséhez vezethet (például a bejelentkezés időpontját megelőző több mint két évvel korábbi teljesítési időpontú beszerzés esetén). Ennek elkerülése érdekében a törvény kimondja, hogy ilyen esetekben a kérdéses beszerzésekhez kapcsolódó levonási jogot a bejelentkezés napját magában foglaló adómegállapítási időszakban gyakorolhatja az adóalany.

A 66. §-hoz

A törvény rögzíti, hogy amennyiben az adóalanyra ellenérték fejében ruháznak át egycélú utalványt, melynek kapcsán az adóalanynak levonható adója keletkezett, úgy a levonási jogot nem kell korrigálni abban az esetben, ha az egycélú utalványt ezen adóalany nem használja fel termékbeszerzés, szolgáltatás igénybevétel ellenértékének a kiegyenlítésére.

A 67. §-hoz

A nem adóalany részére távolról is nyújtható szolgáltatások esetében a szolgáltatásnyújtó adóalany a letelepedésének tagállamától eltérő tagállamban keletkezett adófizetési kötelezettségének az ún. egyablakos rendszer segítségével is eleget tehet. Ez egy egyszerűsítés, amelynek során az adóalany a letelepedése szerinti tagállam adóhatóságán keresztül tesz eleget a más tagállami adófizetési kötelezettségének. Ugyanakkor a hatályos szabályok szerint az ügyletek bizonylatolására ettől függetlenül annak a tagállamnak a szabályait kell alkalmazni, ahol az adófizetési kötelezettség felmerül, mely komoly terhet jelent ezen adóalanyoknak. A törvény ezért a 2017/2455/EU irányelvvel összhangban, az egyszerűsítés érdekében előírja, hogy azon ügyletek tekintetében, amely után az adóalany az adófizetési kötelezettségét az egyablakos rendszer alkalmazásával teljesíti, az ügyletek bizonylatolására annak a tagállamnak a szabályait kell alkalmazni, ahol az adóalanyt az egyablakos rendszerbe regisztrálták (letelepedése szerinti tagállam).

A 68. §-hoz

A hatályos előírások értelmében az adóalany a pénzforgalmi elszámolást kizárólag a naptári év kezdetével választhatja, év közben csak abban az esetben, ha adóalanyisága ekkor kezdődik. A törvény lehetővé teszi az adóalany számára, hogy év közben térjen át a pénzforgalmi elszámolásra, amennyiben alanyi adómentessége azért szűnik meg, mert a választhatóságára jogosító értékhatárt év közben átlépi.

A 69. §-hoz

A törvény a 2017/2455/EU tanácsi irányelvvel összhangban lehetővé teszi a Közösség területén nem letelepedett adóalanyok számára az egyablakos rendszerbe történő regisztrációt abban az esetben is, ha ez az adóalany más oknál fogva a Közösség valamely tagállamában már rendelkezik adószámmal.

A 70. §-hoz

A törvény a 2017/2455/EU tanácsi irányelvvel összhangban előírja, hogy milyen árfolyamot kell alkalmazni az euróban meghatározott értékhatár átváltására abban az esetben, amikor az adóalany távolról is nyújtható szolgáltatásokat nyújt más tagállami nem adóalanyok részére.

A 71. §-hoz

Pontosítást tartalmaz, mely kimondja, hogy az adómegállapítás különleges módját alkalmazó utazásszervezők és viszonteladók kijavítási kérelem benyújtásával jogosultak az adó kiszámításának bejelentett módszerét megváltoztatni. Így az utazásszervező jogosult kijavítási kérelemmel önálló pozíciószámonkénti nyilvántartáson alapuló módszerre áttérni, a viszonteladók pedig globális nyilvántartáson alapuló módszerre, import vagy alkotótól való beszerzés esetén pedig árrés adózásra.

A 72. §-hoz

A sorozatjellegű ingatlan értékesítéshez kapcsolódóan rendezi az állami adó- és vámhatóság felé történő bejelentési kötelezettség határidejét. Ennek értelmében a sorozatjellegű ingatlan-értékesítés miatt adóalannyá váló személynek, szervezetnek az adóalanyiságot eredményező termékértékesítéséről a teljesítés időpontját követő 30 napon belül kell bejelentést tennie az e célra rendszeresített nyomtatványon. 2018. naptári év tekintetében a bejelentési kötelezettséget 2019. január 31-ig kell teljesíteni.

A 73. §-hoz

A hatályos szabályok értelmében az Art. tartalmaz állapotrögzítőt arra vonatkozóan, hogy az adótörvények alkalmazásában a vámtarifaszámokra és SZJ számokra hivatkozással meghatározott termékek és szolgáltatások tekintetében mely állapot szerinti besorolást kell irányadónak tekinteni (állapotrögzítő). A törvény ezt az állapotrögzítő rendelkezést átemeli az Áfa tv-be.

A 74. §-hoz

A törvény az állapotrögzítőt frissíti 2018. január 1-jei állapotra.

A 75. §-hoz

A törvény a Módosító irányelv átültetése kapcsán meghatározza, hogy mit kell utalványnak, egycélú, illetve többcélú utalványnak tekinteni az Áfa törvény alkalmazásában. Az utalvány fogalma a törvény értelmében nem terjed ki olyan „eszközökre”, melyek kizárólag árengedményre jogosítanak termékértékesítés vagy szolgáltatásnyújtás kapcsán, de önmagukban termék, szolgáltatás megszerzésére nem.

Az utalványoknak a fizetőeszközöktől történő elhatárolását az adja, hogy bár az utalványt a termékértékesítés, szolgáltatásnyújtás teljes- vagy részbeni ellenértékének kell elfogadni, de ezek során az utalvány „fizetőeszköz” tulajdonsága korlátozott, mivel csak előre meghatározott termékekre, szolgáltatásokra, vagy csak előre meghatározott értékesítői körnél váltható be. A definícióból következik az is, hogy az utalvánnyá minősítés szempontjából lényegtelen annak fizikai megjelenési formája, vagyis az utalvány lehet papír alapú és elektronikus formában létező is.

A törvény egyértelművé teszi azt is, hogy mit kell „utalvány beváltásának”, illetve kit kell az „utalvány beváltójának” tekinteni.

A 76. §-hoz

A jogharmonizációs záradékot rögzíti.

A 77. §-hoz

Az egyértelmű jogalkalmazás érdekében pontosítja a számlabefogadók által befogadott számlákat érintő, 2018. július 1-jétől teljesítendő adatszolgáltatási kötelezettség szabályait. Átmeneti rendelkezés rögzíti, hogy a számlabefogadónak a 2018. július 1-jén vagy azt követően kezdődő adómegállapítási időszak tekintetében a bevallás benyújtására előírt határidő napján hatályos szabályokat kell alkalmazni, tehát az adóalanyoknak a 100.000 forintos értékhatárt meghaladó számláiról először azon adómegállapítási időszak tekintetében kell az adatszolgáltatási kötelezettséget teljesítenie, amelynek kezdő időpontja 2018. július 1-re vagy azt követő időpontra esik. Éves bevallóknak azoknak a befogadott számlákról, amelyek alapján 2018. évben gyakorol levonási jogot, a 2018. június 30-án hatályos szabályokat kell alkalmazni, vagyis az 1.000.000 forintos értékhatárt kell figyelembe venni, és teljesíteni kell a partnerenkénti összevont adatszolgáltatást is.

A 78. §-hoz

A Módosító irányelvvel összhangban rögzíti, hogy az utalványokra vonatkozó szabályokat a 2018. december 31-ét követően kibocsátott utalványokra kell először alkalmazni.

A 79. §-hoz

Az ESL és UHT tejeknek a kedvezményes 5%-os áfa kulcs alá történő átsorolására vonatkozó átmeneti rendelkezéseket tartalmazza.

A 80. §-hoz

Átmeneti rendelkezést tartalmaz a gabona és acélipari termékek fordított adózására vonatkozó rendelkezések kivezetése miatti tételes jelentésre vonatkozóan.

A 81. §-hoz

Átmeneti rendelkezés arra az esetre, ha Magyarország - a viszonosság megszűnésének kimondására tekintettel - nem biztosítja a Szerbia Köztársaság területén letelepedett adóalanyok részére a rájuk belföldön áthárított általános forgalmi adó visszatérítését.

A 82. §-hoz

Átmeneti rendelkezés arra az esetre, ha Magyarország - a viszonosság megszűnésének kimondására tekintettel - nem biztosítja a Török Köztársaság területén letelepedett adóalanyok részére a rájuk belföldön áthárított általános forgalmi adó visszatérítését.

A 83. §-hoz

Jogtechnikai pontosítás.

A 84. §-hoz

A Módosító irányelv maradéktalan átültetése tekintetében az utalványokra vonatkozóan tartalmaz kisebb technikai pontosításokat, továbbá szintén technikai jellegű pontosításokat tartalmaz annak érdekében, hogy a tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) időközbeni módosítása miatt, a Tpvt.-re történő utalások miatt az Áfa tv. egyes rendelkezései változatlan tartalommal fennmaradjanak. A vtsz., illetve SZJ számok állapotrögzítőjének változása miatt szükséges technikai módosításokat tartalmazza, a szabályozás tartalmában változatlan marad.

A 85. §-hoz

Az ESL és UHT tejeket a kedvezményes 5%-os áfa kulcs alá sorolja.

A 86-88. §-hoz

A vtsz., illetve SZJ számok állapotrögzítőjének változása miatt szükséges módosításokat tartalmazza, a szabályozás tartalmában változatlan marad.

A 89. §-hoz

Technikai jellegű pontosítást tartalmaz.

A 90-94. §-hoz

A vtsz., illetve SZJ számok állapotrögzítőjének változása miatt szükséges módosításokat tartalmazza, a szabályozás tartalmában változatlan marad.

A 95. §-hoz

A törvény bővíti azon ún. harmadik (Európai Unión kívüli) államok listáját a Szerbia Köztársasággal és a Török Köztársasággal, amelyekben letelepedett adóalanyok részére Magyarország - a viszonosság fennállására tekintettel - biztosítja a rájuk belföldön áthárított adó visszatérítésének lehetőségét.

A 96. §-hoz

A törvény törli a Szerbia Köztársaságot és a Török Köztársaságot - a viszonosság megszűnésének kimondására tekintettel - azon ún. harmadik államok listájáról, amelyben letelepedett adóalanyok részére Magyarország biztosítja a rájuk belföldön áthárított adó visszatérítésének lehetőségét. A hatályon kívül helyező rendelkezés az adópolitikáért felelős miniszternek a Magyar Közlönyben közzétett azon egyedi határozat kihirdetését követő 31. napon lép hatályba, amely határozat megállapítja Magyarország és az érintett állam közötti viszonosság megszűnésének időpontját.

A törvény ezen túlmenően a gabona, az üvegházhatású gázok és az acélipari termékek fordított adózására vonatkozó rendelkezések kivezetésére vonatkozó szabályokat tartalmazza.

Az adminisztratív teher enyhítése érdekében a törvény megszünteti továbbá azt a kötelezettséget, hogy a befogadott számlákról akkor is kell adatot szolgáltatni, ha az adott számlában áthárított adó összege nem éri el ugyan az adatszolgáltatáshoz szükséges értékhatárt, azonban az adóalany ugyanazon partnertől egy adóbevallási időszak keretében fogadott be több olyan számlát, amelyek alapján levonási jogot gyakorol, és az ezekben áthárított adó összege már eléri az adatszolgáltatással érintett értékhatárt.

A 97. §-hoz

Hatályon kívül helyezi azt a rendelkezést, amely a gabonatermékek fordított adózására vonatkozó rendelkezéseket 2019. január 1-jével hatályon kívül helyezné, tehát a gabonatermékek esetében a fordított adózást 2018. december 31-ét követően is alkalmazni kell a törvény értelmében.

A 98. §-hoz

Hatályon kívül helyezi azt a rendelkezést, amely az acélipari termékek fordított adózására vonatkozó rendelkezéseket 2019. január 1-jével hatályon kívül helyezné, tehát az acélipari termékek esetében a fordított adózást 2018. december 31-ét követően is alkalmazni kell a törvény értelmében.

A 99. §-hoz

A hatályos szabályok értelmében a fordított adózással érintett gabona és acélipari termékértékesítésről tételes jelentés kell beadni az érintett adóalanyoknak. Ezt a rendelkezést a gabona és acélipari termékek fordított adózására vonatkozó rendelkezésekkel együtt az általános közigazgatási rendtartásról szóló törvény hatálybalépésével összefüggő törvények és egyes egyéb törvények módosításáról szóló 2017. évi CLIX. törvény 2019. január 1-jétől hatályon kívül helyezi. Tekintettel azonban arra, hogy a gabona és acélipari termékek tekintetében a fordított adózást a törvény 2018. december 31-ét követően is fenntartja, ezen rendelkezés további hatályban tartása is szükséges.

A 100. §-hoz

A módosítás értelmében nem minősül szabálytalanságnak, ha valaki a készletfelvétel során az elszámolható mértéken felül állapít meg és jelent be a hatóság felé hiányt, így a jövedéki adó megfizetésén túl jövedéki bírságot nem kellene ilyen esetben fizetni, összhangban a korábbi jövedéki törvény szerinti szabályozással.

A visszaélések teljes körének lefedése érdekében szabálytalanságnak minősül az adózatlan jövedéki termék adóraktáron kívüli tárolásán túl a termék szállítása is azáltal, hogy a rendelkezés szabálytalanságként a birtoklást határozza meg.

A 101-102. §-hoz

Megállapításra kerül a szabadforgalomba bocsátás, azaz az adófizetési kötelezettség keletkezésének időpontja, mely a készlethiány bejelentésének időpontja, és az adófizetésre kötelezett személye.

A 103. §-hoz

Az egyedi elismert mennyiségű hiány megállapítása körében kötelező bizonyítási eszközök igénybe vételének elrendelése törvényi szinten szabályozandó, ezért a rendelkezést indokolt a végrehajtási rendeletből [45/2016. (XI. 29.) NGM rendelet] a törvénybe átemelni.

A 104. §-hoz

A módosítás megszünteti a kötelező hatósági jelenlétet az adóraktár engedélyesének, a felhasználói engedélyesnek és a jövedéki engedélyesnek az éves készletfelvételénél. A hatóság az előzetes bejelentési kötelezettség alapján, az adott gazdálkodó tevékenységének jövedéki kockázatát figyelembe véve dönt a jelenlétről. A módosítás emellett egyértelműen szabályozza, hogy az éves készletfelvétel milyen időtartományban végezhető el, és ha a készletfelvétel ténylegesen nem a tárgyidőszak utolsó napján történik, hogyan kell azt elvégezni.

A 105. §-hoz

A repülőtereken működő adóraktárak a repülőgép-üzemanyag adalékolásával jövedéki termék előállítását végzik, ugyanakkor az üzemanyagot nem adják fel adófelfüggesztési eljárás keretében és nem bocsátják szabadforgalomba, hanem adófizetési kötelezettség alóli mentesülést eredményező célra kiszolgálják.

Biztosítékkedvezmény alkalmazási szabály egyértelműsítése a kialakult gyakorlat figyelembe vétele alapján.

Az adóraktár által a dohány-kiskereskedelmi ellátó, mint jövedéki engedélyes kereskedő részére kitárolt dohánygyártmány már nem az adóraktár, hanem a jövedéki engedélyes készletéhez tartozik.

A 106. §-hoz

A módosítás lehetőséget biztosít a jövedéki engedélyes kereskedő és a jövedéki kiskereskedő számára, hogy legálisan forgalmazhasson olyan, nem közúti járművekben felhasznált üzemanyagot, amely specialitása révén nem tud megfelelni a végrehajtási rendeletben meghatározott minőségi követelményeknek. Ilyenek például a versenyüzemanyagok, illetve a motorfejlesztésre, kutatási célra felhasználásra kerülő üzemanyagok.

A 107. §-hoz

Szövegpontosítás annak érdekében, hogy az állami adó- és vámhatóság ne csak beszerzésenként, hanem egy adott személytől megvalósuló több - akár valamennyi - beszerzés vonatkozásában is adhasson ki egyedi engedélyt a jövedéki engedélyes kereskedő részére.

A 108. §-hoz

Szövegpontosítás annak érdekében, hogy az állami adó- és vámhatóság ne csak beszerzésenként, hanem egy adott személytől megvalósuló több - akár valamennyi - beszerzés vonatkozásában is adhasson ki egyedi engedélyt a jövedéki kiskereskedő részére.

A 109. §-hoz

Technikai pontosítás az első bekezdés számának elmaradása miatt.

A 110. §-hoz

A törvény alapján meg kell szüntetni a lefoglalást, ha az eszközt a jogsértés elkövetéséhez használták, de nem az elkövető tulajdonában áll és az tulajdonosnak nem volt tudomása a jogsértésről. Másrészt meg kell semmisíteni a lefoglalt dolgot, ha birtoklása jogszabályba ütközik.

A 111. §-hoz

Az ismeretlen személyek által elkövetett jogsértések esetén lefoglalt dolgot el kell kobozni.

A 112. §-hoz

Üzletzárásra kerül sor abban az esetben is, ha az alkoholterméket vagy dohánygyártmányt zárjegy nélkül értékesítik, valamint ha a jövedéki termék birtokosa a jövedéki termék eredetét nem tudja igazolni.

Pontosítani szükséges, hogy üzletzárásra nem kerülhet sor, ha jövedéki termékenként 10 liter mennyiségnél kisebb mennyiség eredetét nem tudja a kiskereskedő igazolni, azaz kevesebb, mint 10 liter sörét, 10 liter alkoholtermékét stb.

A 113. §-hoz

Az adminisztráció csökkentése és az áfa szabályozással való nagyobb fokú összhang megteremtése érdekében a módosítás a folyamatos teljesítésű (időszaki elszámolású) ügyletek esetében lehetőséget biztosít a korrekciós bizonylat kézhezvételéhez igazodó adóelszámolásra.

A 114. §-hoz

A módosítás szabályozási oldalról is egyértelművé teszi azt a jelenlegi jogalkalmazási gyakorlatot, hogy az egyszerűsített adóraktárakra nem alkalmazandó a naptári év végi vagy üzleti év mérlegfordulónapi köztelező készletfelvételi szabály.

A 115. §-hoz

Az európai uniós adóminimum elérése érdekében szükséges a cigaretta jövedéki adómértékének fokozatos, előre rögzített módon történő emelése, egyidejűleg a fogyasztási dohány adómértékének a cigaretta adómértékéhez történő közelítése, tekintettel a fogyasztási dohány termékhelyettesítő jellegére.

A 116. §-hoz

Szövegcserés módosítások.

A 117. §-hoz

Hatályon kívül helyező rendelkezés.

A 118. §-hoz

Szövegpontosítás.

A 119. §-hoz

Jogalkalmazást segítő és technikai pontosítást tartalmazó rendelkezés.

A 120. §-hoz

A melléklet módosítását tartalmazza.

A 121. §-hoz

A helyi adókról szóló 1990. évi C. törvény (a továbbiakban: Htv.) 39/C. §-ának kiegészítésével lehetővé teszi, hogy az önkormányzat beruházási adóelőnyről alkosson rendeletet. Annak érdekében, hogy az így alkotott adóelőny tartósan a vállalkozások rendelkezésre álljon, a törvény a Htv. 7. §-ának új j) pontjában rögzíti, hogy az önkormányzat a rendeleti adóelőnyről szóló szabályt legalább 3 éven át nem helyezheti hatályon kívül, továbbá nem is változtathatja meg oly módon, hogy az a jogalanyok számára hátrányos legyen.

A 122. §-hoz

A hatályos szabályozás alapján, ha az iparűzési adóban tételes (egyszerűsített) adóalap szerint adózó kisadózó vállalkozás (Kata-alany) a tevékenységét a naptári év során több alkalommal szünetelteti, akkor minden egyes szünetelés alkalmával meg kell állapítania - a tevékenységvégzés időszakára eső - adóját és ezen időszakokról külön-külön bevallást kell benyújtania. Mindez jelentős adminisztrációs terhet okoz az érintett adóalanyok és az adóhatóságok számára.

Ezért a törvény az iparűzési adóban tételes adóalap szerint adózó Kata-alany esetén általános érvénnyel rögzíti, hogy az iparűzési adóját a naptári év egészére (mint adóévre) egy bevallásban állapítja meg és vallja be, függetlenül attól, hogy a naptári év során az adófizetési kötelezettsége a kisadózó vállalkozások tételes adójáról és a kisvállalati adóról szóló törvény alapján vagy kérelemére - egy vagy több alkalommal - szünetel-e. A törvény a hivatkozott Kata-alany számára változatlanul biztosítja az önkormányzati rendeleten alapuló adóelőnyöknek, valamint a Htv. szerinti adócsökkentő tételeknek - a törvény szerint hatályon kívül helyezendő, foglalkoztatás-növeléssel összefüggő mentesség kivételével - az adó megállapítása során (adóbevallásban) való érvényesítését.

A 123. §-hoz

A Htv. hatályos szabályozása szerint az önkormányzat az alacsony adóalapú (2,5 millió forint alatti adóalapú) vállalkozások, továbbá a háziorvos, védőnő vállalkozók számára rendeletben biztosíthat adómentességet, adókedvezményt. A törvény - a beruházások ösztönzése és a vállalkozások letelepedésének elősegítése érdekében - kiterjeszti e rendelet-alkotási jogosultságot.

A törvény értelmében tehát az önkormányzat - a Htv. 39/C. §-ának új (4) bekezdése alapján - alkothat rendeletet arról is, hogy a vállalkozó az önkormányzat illetékességi területén üzembe helyezett beruházása értékével vagy annak egy részével az adó alapját vagy az adó összegét csökkenthesse a beruházás üzembe helyezésének adóévében (előbbi esetben adómentességről, utóbbi esetben adókedvezményről van szó). Az adóelőny tehát egyfelől arra a beruházásra vonatkozik, amelyiket a településen helyeznek üzembe (a beruházás révén létrejövő tárgyi eszköz az adott székhely, telephely szerinti településen végzett vállalkozási tevékenységet szolgálja, ezért ott keletkeztet adóalapot), másfelől a csökkentés a településre kimutatott (megosztott) adóalapra vagy a településre megállapított adóra vonatkozik.

A rendelet-alkotási jogkör kiterjed arra is, hogy a kedvezménnyel ne csak az adóévben, hanem azt követő adóévekben is lehessen élni, abban az esetben, ha a beruházási érték nagyobb lenne, mint az adóévi adóalap vagy adóösszeg (a további évek kedvezménye természetesen csak arra a beruházási értékre vonatkozik, amellyel a vállalkozó korábban még nem csökkentette adóalapját vagy adójának összegét).

Az önkormányzat a rendeletalkotás során - bevételi érdekeire tekintettel - korlátozhatja az adóelőny terjedelmét, meghatározhatja tehát, hogy például csak az adóalap 50%-ának erejéig vehető igénybe a mentesség.

A törvény elvi éllel jelenti ki azt is, hogy a beruházási adóelőnynek valamennyi - beruházó - vállalkozó esetén azonos terjedelműnek kell lennie, azaz nincs mód például olyan rendeleti szabályra, miszerint bizonyos beruházási érték felett az adóalapot vagy az adót nagyobb összeggel lehet csökkenteni. Az értelmező rendelkezések között fogalmazza meg a beruházás fogalmát.

A 124. §-hoz

A Htv. jelenleg az IAS 17 Lízingek című standardra hivatkozik a könyveiket az IFRS-ek szerint vezetők nettó árbevétele megállapítása során. A kérdéses standardot azonban 2019. január 1-jétől felváltja az IFRS 16 Lízingek című standard. A törvény e változásra tekintettel módosítja az operatív lízingre vonatkozó bevételnövelő tétel szövegét (a norma az új standard címét és annak belső hivatkozását tartalmazza). A módosítás nem okoz tartalmi változást az nettó árbevétel meghatározásában.

A hatályos Htv. bevételnövelő tételként nevezi meg azt a számlázott összeget, melyet a vállalkozó az adóévben vagy azt követően az IFRS-ek szerint bevételként (árbevételként) vagy bevételnövelő tételként nem számolhat el, és korábban sem vett bevételként figyelembe. Előfordulhat azonban olyan eset, hogy az adóévben számlázott összeget a vállalkozó a korábbi adóévben nem bevételként, hanem - például pénzügyi lízing esetén - bevételnövelő tételként vette figyelembe az adóalap megállapításánál. Míg a Htv. 40/C. § (3) bekezdés f) pontja a korábban pusztán a számlakibocsátás okán bevételnövelő tételként figyelembe vett összeget a bevétel vagy bevételnövelő tétel elszámolásának évében bevételt csökkentő tételként rögzíti, addig a fordított esetre (tehát amikor egy bevételnövelő tételt később számláznak ki és válik ezáltal újfent adóalappá) nem tartalmaz rendelkezést a hatályos szabály. E helyzet kiküszöbölésére a törvény értelmében úgy módosul a Htv. 40/C. § (2) bekezdése m) pontja szerinti rendelkezés, hogy a számlán szereplő összeg akkor sem válik bevételnövelő tétellé (nem kell növelő tételként figyelembe venni), ha a számlán szereplő tételt a vállalkozó korábban más jogcímen bevételnövelő tételként vette figyelembe.

A 125. §-hoz

A Htv. jelenleg az IAS 17 Lízingek című standardra hivatkozik, melyet 2019. január 1-jétől felvált az IFRS 16 Lízingek című standard. A törvény e változásra tekintettel módosítja az operatív lízingre vonatkozó bevételnövelő tétel szövegét. A módosítás nem okoz változást az adókötelezettség meghatározásában.

A 126. §-hoz

A Htv. hatályos szövege az IAS 17 Lízingek című standardra hivatkozik, melyet 2019. január 1-jétől felvált az IFRS 16 Lízingek című standard. A törvény e változásra tekintettel módosítja az IFRS-t alkalmazókra vonatkozó eladott áruk beszerzési értéke fogalom szövegét. Egyidejűleg azt is egyértelművé teszi a törvény, hogy a hitelintézetek és pénzügyi vállalkozások nem növelhetik az ELÁBÉ összegét azzal az összeggel, mellyel pénzügyi lízing lízingbe adójaként a kereskedelmi áruként nyilvántartásba nem vett eszköz IAS 2 Készletek című standard alapján megállapított, a pénzügyi lízingbe adáskor meglévő könyv szerinti értékeként a bevételt már csökkentették a Htv. 40/D. § (3) bekezdés b) pont alapján (a szabályozás a kétszeres nettó árbevétel-csökkentés elvi tilalmát önti formába).

A 127. §-hoz

Az új Art. - a régi Art-hoz hasonlóan - szabályozza az iparűzési adóelőleg-kiegészítés bevallásának és megfizetésének határnapját. A korábbi szabályozáshoz képest azonban már nem rendelkezik egyértelműen az adóelőleg-kiegészítés pontos tartalmáról és az adóelőlegkiegészítésre kötelezettek alanyi köréről. Ezért ezen szabályozás kiegészítéseként a törvény az anyagi jogi norma változtatását irányozza elő. A Htv.-be építendő szabály konkretizálja a jogintézmény tartalmát, s rögzíti, hogy az iparűzési adóban az az adóalany kötelezett az adóelőleg kiegészítésére (a megfizetett adóelőleg várható adóra való kiegészítésére), amelyet a társasági adóban is előleg-kiegészítés terhel.

A 128. §-hoz

A hatályos szabályozás alapján, ha a magánszemély egyéni vállalkozói minősége mellett mezőgazdasági őstermelői tevékenysége révén is Htv. szerinti vállalkozónak minősül (őstermelői tevékenységet nem egyéni vállalkozóként végez és az őstermelői tevékenységből eredő bevétele a 600 000 forintot meghaladja), akkor az iparűzési adóban két jogcímen is adóalanynak tekintendő. Erre figyelemmel e két tevékenysége után külön-külön kell megállapítania adóalapját, ami felesleges többletadminisztrációt jelent.

A törvény az adminisztrációs terhek csökkentése érdekében új szabályként rögzíti, hogy az őstermelői tevékenység és az egyéni vállalkozói tevékenység utáni adóévi iparűzési adót az adó alanyának együttesen kell megállapítania és bevallania, ha az őstermelői tevékenység is adóalanyiságot vált ki (az őstermelői tevékenység bevétele több, mint 600 000 forint).

A módosítás egyértelműsíti azt is, hogy ha az egyéni vállalkozó KATA-alany a Htv. 39/B. § (3) bekezdés szerinti (egyszerűsített) iparűzési adóalap-megállapítási módot alkalmazza és más okból (például kedvezmény, mentesség igénybevétele miatt, vagy egy évnél rövidebb tevékenységvégzés esetén) nincs bevallási kötelezettsége, akkor csak az őstermelői tevékenysége utáni adót kell megállapítania és bevallania, mégpedig a következő adóév május 31. napjáig. Abban az esetben, ha a KATA alany egyéni vállalkozó bevallást nyújt be a KATA alanyiságára tekintettel, akkor az őstermelői tevékenységéről is ebben, az adóévet követő év január 15-ig benyújtandó bevallásban kell számot adnia.

A 129. §-hoz

A 2018. január 1-jétől hatályos szabályozás alapján az újonnan (jogelőd nélkül, jogutódlással) létrejött cégről a cégbíróság útján beérkezett adatokat az állami adóhatóság a cég székhelye szerinti önkormányzati adóhatósághoz továbbítja. Ezen adatszolgáltatás kiváltja a cég székhelye szerinti önkormányzati adóhatósághoz - iparűzési adóban, idegenforgalmi adóban - teljesítendő adózói bejelentkezési kötelezettséget. A jogintézmény kezdeti tapasztalatai biztatóak, az adminisztrációs terhek nagyban csökkentek, ezért érdemes azt a jogintézmény tárgyi és személyi hatályát érintően is kibővíteni.

A törvény tehát - az adózók adminisztrációs terheinek további csökkentése érdekében - az állami adóhatóság adatszolgáltatását több szempont szerint is kiterjeszti 2019. július 1-jétől, figyelemmel a szükséges informatikai fejlesztések időtartamára is.

Egyfelől az adatszolgáltatás a törvény szerint vonatkozik az egyéni vállalkozóktól és a bíróságok által nyilvántartott szervezetektől közvetve (a nyilvántartást vezető szerven keresztül) az állami adóhatósághoz érkező adatokra is, nemcsak a cégnyilvántartásban szereplő cégek adataira. Másfelől nemcsak a bejelentkezéskor, alakuláskor, tevékenység kezdetekor (cégek esetén a cégbíróságtól, egyéni vállalkozók esetén a nyilvántartást vezető szervtől, egyéb szervezet esetén a bíróságoktól) beérkező adatokat adja át az állami adóhatóság a törvény szerint az adózó székhelye szerinti önkormányzati adóhatóságnak, hanem az adózó működése során megváltozó és az adó- és vámhatósághoz megküldött adatot is. Az adatszolgáltatás kiterjed nemcsak a más szervektől, hanem az adózótól az állami adó- és vámhatósághoz érkezett adatokra is. Nem vonatkozik ugyanakkor az adatszolgáltatás az adózó azon képviselőjének adatára, aki az állami adóhatóság előtti képviseletre jogosult.

A fentiek szerint bővített adatállományt (az új, megváltozott adatokat) az állami adóhatóság havonta kétszer - a hónap 15. és utolsó napján - elektronikus úton küldi meg az illetékes önkormányzati adóhatóságoknak. Az állami adóhatóság adatszolgáltatásában szereplő adatokról az adózó bejelentkezési, változás-bejelentési kötelezettségét az adózó székhelye szerinti önkormányzati adóhatóságnál teljesítettnek kell tekinteni. Abban az esetben, ha az adatszolgáltatásban nem szereplő más adatot (pl. iparűzési adóban az előlegfizetési időszakra adózó által megállapított előleget, idegenforgalmi adóban adóbeszedésre kötelezettként a szálláshely címét) is be kell jelenteni, akkor azt az adózónak az önkormányzati adóhatóság külön felhívására kell teljesíteni. (Kisadózó adózóként a tételes iparűzési adómegállapítás választását továbbra is az adózó jelentheti be, illetve kell bejelentenie, ha ezt az adózói módot választja, továbbá az adóalany bejelentheti azt a személyt, aki őt az önkormányzati adóhatóság előtt képviseli.)

A 130. §-hoz

Az iparűzési adóban az előleg-kiegészítés tartalmának és az arra kötelezettek körének Htv.-ben való egyértelmű rögzítésére tekintettel külön szabályban kell rendelkezni a naptári évtől eltérő üzleti évet választó adózóról, mert rá egyébként az adóéve első napján hatályos szabály vonatkozna, ami pedig nem kellően egyértelmű. A törvény ezért azt mondja ki, hogy a naptári évtől eltérő üzleti éves vállalkozónak is alkalmazni kell az előleg-kiegészítésre vonatkozó, törvény szerinti szabályt, mégpedig a módosító törvény hatályba lépését magában foglaló - 2018. január 1-jét követően kezdődő - adóévben.

A 131. §-hoz

A törvény megfogalmazza a foglalkoztatás növelésével összefüggő adóalap-mentesség hatályon kívül helyezését. A hatályon kívül helyezett adóalap-megállapítási szabály időleges továbbélését átmeneti szabály beiktatása biztosítja. A hatályos szabályok szerint ugyanis a foglalkoztatás-növeléssel összefüggően igénybe vett adóalap-mentesség összegével növelni kell a következő adóév adóalapját, ha a foglalkoztatottak száma 5%-ot meghaladó mértékben csökken. A törvény szerint tehát, ha a 2019. évben kezdődő adóévben a vállalkozó átlagos statisztikai állományi létszáma az előző adóév átlagos statisztikai állományi létszámához képest 5%-ot meghaladó mértékben csökkent, akkor - a 2018. december 31-ig hatályos szabály alapján - előző adóévben igénybe vett adóalap-mentesség összegével a következő (tipikusan a 2019. január 1-jével kezdődő) adóév iparűzési adóalapját meg kell növelni.

A Htv.-be iktatott új szabályozás szerint, ha az egyéni vállalkozó mezőgazdasági őstermelői tevékenysége révén is iparűzési adóalanynak minősül, akkor a két tevékenység utáni adóévi iparűzési adót együttesen (egy bevallásban) állapítja meg és vallja be. Ezen kedvező, adminisztrációt csökkentő szabályozás 2018. adóévre vonatkozó alkalmazásának lehetőségét biztosítja a törvény szerinti átmeneti szabály.

A 132. §-hoz

A törvény kodifikációs egyszerűsítésként beemeli a jelenleg is helyi iparűzési adóalanynak minősülő kezelt vagyont a vállalkozó (az iparűzési adóalany) fogalmába, így a vállalkozóra vonatkozó részletszabályok és eljárási rendelkezések értelemszerűen (hatályos szabályokkal azonos módon) a kezelt vagyonra is vonatkoznak. A törvény továbbá megjeleníti a vállalkozó fogalmában a kényszertörlés alatt lévő vállalkozót is, figyelemmel arra, hogy a hatályos szabályok szerint a felszámolás alatt lévő vállalkozás is vállalkozónak számít.

A hatályos szabályok szerint a szociális intézményben ellátott személy mentességet élvez az idegenforgalmi adó alól. A Htv. ugyanakkor a szociális intézmény fogalma kapcsán a hatályon kívül helyezett szociális törvényre utal vissza. A törvény ezért a szociális igazgatásról és szociális ellátásokról szóló törvény szerinti szociális intézmény fogalmával azonosítja a Htv. szerinti szociális intézmény fogalmát.

A hatályos szabályozás szerint idegenforgalmi adómentesség vonatkozik a szolgálati kötelezettség teljesítése céljából eltöltött vendégéjszakára. A törvény - az egyértelmű jogalkalmazás érdekében - meghatározza a szolgálati kötelezettség, illetve új elnevezéssel a közszolgálati kötelezettség fogalmát (a Htv. a 3. §-ában a NATO és fegyveres erőinek mentessége kapcsán tesz említést a szolgálati kötelezettségről, így célszerű az idegenforgalmi adó e jogcímű mentességét átnevezni). A mentesség körébe tartozna - a jelenlegi joggyakorlattal azonos módon - a közigazgatásban, igazságszolgáltatásban, fegyveres szerveknél, az Állami Számvevőszéknél szolgálati jogviszonyban történő kötelezettségteljesítés. Azon személyek sorolhatóak ide továbbá, akik megválasztásuk, kinevezésük, állami megbízatásuk alapján a köz, a társadalom érdekében állami alapfunkciókat valósítanak meg, közfeladatokat látnak el, illetőleg ezekben jogállásuk, szolgálati jogviszonyuk alapján közreműködnek.

A törvény, az önkormányzat által nyújtható beruházási adóelőny alkalmazásának érdekében rögzíti a beruházás fogalmát. A beruházás alatt a törvény értelmében a számvitelről szóló törvény szerinti beruházás fogalmából (röviden: tárgyi eszköz beszerzése, létesítése, saját vállalkozásban való előállítása, továbbá meglévő tárgyi eszköz számviteli törvény szerinti felújítása) kell kiindulni. További feltétel, hogy a beruházást azon önkormányzat illetékességi területén kell üzembe helyezni (azaz elkészültét követően tárgyi eszközként használatba venni), amelyik önkormányzat rendeletében az adóelőnyt biztosította. A beruházásnak az is fogalmi eleme, hogy a beruházás eredményeként előálló tárgyi eszközt a vállalkozó vegye először használatba. Nincs lehetőség tehát arra, hogy más vállalkozásnál már tárgyi eszközként használt eszköz után vegyenek igénybe adóelőnyt (ezzel a visszaélések száma is csökkenthető).

A 133. §-hoz

Szövegcserés és hatályát vesztő rendelkezések.

A 134. §-hoz

A törvény 2018. január 1-jei időpontban határozza meg a Kereskedelmi Vámtarifa besorolási rendjének alkalmazása során irányadó állapotrögzítőt, frissítve a korábbi, 2011. június 14-i állapotrögzítőt. A korábbi állapotrögzítőben megjelölt időpont óta bekövetkezett uniós jogszabályváltozásokra figyelemmel a törvény értelmében a népegészségügyi termékadóról szóló 2011. évi CIII. törvény (a továbbiakban: Neta tv.) immár a 2658/87/EGK tanácsi rendelet I. mellékletére és nem annak módosítására utal.

Megszűnik az egészségmegőrző program költségével való adócsökkentés lehetősége. Ezzel összefüggésben a törvény módosítja az egészségmegőrző program Neta tv. szerinti definícióját is. A törvény szerint 2019-től kizárólag az egészségügyi államigazgatási szerv egészséges étkezés, életmód, sportolás elősegítésére, ösztönzésére irányuló tevékenysége, akciója, programja minősülhet egészségmegőrző programnak.

A 135. §-hoz

Az Európai Bizottság 2014 decemberében Pilot eljárást, majd 2016 áprilisában kötelezettségszegési eljárást indított a Neta tv. alkoholos italokra vonatkozó szabályozása kapcsán, aggályosnak találta ugyanis azt, hogy - szemben a jövedéki adótörvény szerinti más alkoholtermékekkel - a gyümölcspárlatok és a gyógynövényes italok nem minősülnek adóköteles terméknek. Álláspontja szerint a Neta tv. ezen kivételszabályai nem objektív szempontokon alapulnak, emellett diszkriminatívak, illetve protekcionista hatással bírhatnak.

Az Európai Bizottság ezen álláspontja több szempontból vitatható. A gyógynövényes italok és a gyümölcspárlatok ugyanis olyan sajátos, objektív termék-jellemzőkkel bírnak, melyek az eltérő adójogi minősítés alapjául szolgálhatnak. Ezt az Európai Bíróság esetjoga is alátámasztja [C-142 és 143/80. számú, valamint a C-140/79. számú ügyben hozott ítélet].

A gyógynövényes italokat és a gyümölcspárlatokat jellegzetes összetételük, eredetük, felhasznált alapanyagaik, előállítási módjuk és a rájuk jellemző sajátos íz- és illatvilág különbözteti meg a többi alkoholterméktől, így ezen objektív jellemzők révén sajátos termékkategóriákat hoznak létre a szeszes italok piacán. Fontos ugyanakkor az is, hogy az adókötelezettség alól kivételként szabályozott italok honosságuktól, származási helyüktől függetlenül nem minősülnek adókötelesnek, azaz a neta ugyanúgy érinti a hatálya alá tartozó nemzeti termékek forgalmazását, mint a más tagállamból származó termékekét.

A törvény, annak érdekében, hogy elkerülhető legyen egy évekig elhúzódó, mind az adóalanyok, mind az adóhatóság számára káros jogbizonytalan helyzet kialakulása, az Európai Bizottsággal folytatott jogvita lezárása érdekében a Neta tv. kifogásolt szabályozásának módosítását irányozza elő.

Mivel a magyar kormányzat messzemenőkig elkötelezett a magyar emberek egészségének megőrzése iránt, a törvény célja az, hogy a Neta tv. az Európai Bizottság fenntartásai nélkül adóztassa a továbbiakban is az egészségre ártalmas alkoholos italokat. Annál is inkább, mert az egészségkockázatos, adóköteles termékek adómértéke a törvény értelmében egyébként is emelkedik.

A törvény szerint a jövőben a jövedéki adótörvény szerinti alkoholtermékek minősülnek adóköteles alkoholos italnak. A továbbiakban sem keletkezik adókötelezettség azonban azon alkoholtermékek után, melyek - felhasználásukra tekintettel - mentesülnek a jövedéki adófizetési kötelezettség alól (ilyenek például a gyógyszerek, gyógyhatású készítmények, bizonyos élelmiszerek, csokoládék, vegyipari és kozmetikai termékek, illetve más, nem emberi fogyasztásra szolgáló termékek előállításához használt alkoholtermékek). Emellett az egyes adóköteles termékkategóriák egyértelmű megkülönböztethetősége érdekében a törvény továbbra is rögzíti, hogy a Neta tv. 2. § g) pontja szerinti alkoholos frissítő nem minősül alkoholos italnak.

A törvény szerinti módosítás ezáltal összhangban áll a népegészségügyi termékadó legfőbb céljával, nevezetesen azzal, hogy az egészségre potenciálisan veszélyes alkoholos italok előállítása, fogyasztása visszaszoruljon.

A 136. §-hoz

A népegészségügyi termékadó-köteles termékekre irányadó hatályos adómértékek egyes termékek esetében az adónem 2011. szeptemberi bevezetése óta érdemben nem változtak, illetve a legutóbb megállapított adómértékek is 4 éve változatlanok. A tételes adómértékkel megállapított adók esetében ugyanakkor időszakonként szükségessé válik az adómértékek valorizációs szempontú felülvizsgálata, továbbá ettől függetlenül is - figyelemmel a népegészségügyi termékadó céljaira, az egészségkockázatot jelentő termékek visszaszorítására - érdemes az adómértékek felülvizsgálata.

A törvény - ezen szempontokra figyelemmel - a népegészségügyi termékadóban alkalmazott adómértékeket valamennyi adóköteles termék esetén mintegy 20%-kal növeli (a törvény a mértékeket 5 Ft-ra, 10 Ft-ra kerekítve határozza meg).

Ezen túlmenően a törvény - az adó népegészségügyi céljára tekintettel valamint az adónem mértékrendszere belső koherenciájának megteremtése érdekében - előirányozza az üdítőitalok jelenlegi 7 Ft/l-es adómértékének növelését oly módon, hogy a mérték igazodjon a Neta tv-ben szabályozott szörp adómértékéhez. Figyelemmel a jelenleg 200 Ft/l adómértékkel, a módosítás eredményként pedig 240 Ft/l adómértékkel adózó szörpök fogyasztásra kész italt eredményező átlagos (tipikus) hígítási arányára, valamint tekintettel az adóemelés gazdálkodókra gyakorolt, hosszabb idő alatt kivédhető negatív hatásaira is, a törvény a fogyasztásra kész állapotban árult üdítőitalok jelenlegi 7 Ft/l adómértékét 15 Ft/l adómértékre növeli.

A 137. §-hoz

A hatályos szabályok szerint a népegészségügyi termékadó összegét csökkenteni lehet az adóalany saját maga által vagy az egészségügyi államigazgatási szerv által szervezett egészségmegőrző programra fordított összeggel, de legfeljebb az adóelszámolási időszak adójának 10%-ával. Egészségmegőrző programnak az adóalany vagy az egészségügyi államigazgatási szerv egészséges étkezésre, életmódra, a sportolás elősegítésére, ösztönzésére irányuló minden olyan tevékenysége, akciója, programja minősült, amely bármely magánszemély által, ingyenesen vagy - 2017. január 1-jétől - legfeljebb 500 forint ellenében volt elérhető.

Az eddigi adózási tapasztalatokból azonban azt lehet megállapítani, hogy az adóalanyok egyes esetekben az eredeti céljával, szellemiségével nem összeegyeztethető módon élnek az egészségmegőrző programokhoz kapcsolódó adócsökkentési lehetőséggel (pl. a saját szervezésű programjaik olyan költségeit is el kívánják számolni csökkentő tételként, melyek nincsenek összefüggésben a kedvezmény egészséges étkezésre, életmódra, a sportolás elősegítésére, ösztönzésére irányuló céljával).

A szabályozás kijátszására irányuló adózói joggyakorlat megelőzése érdekében a törvény megszünteti az adócsökkentés lehetőségét.

A törvény értelmében ugyanakkor a 2018. január 1-jétől hatályos adófelajánlás lehetősége változatlanul hatályos marad, így az adóbevallásban tett rendelkező nyilatkozatukkal az adóalanyok felajánlhatják a fizetendő adó maximum 10%-át az egészségügyi államigazgatási szerv által szervezett egészségmegőrző programhoz való hozzájárulásként.

A 138. §-hoz

2019. január 1-jével megszűnik a baleseti adó, a kötelező gépjármű-felelősségbiztosítás adókötelezettsége a biztosítási adóba olvad be. A módosítás a baleseti adó szabályait tartalmazó Neta tv.-be, illetve a biztosítási adóról szóló törvénybe illesztett átmeneti szabályokkal a baleseti adó megszűnését - figyelemmel a 2019. január 1-jei hatályba lépés adminisztrációs terheire - a biztosítási évfordulóra teszi. Ennek értelmében a baleseti adót a határozatlan időtartamra szóló kötelező gépjármű-felelősségbiztosítás esetén a biztosítási szerződés évfordulójáig terjedő időszakra még akkor is meg kell fizetni, ha a biztosítási időszak 2019-ben is tart.

Azokban az esetekben viszont nem kell 2019-ben baleseti adót fizetni, amikor a biztosítási évforduló azonos a naptári évvel (az évforduló 2018. december 31.). Az törvény rendelkezik azokról az esetekről is, amikor a biztosítási szerződés határozott időre szól és a határozott időszak az adónem megszűnése napját megelőzően kezdődött és 2019-ben még tart. Ekkor a 2019-re jutó díj utáni baleseti adót - azonos módon a határozatlan időre szóló szerződésekkel - meg kell fizetni, de legfeljebb egy évnyi időtartamra. Abban az esetben pedig, ha a határozott időre szóló szerződés 2020-ban vagy azt követően is érvényben marad, a 2020. január 1-jétől a szerződés megszűnéséig hátralévő időszakra jutó, beszedett baleseti adót a biztosítónak vissza kell fizetnie az adóalany számára a törvény hatályba lépését követő 60 napon belül. Ezzel összefüggésben, ha a biztosító a korábban beszedett baleseti adót már meg is fizette, az adóalany számára visszafizetett adót a biztosító visszaigényelheti az állami adóhatóságtól az adó-visszatérítésre vonatkozó szabályok szerint.

Mindezen szabályokkal párhuzamosan a törvény - a biztosítási adó szabályainak átmeneti rendelkezéssel való kiegészítése útján - azt fogalmazza meg, hogy a kötelező gépjármű-felelősségbiztosítás utáni biztosítási adókötelezettséggel összefüggő, 2019. január 1-jén hatályba lépő rendelkezéseket azon (határozatlan vagy határozott időtartamú) kötelező gépjármű-felelősségbiztosítási szerződések esetén kell alkalmazni, melyek biztosítási időszaka 2019-ben vagy azt követően kezdődik (új szerződések és 2019-ben újra induló szerződések). Azon határozott idejű kötelező gépjármű-felelősségbiztosítási szerződéseknél pedig, amelyek biztosítási időtartama 2019. január 1-je előtt kezdődött és még 2020-ban is tart, a biztosítási adókötelezettség 2020. január 1-jétől kezdődik.

A 139. §-hoz

Hatályon kívül helyező rendelkezések.

A 140. §-hoz

A törvény szerint a Neta törvényben szabályozott baleseti adó oly módon szűnik meg, hogy a baleseti adó adóköteles tényállását a biztosítási adó tartalmazza. A törvény tehát adóköteles biztosítási szolgáltatásként a biztosítási adó tárgyi hatálya alá vonja a kötelező gépjárműfelelősségbiztosítási szolgáltatás nyújtását.

A 141. §-hoz

A hatályos szabályok szerint a baleseti adót a biztosított fizeti, az adó mértéke a kötelező gépjárműfelelősség-biztosítás díjának 30%-a, de legfeljebb napi 83 Ft. A törvény szerint, a baleseti adó biztosítási adóba való beemelésével megszűnik a biztosított adóalanyisága, az adó alanyává a biztosító válik.

A törvény a jelenlegi adómértéknél jóval alacsonyabb szinten határozza meg az adó mértékét, figyelemmel arra is, hogy a hatályos szabály szerinti adómaximum napi összege elsősorban a tehergépkocsik, vontatók utáni baleseti adóra vonatkozik. Ezért a törvény rögzíti, hogy a kötelező gépjármű-felelősség biztosítási szolgáltatás nyújtása esetén az adó mértéke a kötelező gépjármű-felelősségbiztosítási díjbevétel 23%-a lesz, de legfeljebb napi 83 forint.

A törvény továbbra is fenntartja a 8 Mrd Ft éves adóalapot el nem érő adóalapú biztosítókra vonatkozó kedvezőbb, sávos mértéktáblázat alkalmazhatóságát a jelenleg hatályos szabályozási körben, tehát a casco-, illetve vagyon- és balesetbiztosítási szolgáltatásnyújtásból származó együttes adóalapra. A kedvezményes adótábla alkalmazása során tehát a biztosítási adóban új adójogi tényállást képező, kötelező gépjármű-felelősségbiztosítás nyújtásából származó díjbevételt figyelmen kívül kell hagyni.

A 142. §-hoz

Átmeneti szabály a biztosítási adó változó rendelkezéseinek alkalmazásához.

A 143. §-hoz

A reklámadó-törvény módosítandó rendelkezése jelenleg a „véglegessé válás” jogintézményével tartalmilag teljességgel azonos „jogerős” kifejezést használja. Bár a szövegcserével módosítandó fogalmak megegyező tartalmúak (szinonimák), a reklámadó-törvény és az adóeljárási törvények közötti terminológiai összhang érdekében indokolt a hatályos törvényi szövegész megváltoztatása.

A törvény tehát az adóeljárási törvények, illetve a reklámadó-törvény közötti koherencia kialakítása érdekében azon vélelmezett reklámadó-megállapító határozat esetén is annak véglegessé válására utal, amely ellen az adóalany nem él ellenbizonyítással. Kiemelendő azonban, hogy a szabályozás - tartalmát tekintve - nem változik.

A 144. §-hoz

Szövegcserés módosítások.

A 145. §-hoz

A kafetéria rendszerben kiemelt szerepet betöltő SZÉP-kártyára történő munkáltatói utalás mentesül a tranzakciós illeték alól.

A 146. §-hoz

Az elektronikus fizetés erősítése és ezzel párhuzamosan a készpénzhasználat csökkentése érdekében a módosítás tranzakciónként 20 ezer forintig minden lakossági átutalást mentesít a pénzügyi tranzakciós illeték alól.

A 147. §-hoz

Ha a kincstár a fizetési műveletet az Áht.-ban meghatározott kincstári körbe tartozó számlatulajdonosokon kívül más kincstári számlatulajdonos részére hajtja végre, akkor a törvény szerint műveletenként legfeljebb 6 ezer forintos felső határ alkalmazandó.

A 148. §-hoz

Jogtechnikai módosítások.

A 149. §-hoz

A saját jogú nyugdíjas munkavállaló munkaviszonya mentesül a biztosítási kötelezettség alól, így nem minősül biztosítottnak, ezáltal társadalombiztosítási ellátásokra nem szerez jogosultságot e jogviszonyából adódóan, és járulékfizetési kötelezettség sem terheli.

Az eddigi joggyakorlatnak megfelelően az állami projektértékelői jogviszonyban álló személy abban az esetben lesz biztosított, ha az e tevékenységéből származó, tárgyhavi járulékalapot képező jövedelme eléri a minimálbér harminc százalékát, illetőleg naptári napokra annak harmincad részét.

A 150. §-hoz

Az Mt. 83. §-ában rögzített esetben fikció alkalmazásával él a törvény annak érdekében, hogy a társadalombiztosítási ellátások megállapítása során a munkaviszony megszűnése és a helyreállítása közötti időszak biztosítási időnek minősüljön.

A 151. §-hoz

A fogvatartott személy az ún. reintegrációs őrizet, valamint a társadalmi kötődés program keretében létesíthet munkaviszonyt a versenyszférában úgy, hogy fogvatartottnak minősül ez idő alatt. Továbbá tanulószerződéses jogviszonyban is állhat a fogvatartott fogvatartásának időtartama alatt. Erre tekintettel pontosításra kerül a biztosítási jogviszony szünetelésére vonatkozó szabály. A módosítás értelmében az a biztosítási jogviszony szünetel, amely a fogvatartottnak e státuszát megelőzően keletkezett és állt fenn. Következésképpen - az eddigi jogértelmezésnek megfelelően - nem szünetel a fogvatartott azon biztosítási jogviszonya, amely a fogvatartása alatt létesített jogviszonya alapján áll fenn.

A 152. §-hoz

Tekintettel arra, hogy a nyugdíjas munkavállaló jogviszonya mentesül a biztosítási kötelezettség alól, valamint figyelemmel arra, hogy esetükben már nem áll fenn járulékfizetési kötelezettség, így megszűnik a baleseti ellátásokra való jogosultságuk.

A 153. §-hoz

A törvény rendelkezései közötti összhang megteremtését szolgálja a módosítás azáltal, hogy pontosítja a rendvédelmi egészségkárosodási keresetkiegészítés, a rendvédelmi egészségkárosodási járadék, a honvédelmi egészségkárosodási keresetkiegészítés, honvédelmi egészségkárosodási járadék utáni járulékfizetési szabályokat. Az eddigi szabályozásnak megfelelően a keresetkiegészítés, valamint a járadék összegéből kizárólag nyugdíj járulék levonására kerül sor.

Egyértelművé válik továbbá, hogy a jövedelmet pótló kártérítés, keresetpótló járadék nem képez járulékalapot, ugyanakkor a munkavégzés ellenértékeként (különösen elmaradt munkabér, végkielégítés címén) kapott, juttatott jövedelem járulékköteles jövedelem.

A 154. §-hoz

Az Mt. szerint munkaviszonyban álló saját jogú nyugdíjas személy esetében nem keletkezik járulékfizetési kötelezettség.

A 155. §-hoz

A szabályrendszer egységességének biztosítása érdekében az az egyéni és társas vállalkozó, aki az Európai Gazdasági Térség tagállamában vagy Svájcban közép- vagy felsőoktatási intézményben nappali rendszerű oktatás keretében folytat tanulmányokat, mentesül a munkaerő-piaci járulék megfizetése alól.

A 156. §-hoz

A nyugdíjas Mt. szerinti munkaviszonyban foglalkoztatott munkavállalók esetében cél, hogy eltörlésre kerüljön a nyugdíjjárulék- és a természetbeni egészségbiztosítási járulékfizetési kötelezettség. A módosítás célja, hogy a kiegészítő tevékenységet folytató vállalkozó, aki heti 36 órás munkaviszonnyal rendelkezik, ne mentesüljön az egészségügyi szolgáltatási járulékfizetés alól, mivel az Mt. szerinti munkaviszonya után már nem kell járulékot fizetnie.

A 157. §-hoz

A rendelkezés célja a biztosítási jogviszonyok hatékony nyomon követése, azaz a biztosítotti bejelentések és bevallások tartalma közötti eltérések kiszűrésével az adateltérések számának csökkentése. A biztosítási jogviszonyokkal kapcsolatos adatállomány tisztítása érdekében az adóhatóság nyilvántartásának a NEAK nyilvántartásával való szinkronizálását biztosítja a rendelkezés.

A 158. §-hoz

Az egészségügyi szolgáltatásra való jogosultságot igazoló okiratok érintett általi beszerzése és az adóhatóság felé történő megküldése sok esetben a törvény által előírt határidőnél jóval több időt vesz igénybe (pl. külföldön élő magánszemélyek eleve később kapják meg az igazolások beszerzésére irányuló adóhatósági felhívást, majd ezt követi az igazolás beszerzése, és az adóhatóság felé történő megküldése). Ezért ezen jogosultság igazolásra hosszabb határidőt határoz meg a törvény azáltal, hogy a jogosultság igazolására nyitva álló időtartam az érintett személy kérelme alapján indokolt esetben egy alkalommal további 15 nappal meghosszabbításra kerülhet.

A 159. §-hoz

A társas vállalkozás biztosítottnak nem minősülő, kiegészítő tevékenységet folytató társas vállalkozó tagjának kifizetett összeg utáni járulékfizetési kötelezettségre vonatkozó eljárási szabályokat tartalmazza a rendelkezés, mely korábban a járulékfizetési kötelezettség és az adózás rendjéről szóló törvény rendelkezéseiből volt levezethető.

A 160. §-hoz

A rendelkezés rögzíti a korábban az adózás rendjéről szóló törvényben szereplő járulékkülönbözet elszámolására vonatkozó szabályt változatlan tartalommal.

A 161. §-hoz

A módosítás értelmében az állami adó és vámhatóság (a járulék megállapítással nem érintett foglalkoztatottakra vonatkozóan is) rendezni tudja a biztosítási jogviszonyt és a társadalombiztosítási ellátások összegét megalapozó bevallásokat.

A 162. §-hoz

Az állami adó és vámhatóság biztosítási jogviszony törlésére való felhatalmazása arra az estre, ha bizonyított a természetes személy valós foglalkoztatójának kiléte, amely foglalkoztatónál a biztosítás fennállásának időtartama jogerős határozatban rögzítésre került, és a valótlan bejelentést tevő foglalkoztató az állami adó- és vámhatóság által folytatott ellenőrzés időpontjában a cégnyilvántartásból törlésre került, illetve a törlése folyamatban van.

A 163-164. §-hoz

Átmeneti szabályt állapítanak meg.

A 165. §-hoz

A posztdoktorként való foglalkoztatásról és a Bolyai János Kutatási Ösztöndíjról szóló 156/1997. (IX. 19.) Korm. rendelet 2017. december 22-éig hatályos 4. § (3) bekezdése alapján az ösztöndíjban részesülőktől járulékot vontak és ez alapján társadalombiztosítási ellátásokat is számfejtettek részükre. Annak érdekében, hogy az ösztöndíjban részesülők helyezte utólagosan rendezésre kerüljön, a rendelkezés kimondja, hogy az ösztöndíj folyósításának időtartama - 2017. június 19-éig - biztosítási jogviszonynak minősül és a levont járulékok nyugdíjjáruléknak és egészségbiztosítási- és munkaerő-piaci járuléknak minősülnek.

A 166. §-hoz

Szövegcserés módosítások.

A 167. §-hoz

Az eddigi joggyakorlatnak megfelelően az Eho tv. 3. § (3) bekezdése szerinti jövedelem (pl.: árfolyamnyereség, osztalék) után az egészségügyi hozzájárulást a nem pénzbeli juttatás esetén is meg kell fizetni.

A 168. §-hoz

Az Európai Unió intézményeinél fennálló biztosítási jogviszonnyal rendelkező személy - a tagállami biztosítási jogviszonnyal rendelkező személyekhez hasonlóan - mentesülhet az egészségügyi hozzájárulás fizetése alól, ha az intézménynél fennálló biztosítási jogviszonyt a külföldi illetékes hatóság által kiállított igazolással tanúsítja.

A 169. §-hoz

Hatályát vesztő rendelkezés.

A 170. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló törvénnyel való összhang megteremtése, valamint a jogalkalmazás megkönnyítése érdekében egyértelművé válik, hogy a jövedelmet pótló kártérítés, keresetpótló járadék nem képezi a szociális hozzájárulási adó alapját. Ugyanakkor a munkavégzés ellenértékeként (különösen elmaradt munkabér, végkielégítés címén) kapott, juttatott adóalapot képező jövedelem után adófizetési kötelezettség áll fenn.

A 171. §-hoz

A megváltozott munkaképességű vállalkozók által igénybe vehető kedvezmény kibővül azon egyéni vállalkozókkal, illetve tagokkal, akiknek komplex minősítése alapján egészségi állapota 60 százalékos, vagy ennél kisebb mértékű.

A 172. §-hoz

Jogtechnikai módosításokat tartalmaz.

A 173. §-hoz

Jogtechnikai pontosítással a törvény második 464/E. §-a 464/F. §-á módosul változatlan tartalommal.

A 174. §-hoz

A jogalkalmazás megkönnyítése érdekében szükséges, hogy a szociális hozzájárulási adóra vonatkozó szabályok között szerepeljen a külföldi pénznemből forintra történő átszámítást tartalmazó szabály. Ennek értelmében a személyi jövedelemadóról szóló törvény rendelkezéseit kell megfelelően alkalmazni.

A 175. §-hoz

Jogtechnikai módosításokat tartalmaz.

A 176. §-hoz

Az adónemek számának csökkentése érekében megszünteti a csekély bevételt eredményező és ezáltal társadalmi hatást kiváltani alkalmatlan kulturális adót.

A 177. §-hoz

A törvény a cégnyilvánosságról, a bírósági cégeljárásról és a végelszámolásról szóló 2006. évi V. törvény 2018. július 1-jétől hatályos rendelkezéseinek érvényesülése érdekében biztosítja, hogy a cégjegyzék vezetéséhez és a cégnyilvántartás közhitelessége biztosításához szükséges adategyeztetés teljesítése érdekében a cégjegyzékbe bejegyzett, illetve bejegyezni kívánt személy adóazonosító jele alapján, az adott természetes személy adóazonosító jeléhez tartozó titkosított összerendelési kapcsolati kódot a Nemzeti Adó- és Vámhivatal a cégbíróság részére kiadhassa.

A 178. §-hoz

Hatályukat vesztő rendelkezések.

A 179. §-hoz

A törvény 2018. január 1-jében határozza meg a Kereskedelmi Vámtarifa és a Termékek és Szolgáltatások Osztályozási Rendszere besorolásainak alkalmazása során irányadó állapotrögzítőt, frissítve ezáltal a korábbi 2002. július 31-i és szeptember 30-i állapotrögzítőket. Emellett az Áfa tv-ben alkalmazott vtsz. és TESZOR számok állapotrögzítése 2019. január 1-jétől az Áfa tv-ben kerül szabályozásra.

A 180. §-hoz

A rendelkezés - visszatérve a 2017. december 31-ig hatályos szabályozáshoz - ismét megteremti az adóhatóság kamatfizetési kötelezettségét azokra az esetekre, ha döntése jogszabálysértő, és ennek okán az adózónak visszatérítési igénye keletkezik.

A 181. §-hoz

A módosítás a késedelmi pótlék mértékének változásával függ össze; annak célja, hogy az önellenőrzési pótlék mértéke változatlan legyen, az továbbra is a jegybanki alapkamatnak feleljen meg, ezzel is ösztönözve a jogkövető magatartást.

A 182. §-hoz

Az adótanácsadók, adószakértők és okleveles adószakértők kötelező továbbképzésének szervezését és lebonyolítását végző szervezet köteles a megvalósult továbbképzésekről nyilvántartást vezetni. A rendelkezés megteremti a nyilvántartás vezetésének jogalapját, és meghatározza a nyilvántartásban szereplő adatok körét.

A 183. §-hoz

Az általános közigazgatási rendtartásról szóló 2016. évi CL. törvény (a továbbiakban: Ákr.) 2019. január 1-jén hatályba lépő 8. § (3) bekezdése szerint miniszteri rendelet nem tartalmazhat kiegészítő eljárási szabályt. A változás miatt szükségessé válik a miniszteri rendeleti szabályok kormányrendeleti szintre emelése, amelyhez a felhatalmazó rendelkezéseket is rendezni szükséges.

A 184. §-hoz

Átmeneti szabályok, amelyek meghatározzák a módosítások alkalmazhatóságának körét. Az átmeneti szabályok alapján az év közben hatályba lépő, eltérő üzleti évet választó adózókra irányadó bevallási határidők és fizetési kötelezettség, költségvetési támogatási esedékességi időpontok már a 2018-ban kezdődő üzleti évek tekintetében is alkalmazandóak lesznek, továbbá az egyéni vállalkozóknak már a 2018. évről is az adóévet követő május 20 napjáig kell majd bevallást tenni annak érdekében, hogy a bevallási tervezetüket a többi magánszemélyével együtt készíthesse el az adóhatóság. Az átmeneti szabály biztosítja azt is, hogy a késedelmi pótlék módosítása csak a hatályba lépést követően esedékessé váló tartozások tekintetében legyen irányadó.

A 2017. december 31-ig hatályos szabályozáshoz hasonlóan ismét megteremtődik az adóhatóság kamatfizetési kötelezettsége azokban az esetekben, amennyiben döntése jogszabálysértő, és ennek okán az adózónak visszatérítési igénye keletkezik, kimondásra került, hogy a 2018. január 1-jét követően indult jogorvoslati eljárásoknál kell alkalmazni ezt a szabályt.

A 185. §-hoz

Jogharmonizációs záradék.

A 186. §-hoz

Az Art. 1. mellékletének módosításáról rendelkezik.

A 187. §-hoz

Szövegcserés módosítások.

A 188. §-hoz

Hatályukat vesztő rendelkezések.

A 189. §-hoz

2018. január 1-je óta a hatályos törvények nem biztosítanak jogorvoslatot a visszatartási jog gyakorlásáról hozott végzéssel szemben. Jelen módosítás ezen változtat, visszatérve a 2018. január 1. előtt hatályos szabályozáshoz, megteremti a fellebbezés lehetőségét ezekkel a végzésekkel szemben is.

A 190. §-hoz

A módosítás felhatalmazást ad a kormánynak arra, hogy az ügygondokra vonatkozó részletes szabályokat és az adóigazgatási eljárásban az eljárási költségek, az iratbetekintéssel összefüggő költségtérítés, a költségek megfizetése, valamint a költségmentesség részletes szabályait kormányrendeletben állapítsa meg. A tárgykört 2017. december 31-ig szabályozó kormányrendeletek a közigazgatási hatósági eljárás és szolgáltatás általános szabályairól szóló 2004. évi CXL. törvény felhatalmazása alapján rendezték ezeket a kérdéseket, ilyenként pedig az adóigazgatási eljárásban is alkalmazandóak voltak. 2018. január 1-jétől azonban az általános közigazgatási rendtartás az adóigazgatási eljárást kivett eljárásként kezeli, melyre tekintettel az ügygondnok rendelés és a költségviselés részletes szabályait meghatározó előírások sem alkalmazhatóak adóügyekben, így meg kell alkotni a szükséges szabályokat.

A 191. §-hoz

Átmeneti rendelkezés.

A 192. §-hoz

Jogtechnikai pontosítás.

A 193. §-hoz

Hatályon kívül helyező rendelkezés.

A 194. §-hoz

Az EORI szám érvénytelenítés előtt nemcsak a vám és egyéb terhek fennállását szükséges megvizsgálni, hanem a hitelkamatot, a késedelmi kamatot, valamint a vámhatósági eljárások kapcsán fizetendő díjakat és költségeket is elő kell írni és be kell szedni.

A 195. §-hoz

A módosítás által hitelintézet által szolgáltatott pénzforgalmi adatok köre bűvöl.

A 196. §-hoz

A módosítás által lehetővé válik, hogy a törvény által külön nevesített esetekben, főleg eljárási jellegű jogsértéseknél mulasztásos jellegű vámigazgatási bírság kerüljön kiszabásra. Ezáltal maga az eljárási bírság kivezetésre kerül, azonban fontos hangsúlyozni, hogy nem egy új bírságtípus kerül bevezetésre, hanem a szankcionálandó cselekményekre a már létező vámigazgatási bírságrendszert kell alkalmazni.

A 197. §-hoz

Az eltérő jogalkalmazói gyakorlatok egységesítése érdekében meg kell határozni a származás utólagos megerősítése iránti megkeresésekhez szükséges eljárási szabályokat.

A 198. §-hoz

A rendelkezés kiegészül annak érdekében, hogy a rendelkezések vonatkozzanak az egyéb felmerült díjakra és költségekre is.

A 199-201. §-hoz

A Vtv. 1. § (6) bekezdése alapján az egyéb terhekre a vámra vonatkozó rendelkezéseket kell alkalmazni, ha azok kiszabását, illetve beszedését jogszabály a vámhatóság hatáskörébe utalja. Az egyéb terhek megfizetése így az uniós vámjogszabályok alapján történhet a normál szabályok, vagy a halasztott fizetés szabályai szerint, így nem indokolt a törvényben meghatározni a határidőt, hanem arról a kapcsolódó engedélyben szükséges rendelkezni.

A 202. §-hoz

A Vámkódex nem határozza meg, hogy a VA 321. cikk (3) bekezdésében foglalt megállapodás milyen jellegű jogviszonyt takar, ezért indokolt rögzíteni, hogy az érintett felek között az e törvény szerinti írásbeli együttműködési megállapodást kell megkötni.

A 203. §-hoz

Átmeneti rendelkezés.

A 204. §-hoz

Szövegcserés módosítások.

A 205. §-hoz

Hatályát vesztő rendelkezések.

A 206. §-hoz

Annak érdekében szükséges a jövedelem definíció pontosítása, hogy a törvényszövegből kétséget kizáróan kitűnjön, hogy abba beletartoznak a munkabéren kívüli egyéb járandóságok is, így például a nyugdíj, vagy egészségbiztosítási pénzbeli ellátás.

A 207. §-hoz

A törvény a meghatározott cselekmény végrehajtásához való jog elévülési idejének meghatározásával függ össze, amely alapján a meghatározott cselekmény végrehajtása tekintetében is a végrehajtáshoz való jog 4 éves elévülési ideje lesz az irányadó. A meghatározott cselekmények speciális jellege ugyanakkor szükségessé teszi, hogy azok a lehető legtovább végrehajthatóak legyenek, amely úgy biztosítható, ha bármely végrehajtási cselekmény megszakítja a fő szabály szerinti elévülési időt.

A 208. §-hoz

A vállalkozási tevékenységet végző adós üzemi, illetve üzleti tevékenységéhez szükséges gépjármű esetében csak a törzskönyv foglalható le és nem lehet intézkedni a törvényben meghatározott ideig a gépjármű forgalomból történő kivonása iránt. A végrehajtó a gépjármű lefoglalást a foglalási jegyzőkönyvben történő feltüntetésével foganatosítja. Ha a gépjármű lefoglalását követő 6 hónapon belül az adózó az adótartozását nem fizeti meg, az adóvégrehajtó a gépjármű forgalmi engedélyét is lefoglalja. Eddig ezen kedvezmény kizárólag az adóvégrehajtás során érvényesült figyelemmel arra, hogy a rendelkezés adótartozás, adóvégrehajtó szóhasználatot alkalmazott. A módosítás célja, hogy ezen kedvezmény valamennyi adós és valamennyi jármű esetében alkalmazható legyen, ne csak az adózók gépjárműveire.

A 209. §-hoz

A módosítás a 2018. január 1. előtt kormányrendeleti szinten meghatározott elévülési idejét emeli törvényi szintre, előírva ezzel a hallgatói hiteltartozások adóhatóság általi végrehajtására irányadó speciális, hosszabb elévülési időt. A módosítás figyelemmel van a diákhitel követelések speciális teljesítési rendjére és elősegíti a diákhitelt igénybevevők érdekeinek megfelelő, alacsony kamatszint fenntartását.

A 210. §-hoz

Az általános közigazgatási rendtartás alapján hozott döntésen alapuló meghatározott cselekmények végrehajtásának szabályai az Avt. I-V. Fejezeteinek rendelkezéseire épülnek. Amennyiben a törvény nem tartalmaz eltérő rendelkezést az általános közigazgatási rendtartás alapján hozott döntésen alapuló meghatározott cselekmények végrehajtási eljárására, akkor Avt. I-V. Fejezeteinek szabályait ezen eljárások során is megfelelően alkalmazni kell. Annak érdekében szükséges a módosítás, hogy a törvényszövegből kétséget kizáróan kitűnjön, hogy Avt. I-V. Fejezeteinek rendelkezéseit is megfelelően irányadónak kell tekintetni a meghatározott cselekmények végrehajtása során.

A 211. §-hoz

Szövegcserés módosítások.

A 212. §-hoz

Átmeneti rendelkezések az elévülési szabályokkal összefüggésben.

A 213. §-hoz

A korábbi szabályozás alapján az a gazdálkodó, aki az IFRS-ek szerint állítja össze beszámolóját, összevont (konszolidált) éves beszámolóját, a beszámoló elkészítésével olyan természetes személyt bízhat meg, aki IFRS regisztrálási szakterületen szerepel a könyvviteli szolgáltatást végzők nyilvántartásában, vagy IFRS minősítéssel rendelkező kamarai tag könyvvizsgáló. Ez a szabályozás hátrányosan érinti azokat a tagságukat szüneteltető könyvvizsgálókat, akik rendelkeznek IFRS minősítéshez kapcsolódó szakmai minősítő vizsga követelményeinek való megfelelésre vonatkozó igazolással, de szakmai gyakorlat hiányában nem kérhetik az IFRS minősítésüket, illetve abban az esetben sem szerepelhetnek kamarai tagként a könyvviteli szolgáltatást végzők nyilvántartásában, ha megszerezték a nyilvántartásba vételhez szükséges IFRS mérlegképes könyvelői szakképesítést.

A módosítás célja, hogy az IFRS minősítéssel rendelkező kamarai tagok mellett azok a kamarai tagok is készíthessenek IFRS-ek szerint összeállított beszámolót, akik rendelkeznek IFRS minősítéshez kapcsolódó szakmai minősítő vizsga követelményeinek való megfelelésre vonatkozó igazolással vagy IFRS mérlegképes könyvelői szakképesítés-ráépüléssel.

A 214. §-hoz

Pontosítja a számviteli irányelv szerint a lényegességre vonatkozó rendelkezést.

A 215. §-hoz

A törvény egyértelműsíti, hogy a vállalkozó beszámoló készítési és könyvvezetési pénznemének a létesítő okiratban rögzített pénznemmel kell megegyeznie. Amennyiben a létesítő okiratban forintot határoztak meg, akkor forintban történhet a beszámoló készítés és a könyvvezetés, ha forinttól eltérő devizát határoztak meg, akkor a vállalkozó létesítő okirata szerinti devizában történhet a beszámoló készítés és a könyvvezetés.

A 216. §-hoz

Az uniós és hazai forrású támogatási pályázatoknál jellemző az utófinanszírozás, így ezekben az esetekben gyakran előfordul, hogy a költségek, a ráfordítások már az adott üzleti évben felmerülnek, míg a kapcsolódó bevételek - az utófinanszírozás miatt - csak az üzleti évet követően jelennek meg. Emiatt a gazdálkodó egyik üzleti évben veszteséges, míg a másikban nyereséges lesz. Az összemérés elvének érvényesülése érdekében az ilyen esetekben indokolt a valószínűsíthetően várható támogatás összegének elhatárolása.

A 217-220. §-hoz

A számviteli törvény a befektetett pénzügyi eszközökkel kapcsolatos gazdasági események eredményét a pénzügyi műveletek között, befektetett pénzügyi eszközökből származó bevételként, árfolyamnyereségként vagy befektetett pénzügyi eszközökből származó ráfordításként, árfolyamveszteségként számoltatja el.

Ezért a törvény egyértelműsíti, hogy a befektetett pénzügyi eszközök között kimutatott követelések értékesítése (engedményezése) esetén, az értékesítés eredményét - előjelétől függően - befektetett pénzügyi eszközökből származó bevételként, árfolyamnyereségként vagy befektetett pénzügyi eszközökből származó ráfordításként, árfolyamveszteségként kell kimutatni.

A forgóeszközök között kimutatott eredeti követelések értékesítésével (engedményezésével) kapcsolatos gazdasági eseményeket az egyéb bevételek, illetve az egyéb ráfordítások között, míg a forgóeszközök között kimutatott vásárolt követelések értékesítésével (engedményezésével) kapcsolatos gazdasági események eredményét a pénzügyi műveletek egyéb bevételei, illetve a pénzügyi műveletek egyéb ráfordításai között kell elszámolni.

A 221. §-hoz

A rendelkezés egyértelművé teszi, hogy az osztalékfizetésre rendelkezésre álló forrást az IFRS-ek szerint beszámolót készítők esetében azonos számítási módszer szerint kell meghatározni, mint a hazai előírások szerint beszámolót készítők esetében.

A 222. §-hoz

A módosítások egyértelművé teszik, hogy nem csak az IFRS-ek szerinti beszámolás időszaka alatt keletkezett tételeket kell figyelembe venni eredménytartalékként, hanem az IFRS-ekre áttérők esetében az áttérés előtt keletkezett ilyen tartalmú tételeket is. E mellett eredménytartalékként indokolt figyelembe venni az IFRS-ekre való áttérést követően a jegyzett tőkéből vagy a tőketartalékból a veszteségek fedezetére átvezetett összeget, továbbá az egyéb tartalékokból átvezetett bármely olyan összeget, amelynek átvezetését az IFRS-ek előírják vagy megengedik, módosítva az IFRS-ek szerint közvetlenül a felhalmozott eredmény javára vagy terhére elszámolt összegekkel.

A pontosítással elkerülhető az, hogy egyébként az IFRS-ek szerint maradékelven megállapítandó tőketartalékba ne kerüljenek olyan elemek, amelyek tartalmuk szerint eredménytartaléknak minősülnek.

A 223. §-hoz

A gyakorlatban felmerült igények alapján indokolt tételesen is utalni azokra a követelményekre, amelyeket az IFRS-ek szerinti beszámolót készítőknek is alkalmazniuk kell az éves beszámoló, az összevont (konszolidált) beszámoló részeként összeállítandó kiegészítő megjegyzésekben közzéteendő információk tekintetében.

Az IFRS-ek nem rendelkeznek az üzleti jelentés készítésének kötelezettségéről, azonban a számviteli törvény 9/A. §-a (4) és (5) bekezdésének előírása szerint az IFRS-ek szerint beszámolót készítők esetében az IFRS-ekben nem szabályozott kérdések tekintetében a számviteli törvény rendelkezései az irányadók azzal, hogy ha a törvény speciális bemutatási vagy közzétételi kötelezettséget ír elő, akkor azon rendelkezéseket a beszámolóját IFRS-ek szerint összeállító vállalkozó is köteles alkalmazni. Ebből következően az IFRS-ek szerint éves beszámolót, összevont (konszolidált) éves beszámolót készítő vállalkozó is köteles üzleti jelentést, összevont (konszolidált) üzleti jelentést készíteni.

A 224. §-hoz

A hatályos rendelkezés kiegészítésével biztosítható, hogy az arra kötelezettek a tevékenység szétbontásával ne kerülhessék el a kormányok részére fizetett összegekről szóló jelentés elkészítését.

A 225. §-hoz

A hatályos előírások szerint részesedés vásárlásakor a részesedést megszerző vállalkozó könyveiben a részesedés a vételárral megegyező értékben kerül kimutatásra abban az esetben is, ha a megvásárolt részesedés értékét az érintett társaság jövőbeni jövedelemtermelő képessége alapján határozták meg, és emiatt jelentős üzleti vagy cégérték ellenértékét is tartalmazza a vételár.

Beolvadás esetén az egymásban lévő részesedéseket a saját tőkével szemben ki kell vezetni (ki kell szűrni), ami a számviteli elszámolás során egyes esetekben jelentős tőkevesztést eredményezhet, ha egyébként a beolvadás során a megszűnő (beolvadó) társaság vagyonát nem lehet arányosan felértékelni.

A törvény - speciális szabályként - ilyen esetekben lehetővé teszi az üzleti vagy cégérték kimutatását akkor, ha az már a részesedés vásárlásakor érvényesítésre került a vételárban, csak az - az üzleti vagy cégértékre vonatkozó előírások alapján - nem kerülhetett külön kimutatásra. Az üzleti vagy cégérték e sajátos kimutatása esetén indokolt előírni azt is, hogy a külön kimutatás feltétele, hogy a beolvadás során az üzleti vagy cégértékkel érintett vagyon átértékelésre kerüljön annak érdekében, hogy az üzleti vagy cégérték csak az eszközök és kötelezettségek részesedéssel arányos piaci értékén felüli összegét tartalmazza.

A törvény a beolvadásnál alkalmazható módon összeolvadás esetén is lehetőséget biztosít a részesedések kiszűrése során üzleti vagy cégérték kimutatására.

A 226. §-hoz

A könyvviteli szolgáltatást végzők kötelező továbbképzésének szervezését és lebonyolítását akkreditációval rendelkező továbbképző szervezet végezheti. A rendelkezés megteremti az akkreditált továbbképző szervezetek nyilvántartása vezetésének jogalapját, és meghatározza a nyilvántartásban szereplő adatok körét, összhangban az információs önrendelkezési jogról és az információszabadságról szóló 2011. évi CXII. törvény 5. § (1) bekezdés b) pontjával.

Az akkreditált továbbképző szervezet köteles a megvalósult továbbképzésről nyilvántartást vezetni. A rendelkezés megteremti a nyilvántartás vezetésének jogalapját, és meghatározza a nyilvántartásban szereplő adatok körét.

A 227. §-hoz

A módosításokkal összefüggő átmeneti rendelkezéseket tartalmazza.

A 228. §-hoz

A törvény - hiánypótló rendelkezésként - tartalmazza az összevont (konszolidált) éves beszámoló eredménykimutatása tekintetében a forgalmi költség eljárással összeállításra kerülő eredménykimutatáshoz szükséges kiegészítő sorokra való utalást.

A törvény részben a gyakorlati végrehajtás egyértelművé tétele érdekében, részben a pénzmozgások jogcímeinek minél pontosabb bemutatása érdekében módosítja, kiegészíti a számviteli törvény szerinti cash flow-kimutatásra vonatkozó előírásokat.

A 229. §-hoz

Szövegcserés módosítások.

A 230. §-hoz

Hatályon kívül helyező rendelkezés.

A 231. §-hoz

A Kkt. főszabályként előírja, hogy a közfelügyeleti hatóság által lefolytatott kérelemre induló hatósági eljárásokért a kérelmezőnek igazgatási szolgáltatási díjat kell fizetnie. Egyes esetekben azonban a törvény ettől eltérően rendelkezik, és mentesít bizonyos eljárásokat az igazgatási szolgáltatási díj fizetési kötelezettség alól. A törvény e tekintetben teszi egyértelművé, hogy a bank jogszabályi kötelezettségen alapuló könyvvizsgálói tevékenységéhez szükséges igazolás megadása iránti eljárásért a kérelmezőnek nem kell igazgatási szolgáltatási díjat fizetnie.

A 232. §-hoz

A Kamara közhiteles nyilvántartást vezet a kamarai tag könyvvizsgálókra, valamint könyvvizsgáló cégekre vonatkozóan. A nyilvántartásban vezetett adatok körét törvény határozza meg. A törvény kiterjeszti a nyilvántartási kötelezettséget a bankok könyvvizsgálatához szükséges igazolás megszerzésének időpontjára és érvényességének időtartamára, valamint az IFRS minősítéshez kapcsolódó szakmai minősítő vizsga követelményeinek való megfelelésre vonatkozó igazolás, és az IFRS mérlegképes könyvelői szakképesítés-ráépülést igazoló bizonyítvány számára, keltére és a kiállító intézményre vonatkozó adatokkal.

A 233. §-hoz

A rendelkezések közötti összhang megteremtését szolgálja.

A 234. §-hoz

A könyvvizsgáló cégekre vonatkozó nyilvántartási kötelezettségek kiterjesztését tartalmazza.

A 235. §-hoz

Pontosítja, hogy a közfelügyeleti hatóság a bank könyvvizsgálatához a kamarai tag könyvvizsgálóknak, könyvvizsgáló cégeknek a törvényben meghatározott feltételek teljesülése esetén igazolást ad. A törvény emellett egyértelműen kimondja, hogy az igazolás kizárólag a bank éves beszámolójának a jogszabályi kötelezettségen alapuló könyvvizsgálatához szükséges, és rendelkezik az igazolás érvényességének időtartamáról is.

A 236. §-hoz

Meghatározza, hogy az okleveles könyvvizsgálói képzési programba való felvételtől számítva az okleveles könyvvizsgálói képzést három éven belül meg kell kezdeni. A képzési idő a könyvvizsgáló jelölt első tanfolyami képzésének napján kezdődik, erre tekintettel került meghatározásra a képzés megkezdésére vonatkozó véghatáridő.

A 237. §-hoz

A könyvvizsgálat és ellenőrzés, valamint a számviteli információs rendszerek modulok sorrendjének megcserélését, utóbbi tantárgy elnevezésének módosítását oktatási/szakmai szempontok indokolják.

A 238. §-hoz

A könyvvizsgáló jelöltek gyakorlati idejére vonatkozó szabályokat egészíti ki azzal, hogy már a könyvvizsgáló jelölti időszakot megelőzően, a számvitel és elemzés modul eredményes teljesítése és a könyvvizsgáló jelölti névjegyzékbe vétel között időszakban is teljesíthetik a Kamara alapszabályában és mentori szabályzatában meghatározott egy éves gyakorlatot a három éves kötelező gyakorlati időből. Ennek elismerése kérelemre történik.

A 239. §-hoz

Megteremti a pártoló személy, a pártoló szervezet, valamint a szenior könyvvizsgáló intézménye bevezetésének lehetőségét a Kamara számára.

A pártoló személyi, a pártoló szervezeti, valamint a szenior könyvvizsgálói jogviszony jogszabályi kötelezettségen alapuló könyvvizsgálói tevékenység végzésére és a jogszabályi kötelezettségen alapuló könyvvizsgálói tevékenységen kívüli egyéb szakmai szolgáltatás nyújtására nem jogosít.

A pártoló személy, a pártoló szervezet vezető tisztségviselője, valamint a szenior könyvvizsgáló tanácskozási joggal részt vehet a lakóhelye szerint illetékes területi szervezet és a Kamara egyéb szerveinek ülésén, emellett jogosultak igénybe venni a Kamara által nyújtott - egyes külön szabályzatokban meghatározott - szolgáltatásokat.

A pártoló személyre, a pártoló szervezetre, valamint a szenior könyvvizsgálóra vonatkozó részletszabályokat a Kamara Alapszabálya, illetve egyéb szabályzata fogja tartalmazni.

A 240. §-hoz

A Kamara minőségellenőrzési bizottsága nevében a kamarai minőségellenőrzéseket a bizottság által megbízott kamarai tag könyvvizsgálók végzik. A törvény pontosítja a minőségellenőrök szakmai tapasztalatára vonatkozó szabályokat.

A 241. §-hoz

A Kkt. taxatíve meghatározza azt, hogy a Kamara minőségellenőrzési bizottsága mely esetekben törli a nyilvántartásból a minőségellenőröket. A törvény kiegészíti a törvényben meghatározott eseteket azzal, hogy ha a nyilvántartásba vételről szóló igazolás érvényességének időtartama lejár, a bizottság törli a minőségellenőrt a nyilvántartásból.

A 242. §-hoz

A minőségellenőri megbízatások felmentéssel kapcsolatos szabályait egészíti ki azzal, hogy amennyiben a minőségellenőr nem bizonyul alkalmasnak a feladata ellátására, akkor e megbízatása alól a Kamara illetékes bizottsága felmentheti.

A 243-244. §-hoz

Az általános közigazgatási rendtartásról szóló 2016. évi CL. törvény rendelkezései alapján a teljes eljárásban meghatározott 60 napos határidőnél hosszabb határidőt külön törvény megállapíthat. A módosítás a kamarai törvény által meghatározott minőségellenőrzési eljárások, valamint a pénzmosás és a terrorizmus finanszírozása megelőzésével és megakadályozásával összefüggésben lefolytatott vizsgálatok vonatkozásában kíván, az eljárások bonyolultságára és összetettségére tekintettel a 60 napos ügyintézési határidő helyett 90 napos ügyintézési határidőt meghatározni.

A 245. §-hoz

A módosításokkal összefüggő átmeneti rendelkezéseket tartalmazza.

A 246. §-hoz

Szövegcserés módosításokat tartalmaz.

A 247. §-hoz

Hatályon kívül helyező rendelkezéseket tartalmaz.

A 248. §-hoz

A jogalkalmazás megkönnyítése érdekében szükséges, hogy a szabályozott ingatlanbefektetési társaságok olyan tőzsdén jegyzett, nyilvánosan működő részvénytársaságok legyenek, amelyek a befektetőktől összegyűjtött pénzügyi forrásokat ingatlanok akvizíciója, fejlesztése és üzemeltetése útján befektetik, majd az ebből a tevékenységből realizált nyereséget a részvényesek számára kifizetik. A törvény egyik célja annak a biztosítása, hogy a szabályozott ingatlanbefektetési társaságok kizárólag ezen célt szolgáló tevékenységet folytassanak, valamint az ingatlanok fejlesztéséhez és üzemeltetéséhez szükséges eszközök szerepeljenek a mérlegükben. A törvény azáltal, hogy szigorú keretek között tartja a szabályozott ingatlanbefektetési társaságok által végezhető tevékenységek körét, növeli a társasággal szembeni befektetői bizalmat, meggátolja olyan nagyobb kockázattal járó gazdasági tevékenységek végzését, amelyek veszélyeztethetnék a realizált jövedelem részvényesek részére történő kifizetését.

A törvény ezen koncepció mentén kívánta megakadályozni azt, hogy a szabályozott ingatlanbefektetési társaságok olyan tényleges épületépítési tevékenységet végezzenek, amely széleskörű műszaki eszköz és humánerőforrás állomány meglétét feltételezi. Ugyanakkor a törvény nem kívánta ellehetetleníteni a jogalkotói célba nem ütköző olyan ingatlan fejlesztési tevékenységet, amelynek során a szabályozott ingatlanbefektetési társaság tényleges kivitelezési tevékenységet nem végez. Tipikusan ilyen eset, amikor a szabályozott ingatlanbefektetési társaságnak az ingatlanfejlesztés során megvalósuló épületépítési projektszervező tevékenysége a kivitelező vállalkozóval történő szerződéskötésben kimerül.

Mindezek alapján, indokolt lehetővé tenni a szabályozott ingatlanbefektetési társaságok számára, hogy akár további üzemeltetés, akár későbbi eladás céljára szánt épület építésével kapcsolatos építési projektet szervezzenek anélkül, hogy az épület tényleges kivitelezésében részt vennének.

A szabályozott ingatlanbefektetési társaság, valamint a projekttársaság ügyvezetése javaslatot tehet az osztalékfizetésre. Az osztalékfizetésről a legfőbb szerv ülésén a szabályozott ingatlanbefektetési társaság részvényesei, valamint a projekttársaság tagjai vagy részvényesei jogosultak dönteni. Emiatt indokolt e körben a törvény rendelkezéseinek a pontosítása.

A kibocsátható részvények fajtáinak a bővítése az elsőbbségi részvényekkel (kivéve a Ptk. 3:232. § (2) bekezdése szerinti jogot biztosító elsőbbségi részvényt) a tőzsdei közkézhányad-mérték jelentős bővülésének a lehetőségét teremti meg, miközben megfelelő garanciát biztosít a szabályozott ingatlanbefektetési társaság tartós és hosszú távú működése érdekében.

Ugyanakkor a szabályozott ingatlanbefektetési társasággal szembeni befektetői bizalom kerülne veszélybe, ha adott lenne annak a lehetősége, hogy egyes részvényekhez osztalékelsőbbségi jog fűződjön.

A törvény továbbá egyértelművé teszi, hogy a kötelező közkézhányad kiszámításakor a részvényesek közvetett részesedésének mértékét miként kell számítani akkor, ha egy köztes részvényesnek több részvényese van.

A 249. §-hoz

A Budapesti Értéktőzsde Zártkörűen Működő Részvénytársaság Általános Üzletszabályzata Második, Bevezetési és Forgalomban Tartási Szabályok című Könyvének 17.1.9. pontja szerint a részvény kibocsátója köteles az Ex-kupon nap előtt 2 tőzsdenappal nyilvánosságra hozni az osztalék végleges mértékét, melyet köteles közzétenni. Az Ex-kupon nap legkorábban a kupon mértékét megállapító közgyűlést követő harmadik tőzsdenap lehet. A Budapesti Értéktőzsde Üzletszabályzatának fenti rendelkezése révén a szabályozott ingatlanbefektetési társaságok részvényesei számára rövid határidő biztosítható a jelenlegi szabályozás alapján adatszolgáltatási kötelezettségük megtételére. Elkerülendő, hogy sérüljenek a kisrészvényesek jogai, indokolt az osztalék kifizetésére nyitva álló határidőt meghosszabbítani.

A 250. §-hoz

A törvény egyértelművé teszi, hogy szabályozott ingatlanbefektetési társaság is működhet egységes irányítású rendszerben és erre az esetre speciális határozathozatali szabályt ír elő olyan beszerzésekhez, amelyek a mérlegfőösszeg 10%-át meghaladják. E mellett a törvény rendelkezik arról is, hogy a projekttársaságok főtevékenységként lakó- és nem lakó épület építése (TEÁOR 4120) tevékenységet is végezhetnek.

A 251. §-hoz

Szövegcserés módosításokat tartalmaz.

A 252. §-hoz

A törvény 2018. augusztus 1-jei hatállyal biztosítja az adópolitikáért felelős miniszter szerencsejáték szervezéséről szóló 1991. évi XXXIV. törvényben szabályozott szerencsejáték szervezésével kapcsolatos hatásköri elemeinek teljes körű átadását a nemzeti vagyon kezeléséért felelős tárca nélküli miniszter részére.

A 253. §-hoz

A bevándorlást különféle eszközökkel segítő szervezetek tevékenysége a társadalmi közös kiadások növekedésével jár együtt, hiszen a bevándorlással összefüggő állami feladatok finanszírozása az államháztartás kiadásainak növekedését eredményezi. A közös teherviselés elvével nem egyeztethető össze, hogy a társadalom egésze viselje azokat a költségeket, amelyek azért keletkeztek, mert egyes szervezetek tevékenysége a bevándorlás növekedését, így egyúttal az állami feladatok és kiadások növekedését is magával vonja. Ezért a törvény új fizetési kötelezettséget, a bevándorlási különadót vezeti be.

Az adókötelezettség kiterjed a Magyarországon zajló bevándorlást segítő tevékenység anyagi támogatására (függetlenül a támogató és a bevándorlást segítő szervezet honosságától), továbbá a bevándorlást segítő Magyarországon bejegyzett szervezet működésének anyagi támogatására (függetlenül attól, hogy e szervezet hol folytatja tevékenységét).

A törvény az adókötelezettséggel kapcsolatban külön meghatározza a bevándorlást segítő tevékenység fogalmát. E körbe tartozik a bevándorlás előmozdításával összefüggő média kampányok, média szemináriumok folytatása, és az abban való részvétel, továbbá a hálózatépítés és működtetés, valamint a bevándorlást pozitív színben feltüntető propaganda tevékenység, ha ezeket a bevándorlás (emberek véglegesnek szánt áttelepülése lakóhelyük szerinti országból más országba) ösztönzése érdekében végzik.

Az adókötelezettség kiterjed a Magyarországon székhellyel rendelkező, bevándorlást segítő tevékenységet végző szervezet működésének anyagi támogatására is. A bevándorlást segítő tevékenységnek minősül minden olyan program, akció és tevékenység, pl. oktatásszervezés, amely a bevándorlás közvetlen vagy közvetett elősegítésére irányul. Ezáltal a bevándorlást segítő tevékenység bevándorlásra eszközölt hatása másodlagossá válik, a bevándorlás segítése, mint cél önmagában a tevékenység adókötelezettségét vonja maga után.

A bevándorlás fogalmába nem tartozik bele a szabad mozgás és tartózkodás jogával rendelkező személyek áttelepülése.

Az adó alapja és mértéke igazodik ahhoz a hatáshoz, amit a bevándorlást segítő szervezet fejt ki. Ezért az adó alapja az anyagi támogatás (például: átutalt pénzösszeg, juttatott ingóság) összege.

Az adó alanya elsődlegesen a támogatást nyújtó szervezet, amely egyben legkésőbb a támogatás átadását követő hónap 15. napjáig (az adóbevallására nyitva álló törvényes határidő utolsó napjáig) köteles nyilatkozni a támogatás címzettje felé, hogy a bevándorlási különadó kötelezettségét teljesítette. Ha a támogató szervezet e nyilatkozattételt elmulasztja, a támogatás címzettje (a bevándorlást segítő tevékenységet végző szervezet) válik adóalannyá. Nem minősül adóalanynak a párt és a pártalapítvány, továbbá az a szervezet, amelynek mentességét nemzetközi szerződés vagy viszonosság biztosítja.

Az adó adó-megállapítási módját tekintve önadózással teljesítendő, azaz az adóalanynak kell megállapítania a fizetési kötelezettséget, bevallania és megfizetnie azt. E kötelezettségét a támogatás folyósítója a támogatás nyújtását követő hónap 15. napjáig köteles teljesíteni. A támogatás címzettjének pedig - ha a támogatást nyújtó nyilatkozattételi kötelezettségének mulasztása miatt a bevándorlást segítő szervezetet terhelő adóbevallási és adófizetési kötelezettsége feléled - a támogatás nyújtását követő második hónap 15. napjáig kell az adót megállapítani, bevallani és megfizetni.

A fizetési kötelezettséggel összefüggő hatósági feladatokat az állami adó- és vámhatóság látja el. Adóhatósági feladatellátása során az adózás rendjéről szóló törvény, az adóigazgatási rendtartásról szóló törvény és az adóvégrehajtásról szóló törvény alapján jár el (e törvények szerint látja el a nyilvántartási feladatokat, végez ellenőrzést, szankcionálja a jogszerűtlen magatartást, hajtja be a meg nem fizetett adóösszeget).

A törvény szerint a bevándorlási különadóból származó bevétel a központi költségvetésbe folyik be és kizárólag határvédelmi feladatok ellátására használható fel.

A 254. §-hoz

Ingyenes juttatás esetén a társasági adóalap megállapítása kapcsán a törvény adminisztrációs egyszerűsítést fogalmaz meg, olyan módon, hogy ha a civil szervezet az ingyenes juttatást nem a vállalkozási, hanem a közcélú, közhasznú vagy alapító okirat szerinti tevékenységéhez kapta, akkor elegendő erről nyilatkozni annak érdekében, hogy a juttatás a juttatónál a társasági adóalap megállapításakor elismert költségnek minősüljön.

Ezzel összefüggő módosítás azt is tisztázza, hogy ingyenes juttatás esetén általános forgalmi adó szempontjából a közcélú adományra vonatkozó szabályokat kell alkalmazni, ha egyébként az ingyenes juttatás közfeladat (közcélú feladat) ellátásának biztosításához járul hozzá.

-----STARTING---POINT---VEGE---

A 255. §-hoz

A hatályba léptető rendelkezéseket tartalmazza.

A 256. §-hoz

A jogharmonizációs záradékot tartalmazza.

A 257. §-hoz

A Neta tv. módosítására tekintettel notifikációs záradékot fogalmaz meg.

A 258. §-hoz

Hatályba nem lépő rendelkezések, amelyek a gabona és acélipari termékek fordított adózására vonatkozó rendelkezések 2018. december 31-ét követő hatályban tartásához szükséges szabályokat tartalmazzák.