1997. évi XLVII. törvény indokolása

az egészségügyi és a hozzájuk kapcsolódó személyes adatok kezeléséről és védelméről

-----STARTING---POINT---ALTALANOS--- 

A számítástechnika fejlődése következtében az elmúlt néhány évtizedben szerte a világon robbanásszerűen megnövekedett az információk áramlása. A nagyfokú információ-áramlás egyúttal megkönnyítette az adatokhoz való hozzáférést is, ami igen nagy veszélyeket hordoz mind az egyén, mind az egyes szervezetek tekintetében. Fokozott mértékben igaz ez az ún. szenzitív adatoknál, mint pl. a vallásra, a büntetett előéletre vonatkozó információk, és ide tartoznak - a talán legérzékenyebbnek tekinthető - az egészségi állapotra vonatkozó adatok is. A személyes adatok védelméről és a közérdekű adatok nyilvánosságáról szóló 1992. évi LXIII. törvény értelmében személyes adatot kezelni csak törvényi felhatalmazás vagy az érintett hozzájárulása alapján lehet.

Mindezek alapján a törvény célja, hogy megfelelő jogforrási szinten, kellő részletességgel szabályozza az egészségügyi adatok kezelésére vonatkozó előírásokat.

Az egészségügyi adatok kezelésére vonatkozóan mindeddig nem készült átfogó szabályozás Magyarországon. Az egészségügyről szóló 1972. évi II. törvény, illetve végrehajtási rendelete tartalmaz ugyan néhány előírást az orvosi titokkal, valamint a beteg egészségi állapotára vonatkozó adatok továbbításával kapcsolatban, azonban egyrészt e rendelkezések az adatkezelésnek csak egy részét szabályozzák, másrészt nem mindenben felelnek meg az európai normáknak.

A törvény az Európa Tanácsnak az egészségügyi adatok kezelése tárgyában elkészített ajánlásával van összhangban.

A törvény kiegészítő jellegű norma, ugyanis a személyes adatok védelméről és a közérdekű adatok nyilvánosságáról szóló törvényhez kapcsolódik, rendelkezéseit csak ott kell alkalmazni, ahol az előbbi törvény nem szabályozza a kérdést, vagy eltérő szabályok megalkotása volt indokolt.

A törvény a már vázolt kettős célt - az információáramlás veszélyeinek elhárítását és a személyes adatok védelméről szóló törvény előírásaival való harmonizáció megteremtését - kívánja megvalósítani úgy, hogy meghatározza az egészségügyi adatok, illetve az azokhoz kapcsolódó személyazonosító adatok kezelésének feltételeit.

A törvény elsődlegesen az egészségügyi ellátóhálózat adatkezelését szabályozza. Az olyan, nem egészségügyi szervek esetén, amelyek egészségügyi adatot kezelnek, fő szabályként az egészségügyi adatkezelési előírások az irányadók, de törvény ettől való eltérést lehetővé tehet.

A törvény az egészségügyi ellátóhálózattal kapcsolatba került vagy kerülő személyek személyiségi jogait védi az adatokhoz való illetéktelen hozzáféréssel szemben. Ugyanakkor az egészségügy működését is megkönnyíti azon vélelem felállításával, hogy az egészségügyi intézményhez való fordulás egyben felhatalmazás is az érintett adatainak kezelésére. Pontosan körülhatárolja, hogy milyen célból, milyen adatokat lehet gyűjteni, szabályozza az adatkezelésre jogosult személyek körét. Alapelve az önkéntesség, amelyet csak néhány, a köz érdekében szükséges esetben tör át a kötelező jelleg (pl.: fertőző betegségek esetén, egyes szűrő és alkalmassági vizsgálatok elvégzésekor).

Fontos elem, hogy az adatokat csak a törvényben meghatározott célból, illetve körben lehet továbbítani, összekapcsolni úgy, hogy az érintett személy azonosítható legyen. A nem gyógykezelés érdekében, illetve nem a törvényben szereplő esetekben történő adattovábbítás esetén csak személyazonosításra alkalmatlan módon lehet az adatokat összekapcsolni. A törvény az egészségügyi ellátóhálózaton belül is szigorítja a személyazonosításra megfelelő adatok eddig szinte korlátlan továbbítását.

-----STARTING---POINT---RESZLETES---

Az 1. §-hoz

A törvény célja az egészségügyi adatkezelés során szükségessé váló egészségügyi és személyazonosító adatok kezelési feltételeinek meghatározása.

A 2. §-hoz

A törvény hatálya a Magyar Köztársaság területén kiterjed minden egészségügyi tevékenységet végző szervre és személyre - függetlenül attól, hogy milyen formában végzi azt - és az összes olyan egyéb intézményre és természetes személyre, amely vagy aki egészségügyi és személyazonosító adatot kezel, továbbá az egészségügyi ellátóhálózattal kapcsolatba került vagy kerülő érintett személyre (személyi hatály). A törvény tárgyi hatálya az érintettre vonatkozó egészségügyi és személyazonosító adat.

A 3. §-hoz

E § a rendelkezések egységes értelmezése és végrehajtása érdekében meghatározza a törvény alkalmazásában használt fogalmakat.

A 4. §-hoz

A 4. § tételesen felsorolja azokat a célokat, amelyek érdekében kezelni lehet egészségügyi és személyazonosító adatot. Az (1) bekezdés az egészségügyi ellátóhálózat, a (2) bekezdés az egyéb szervek és személyek olyan adatkezelési céljait tartalmazza, amelyek indokolják és lehetővé teszik az egészségügyi és személyazonosító adatok kezelését. A taxatív felsorolás azt jelenti, hogy az itt nem szereplő célból egészségügyi adatot kezelni csak oly módon lehet, hogy az érintett személyazonossága ne legyen megállapítható. Ha az érintett vagy törvényes képviselője az eltérő adatkezelési célhoz írásban hozzájárul, eltérő célból is kezelhetők, személyazonosító adattal ellátva az egészségügyi adatok.

Garanciális szabályt tartalmaz a (4) bekezdés, amely mind az egészségügyi ellátóhálózaton belüli, mind az azon kívüli adatkezelésnél kimondja, hogy csak az adott cél eléréséhez feltétlenül szükséges adat kezelése megengedett.

Az 5. §-hoz

Az (1) bekezdés kimondja, hogy - amennyiben a törvény másként nem rendelkezik - az egészségügyi és személyazonosító adatot a betegellátó, az intézményvezető, az adatvédelmi felelős, továbbá ez utóbbi kettő által megbízott személy kezelheti, nyilvántarthatja, számítógépes adatfeldolgozást végezhet stb. A (2) bekezdés értelmében az egészségügyi és a személyazonosító adatokat az intézményvezető, a kezelést végző orvos, a tisztiorvos, illetve közegészségügyi-járványügyi célból az előbbieken kívül a gyógykezelésben közreműködő betegellátó továbbíthatja. A gyógyszerfelhasználás társadalombiztosítás általi ellenőrzésekor a gyógyszerész, illetve a keresőképesség elbírálása során, továbbá a gyógyászati segédeszközök, gyógyfürdő ellátások felhasználásának társadalombiztosítási ellenőrzésekor az ellenőrzéssel megbízott orvos is továbbíthat adatot.

A törvény a (3) bekezdésben külön szabályozza, hogy a közegészségügyi-járványügyi célból történő adatkezelés során ki jogosult az érintettől és a vele kapcsolatban álló személyektől adatot felvenni. Erre az ÁNTSZ intézeteiben dolgozó tisztiorvosnak és a közegészségügyi felügyelőnek van lehetősége.

A 6-8. §-hoz

Az érintettek személyiségi jogait védi az a rendelkezés, hogy az adatkezelés során mindvégig biztosítani kell az adatok védelmét és meg kell akadályozni, hogy azok megsemmisüljenek, nyilvánosságra kerüljenek, azokat megváltoztassák, vagy arra jogosulatlan személy az adatokhoz hozzáférjen.

Minden adatkezelőre vonatkozik a titoktartási kötelezettség, tehát a működése során tudomására jutott információkat senkivel nem közölheti. Ez alól kivétel, ha maga az érintett felhatalmazta az adatok közlésére, vagy az adat törvényi előírás alapján továbbítandó.

Nem kizárólag adatkezelési, hanem lényeges betegjogi kérdés is, hogy az érintett a rá vonatkozó adatkezeléssel kapcsolatban tájékoztatást kérhet, kérelmére fel kell világosítani egészségügyi adatairól, továbbá a teljes orvosi dokumentációt is megkaphatja másolatban. E jog megilleti a beteg közeli hozzátartozóját is, amennyiben ezt maga a beteg korábban nem tiltotta meg.

A titoktartás alóli mentességnek egy sajátos esetét határozza meg a törvény akkor, amikor az érintett halála esetén - ha korábban másként nem rendelkezett - a törvényes képviselő és a közeli hozzátartozó megismerheti a halál okával összefüggő, vagy összefüggésbe hozható egészségügyi adatokat. Ez a rendelkezés azt a régóta fennálló problémát hivatott megoldani, amikor az egészségügyi intézmény - a személyes adatok védelmére történő hivatkozással - nem tájékoztatja megfelelően a hozzátartókat a halálozással kapcsolatban. E szabály számos bírósági eljárásnak veheti elejét.

A betegellátó titoktartási kötelezettsége nem csak az egészségügyi ellátóhálózaton kívüli személyekkel és szervekkel szemben áll fenn, hanem az olyan egyéb betegellátókkal szemben is, akik az érintett gyógykezelésében, az orvosi vizsgálatban, műtétben nem működtek közre. A törvény azonban kivételt enged meg ezen rendelkezés alól. Így a betegellátót nem köti a titoktartás az egyéb betegellátóval szemben az érintett gyógykezelése érdekében szükséges konzílium kérése, továbbá az igazságügyi orvosszakértő és az érintett háziorvosa tekintetében.

A 9. §-hoz

A törvény szerint a kezelést végző orvos vagy a tisztiorvos dönti el a szakmai szempontok mérlegelésével, hogy milyen egészségügyi adatokra van szükség a gyógykezeléshez, illetve közegészségügyi-járványügyi célból. A gyógykezelésben közreműködő egyéb személyek ezért a kezelőorvos utasításának megfelelően, továbbá betegellátó feladataik ellátásához szükséges körben vehetnek fel egészségügyi adatot.

A 10. §-hoz

Az adatkezelés egyik legfontosabb és legérzékenyebbnek tekinthető eleme az adattovábbítás, ezért a törvény részletesen szabályozza, hogy mikor és milyen adatokat lehet továbbítani. A 8. § rendelkezéseivel összhangban a beteg gyógykezelése céljából, illetve közegészségügyi-járványügyi érdekből az egészségügyi és személyazonosító adatok összekapcsolhatók. Az összekapcsolás azonban csak olyan mértékig és addig az időpontig történhet meg, ameddig arra a fenti érdekekből feltétlenül szükséges. Az ilyen adattovábbítások esetén minden olyan - az érintett betegségével kapcsolatos adat - közölhető, amelyre a gyógykezelés céljából van szükség.

A kötelező adattovábbítások kivételével (13. §) a betegnek joga van azonban írásban megtiltani a gyógykezelés érdekében történő adatközlést, és ennek lehetőségéről őt előzetesen tájékoztatni kell. A kötelező adattovábbításoknál a társadalom érdeke kívánja meg, hogy az érintett személy kifejezett tiltása ellenére is az egészségügyi ellátóhálózaton belül az egészségügyi és személyazonosító adatokat átadják.

A fennálló betegséggel össze nem függő, korábbi betegségre vonatkozó adatokat csak az érintett hozzájárulásával lehet továbbítani.

Sürgős szükség esetén, tehát ha az érintett személy életét, testi épségét veszélyeztető, vagy maradandó, súlyos fogyatékosságot eredményezhető helyzet áll fenn, a kezelést végző orvos az érintett hozzájárulása hiányában is továbbíthat minden olyan adatot, amely megítélése szerint fontos a gyógykezelés érdekében.

A 11. §-hoz

A törvény abból az elvből indul ki, hogy mind a beteg, mind a választott háziorvosa tudjon meg minden információt, ezért a kezelést végző orvos az érintettre vonatkozó egészségügyi adatokat továbbítja a háziorvosnak is.

A 12. §-hoz

A törvény egyik alapelve, hogy - néhány, a társadalom érdekét szolgáló kivétellel - az adatszolgáltatás önkéntes. Az önkéntesség egyben azt is jelenti, hogy az adatkezeléshez az érintett személy hozzájárult. Az egészségügyi szolgáltatások önkéntes igénybevétele, valamint sürgős szükség esetén, vagy ha az érintett belátási képességének hiánya következtében nincs olyan állapotban, hogy adatai felett rendelkezni tudjon, a törvény az önkéntességet vélelmezi és megadottnak tekinti az adatkezeléshez való hozzájárulást.

A 13. §-hoz

Bizonyos esetekben a társadalom érdeke megelőzi az egyéni érdeket. Ezért a törvény néhány kiemelt esetben kötelezővé teszi az adatszolgáltatást és nem kívánja meg az érintett személynek az adatkezeléshez történő hozzájárulását.

A kötelező adatközlés alól nincs kivétel, de ezzel összefüggésben az 1. számú melléklet megteremti a lehetőségét az anonim AIDS, illetve HIV szűrésnek. Ez a megoldás harmonizál az Európa Unió gyakorlatával, amely vagy az anonim szűrési gyakorlatot követi - ez esetben kóddal jelölik a mintát és a személyazonosító adatok átadására nem kerül sor -, vagy titkos szűrés van, amikor csak a vizsgálatban közreműködő személy tud a megvizsgált személy kilétéről, illetve a vizsgálat eredményéről, de az adatok harmadik személlyel nem közölhetők. Hátránya, hogy a fertőzött személy kiléte ismeretének hiányában nem kezdhető meg a megbetegedett gyógykezelése.

A 14. §-hoz

Az egészségügyi adatok védelme felöleli azt is, hogy az érintett személy gyógykezelése során a kezelést végző orvoson és az egyéb betegellátó személyeken kívül ki lehet jelen. A törvény értelmében az érintett hozzájárulásával bárki, hozzájárulása nélkül csak a rendőrség hivatásos állományú tagja, illetve a büntetés-végrehajtási szervezettel szolgálati viszonyban álló személy. Nem kell az érintett hozzájárulása továbbá akkor, ha olyan személy van jelen, aki az érintettet a fennálló betegsége miatt korábban gyógykezelte, illetve akinek az intézményvezető vagy az adatvédelmi felelős engedélyt adott, ha erre alapos indok van (pl. tudományos kutatás vagy igen ritka betegség előfordulása). Ez utóbbi esetekben azonban az érintett tiltakozása esetén e személyek sem lehetnek jelen a gyógykezelés alatt.

A 15. §-hoz

A szükséges közegészségügyi és járványügyi intézkedések megtétele céljából a törvény értelmében a betegellátó az adatfelvételt követően azonnal értesíti és továbbítja az egészségügyi adatokat az ÁNTSZ illetékes városi (fővárosi kerületi) intézetének, ha a törvény 1. számú melléklete A) pontja szerinti fertőző betegséget, vagy a 3. számú melléklet szerinti foglalkozási betegséget, foglalkozási eredetű megbetegedést észlel, illetve azok gyanúja merül fel. Az adatokat akkor is továbbítani kell, ha az érintett személy a törvény 4. számú mellékletében felsorolt kémiai vagy egyéb anyaggal foglalkozik és azok koncentrációja a szervezetében a megengedett határértéket meghaladja.

Ha olyan fertőző betegség fordul elő, amely az 1. számú melléklet B) pontjában szerepel, vagy nem szerepel a törvény mellékletében, a betegellátó személyazonosító adatok nélkül csak az egészségügyi adatokat továbbítja.

Az ÁNTSZ városi (fővárosi kerületi) intézete bármely ÁNTSZ szervet tájékoztathat, illetve részére adatokat átadhat, ha erre a közegészségügyi és járványügyi intézkedések megtétele érdekében van szükség.

A közegészségügy és járványügy érdekében arra is lehetőség van, hogy az ÁNTSZ bármely szervének kérelmére az egészségügyi ellátóhálózat tájékoztassa a megkereső szervet az érintett egészségügyi és személyazonosító adatairól.

Abban az esetben, ha az önkéntes HIV-szűrés eredménye pozitív, az érintett a betegellátó felhívására köteles átadni személyazonosító adait. Erről előzetesen a jelentkezőt tájékoztatni kell.

Bizonyos, állatról emberre terjedő fertőző betegségeknél az állategészségügyi állomást is tájékoztatni kell, hogy - járványügyi érdekből - a fertőzést okozó állat ügyében az állategészségügyi állomás intézkedni tudjon.

A 16. §-hoz

Az eredményes gyógykezelés, illetve a további megbetegedések megakadályozása érdekében rendkívül fontos, hogy az újszülött-kori, veleszületett rendellenességek minél előbb bejelentésre kerüljenek. Az Országos Közegészségügyi Intézet - mint WHO Együttműködési Központ - több évtizede vezeti a Veleszületett Rendellenességek Országos Nyilvántartását.

A 17. §-hoz

Az érintett személyiségi jogait védi a törvény azon előírása, hogy az érintett vagy törvényes képviselője hozzájárulását be kell szerezni ahhoz, hogy egészségügyi szakember-képzés céljából a gyógykezelés során jelen legyenek a képzésben résztvevő személyek. E szabály alól kivételt képeznek azok az intézmények, amelyek jellegüknél fogva részesei az egészségügyi szakember-képzésnek (pl. egyetemi klinikák). Ebben az esetben nincs szükség az érintett személy hozzájárulására, de legkésőbb a gyógykezelés megkezdése előtt tájékoztatni kell őt arról, hogy a gyógykezelés során esetleg jelen lesznek a kezelőorvos(ok)on, betegellátó(k)on kívül egyéb - az (1) bekezdésben meghatározott - személyek is.

A 18-19. §-hoz

A törvény lehetőséget teremt arra, hogy a halálozási okok közül vezető helyen álló daganatos eredetű megbetegedések elleni hatékonyabb küzdelem érdekében a Nemzeti Rákregiszter rendelkezzen a szükséges adatokkal. A megelőzés érdekében szükség van az érintett személyazonosító adatainak ismeretére is (munkahelyi, környezeti ártalmak vizsgálata, szűrővizsgálatok hatékonyságának értékelése).

A pontos epidemiológiai, statisztikai vizsgálatok elvégzéséhez, a pénzügyi tervezéshez elengedhetetlen az egészségügyi adatok és a TAJ szám ismerete. Ezen adatok önmagukban az érintett személyazonosságát nem állapítják meg, de a precizitást nagy mértékben segítik az által, hogy vizsgálhatóvá válik a megbetegedések, az orvoshoz fordulások gyakorisága és tudni lehet, hogy egy beteg vette-e igénybe az adott kezelést többször vagy az adat több, különböző megbetegedést takar.

A 20. §-hoz

A törvény értelmében fő szabályként statisztikai célból csak személyazonosításra alkalmatlan módon kezelhető egészségügyi adat. Az élve születésről és a halálozásról azonban személyazonosító adatokkal ellátottan továbbíthatók az egészségügyi adatok a Központi Statisztikai Hivatal részére.

A 21. §-hoz

A törvény szerint egészségügyi és személyazonosító adatokat tartalmazó iratokba - tudományos kutatás céljából - csak az intézményvezető, vagy az adatvédelmi felelős engedélyével lehet betekinteni. Az engedély megtagadása bíróság előtt megtámadható. Az engedély azonban nem jogosítja fel annak birtokosát arra, hogy tudományos publikációban, közleményben oly módon szerepeltessen egészségügyi adatokat, hogy az érintett személyazonosságát meg lehessen állapítani. Az iratokba történő betekintésről minden esetben nyilvántartást kell vezetni és regisztrálni kell, hogy ki, mikor és milyen célból fért hozzá az egészségügyi és személyazonosító adatokhoz.

A 22. §-hoz

A társadalombiztosítás szerveinek adatkezelésekor a törvény különbséget tesz aszerint, hogy milyen célból történik az adatkezelés. Az érintettnek járó társadalombiztosítási ellátások megállapítása, folyósítása esetén az Egészségbiztosítási és a Nyugdíjbiztosítási Önkormányzatok központi és területi szerveinek továbbíthatók egészségügyi és személyazonosító adatok, amennyiben az ellátás megállapítása, illetve folyósítása az érintett egészségi állapota alapján történik. A társadalombiztosítási igazgatási szervek abban az esetben is megismerhetik az érintett adatait, ha a társadalombiztosítás által finanszírozott szolgáltatás nyújtása, illetve az igénybevétel ellenőrzése érdekében van azokra szükség.

A törvény szerint a társadalombiztosítás szerveinek kizárólag azok a dolgozói kezelhetnek egészségügyi és személyazonosító adatot, akik az ellátások megállapításával, folyósításával, az ellenőrzés lefolytatásával, egészségbiztosítási orvosszakértői, valamint jogorvoslati tevékenységgel vannak megbízva. Garanciális szabály, hogy a társadalombiztosítás által lefolytatott ellenőrzés során csak orvos vagy gyógyszerész képzettségű személy ismerheti meg az összekapcsolt egészségügyi és személyazonosító adatokat.

A 23-24. §-hoz

A törvény értelmében az egészségügyi ellátóhálózat köteles átadni az érintettre vonatkozó egészségügyi és személyazonosító adatokat, ha azokra büntető és polgári ügyben a rendőrségnek, az ügyészségnek, a bíróságnak vagy az igazságügyi orvosszakértőnek van szüksége, továbbá ha az érintett személy hadköteles és az adatokat a jegyző, a hadkiegészítő parancsnokság, illetve a katonai egészségügyi alkalmasságot megállapító bizottság kéri. Kizárólag a nemzetbiztonsági szolgálatokról szóló törvényben meghatározott feladatai ellátása érdekében a nemzetbiztonsági szolgálatok is jogosultak adatot kapni.

A törvény lehetővé teszi, hogy bűnüldözési célból a rendőrség és az ügyészség ellenőrizze a kábítószert vagy mérgező, illetve pszichotróp anyagot tartalmazó gyógyszerek forgalmát. Ezekben az esetekben a kezelőorvos és a gyógyszerész köteles átadni az érintett személyazonosító adatait az ellenőrző szervnek.

A törvény a kezelőorvos részére bejelentési kötelezettséget ír elő abban az esetben, ha a nyolc napon túl gyógyuló sérülés feltehetően bűncselekmény következménye.

A 25. §-hoz

Amennyiben az egészségügyi és személyazonosító adatra államigazgatási eljárás lefolytatásához van szükség, vagy azokat az érintett intézményi elhelyezése, gondozása céljából kívánják kezelni, az adatok akkor továbbíthatók, ha azokra az érintett jogai érvényesítéséhez vagy kötelezettségei teljesítéséhez van szükség.

A 26. §-hoz

A törvény védi mindazon személyeket, akik az egészségügyi ellátóhálózattal nem kerültek kapcsolatba, de az érintett egészségügyi adatai velük is összefüggésbe hozhatók. Fő szabályként ilyen esetekben ezen személyek írásbeli hozzájárulását be kell szerezni az adattovábbításhoz. Nem kell hozzájárulás, ha az adatszolgáltatás kötelező, vagy ha az adattovábbításra a 13. §-ban, 20. § (3) bekezdésében és a 23. § (1) bekezdés a) pontjában meghatározott esetekben kerül sor. Ez utóbbi eset alól kivétel a polgári peres eljárás (pl. válóper), amikor harmadik személyt érint a szexuális úton terjedő fertőző betegségre vonatkozó adat.

A 27. §-hoz

Bármely célból és bárhova továbbíthatók azok az egészségügyi adatok, amelyek alkalmatlanok az érintett személy azonosítására.

A 28-29. §-hoz

A törvény szerint az érintett egészségügyi és személyazonosító adatait nyilván kell tartani. A nyilvántartás bármely módon és bármely eszközzel megoldható, amely megfelelően biztosítja az adatok védelmét az illetéktelen hozzáféréssel, megváltoztatással, megsemmisüléssel vagy törléssel szemben.

A kezelőorvos és a tisztiorvos külön nyilvántartást vezet azokról a személyekről, akikről bebizonyosodott, hogy a törvény 1. számú melléklete szerinti fertőző betegségben szenvednek, vagy nagy valószínűséggel megkapták e betegségek valamelyikét. Ilyen esetben a megelőző gyógyszeres kezelésre, a szűrővizsgálatra, a járványügyi megfigyelésre, ellenőrzésre, zárlatra kötelezett személyeket is nyilván kell tartani.

A kezelőorvos nyilvántartást vezet továbbá a védőoltásra kötelezett érintettekről és a kábítószer-élvező, gyógyszert kóros mértékben fogyasztó, illetve egyéb függőséget okozó anyagot használó személyekről is.

A választott háziorvos - összhangban a 11. §-sal - nyilvántartja a hozzá bejelentkezett személyeknek az általa ismert összes egészségügyi adatát.

A törvény szerint a gyógyszerész külön nyilvántartást vezet azokról a személyekről, akik orvosi rendelvényre kábítószert vesznek igénybe.

A 30. §-hoz

A törvény az adatfelvételtől számított 30 éves kötelező nyilvántartási időtartamot ír elő, ezt követően - az alábbiak kivételével - az adatokat meg kell semmisíteni. Tekintettel arra, hogy a zárójelentés mintegy összefoglalója az érintett egészségi állapotának, az elvégzett beavatkozásoknak, gyógykezelésnek, viszont terjedelme nem nagy, a törvény értelmében 50 évig kell azt megőrizni.

Amennyiben az érintett gyógykezelése érdekében vagy tudományos kutatás céljából szükséges az adatok további nyilvántartása, az intézményvezető döntése alapján erre lehetőség van. Ha az intézményvezető úgy ítéli meg, hogy a nyilvántartásra nincs szükség, de annak tudományos jelentősége van, az adatokat át kell adni az illetékes levéltárnak.

A törvény speciális szabályt állapít meg a receptekre vonatkozóan, amelyeket 3 évig kell megőrizni, kivéve a kábítószeres és pszichotróp anyagot tartalmazó gyógyszerekre vonatkozó vényeket, amelyek őrzési ideje 5 év.

A 31. §-hoz

A törvény szerint - az esetleges későbbi felelősségre vonás vagy peres eljárás érdekében - a hibás egészségügyi adatot úgy kell törölni, vagy kijavítani, hogy az eredetileg felvett adat megállapítható legyen.

A 32. §-hoz

Az egészségügyi és személyazonosító adatok védelméért, előírásszerű kezelésükért, a nyilvántartás megőrzéséért az intézmény vezetője felel. Tevékenysége során gondoskodik az adatvédelmi szabályok betartásáról, illetve betartatásáról, megbízza a betegellátó személyeken kívüli, egyéb - adatkezeléssel foglalkozó - személyeket, kijelöli az adatvédelmi felelőst.

A törvény új intézményt vezet be az adatvédelmi felelős személyében, aki az intézmény vezetőjét segíti az adatvédelemmel kapcsolatos tevékenységében. Minden olyan szervezeti egységbe, ahol egészségügyi és személyazonosító adatok kezelésével foglalkoznak és több, mint 20 fő adatkezelőt alkalmaznak, adatvédelmi felelőst kell kijelölni.

A 33. §-hoz

A nem egészségügyi intézmények a törvény 4. §-ában meghatározott célokból kezelhetnek egészségügyi adatot.

Az érintett elhelyezésére, gondozására szolgáló (pl. szociális otthon, diákotthon) intézmény kezelheti az egészségügyi és személyazonosító adatokat.

A 34. §-hoz

A nem egészségügyi intézményekre vonatkozó előírás, hogy a betegellátó és az intézményvezető által adatkezeléssel megbízott személyen kívül csak a külön jogszabály szerint hatósági jogkört gyakorló személy kezelhet egészségügyi és személyazonosító adatot.

A törvény külön szabályt állapít meg az egészségügyi adat felvételével kapcsolatban és lehetővé teszi, hogy a betegellátó személyen kívül a közoktatás pedagógiai szakszolgálati intézményének tagja, illetve a katonai egészségügyi alkalmasság megállapítását végző bizottság tagja is felvegyen egészségügyi adatot.

A 35. §-hoz

A törvény a nem egészségügyi intézmények adatkezeléssel foglalkozó személyeinek is előírja az orvosi titok megtartását.

A 36. §-hoz

A törvény lehetővé teszi az egészségügyi ellátóhálózat szerveinek, hogy a személyi adat- és lakcímnyilvántartásból feladataik ellátása érdekében személyazonosító adatokat kérjenek.

A 37. §-hoz

A törvény kapcsolódik a személyes adatok védelméről és a közérdekű adatok nyilvántartásáról szóló 1992. évi LXIII. törvényhez, valamint a TAJ szám használata tekintetében a személyazonosító jel helyébe lépő azonosítási módokról és azonosítási kódokról szóló 1996. évi XX. törvényhez. Amennyiben a törvény másként nem rendelkezik, e törvények előírásait kell alkalmazni.

Külföldre csak akkor lehet egészségügyi és személyazonosító adatot továbbítani, ha külföldön is megfelelően biztosítható az adatok védelme.

-----STARTING---POINT---VEGE---

A 38. §-hoz

A 38. § a törvény végrehajtásához szükséges rendeletek kiadására ad felhatalmazást a népjóléti miniszter részére.