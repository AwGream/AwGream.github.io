2013. évi CCXXXVIII. törvény indokolása

a népszavazás kezdeményezéséről, az európai polgári kezdeményezésről, valamint a népszavazási eljárásról

-----STARTING---POINT---ALTALANOS--- 

A törvény célja, hogy az állampolgárok közvetlen politikai részvételének (népszavazás kezdeményezése, európai polgári kezdeményezés) módját szabályozza. A törvény biztosítja, hogy az országos és a helyi kezdeményezések közötti indokolatlan különbségek megszüntetésével a választópolgárok egységes szemléletű eljárás keretében élhessenek e jogaikkal.

Magyarország Alaptörvénye az országos népszavazás intézményét új alapokra helyezte. A véleménynyilvánító népszavazás megszűnik, és csökken az Alaptörvényben az országos népszavazásra vonatkozó rendelkezések terjedelme.

Az Európai Parlament és a Tanács megalkotta az európai polgári kezdeményezésről szóló 211/2011/EU rendeletet, amelynek értelmében lehetővé válik az uniós szintű kezdeményezés támogatása. A törvény tartalmazza a rendelet végrehajtásához szükséges rendelkezéseket.

A törvény a fentieken kívül az Alkotmánybíróság 23/2005. (VI. 17.) AB határozatában és 100/2007. (XII. 6.) AB határozatában megállapított, a népszavazás kezdeményezésével és lebonyolításával kapcsolatos alkotmányos mulasztásokat is orvosolja.

-----STARTING---POINT---RESZLETES---

Az 1. §-hoz

A törvény a népszavazási kezdeményezéssel kapcsolatos anyagi és eljárásjogi szabályokat egyaránt tartalmaz. A választási eljárásról szóló 2013. évi XXXVI. törvény alapján az e törvény hatálya alá tartozó eljárások során a választási eljárási törvény általános szabályait az e törvényben foglalt eltérésekkel kell alkalmazni.

A Nemzeti Választási Bizottság a választási eljárási jogszabályok egységes értelmezése érdekében a választási szervekre kötelező iránymutatást adhat ki.

A 2. §-hoz

A törvény megkülönbözteti a kezdeményezést szervező polgárokat a kezdeményezést aláíróktól. Kezdeményezést csak választójoggal rendelkező magánszemély, továbbá nem párt jogállású egyesület szervezhet. Az a szervezet, amely nem minősül pártnak, csak olyan kérdésben lehet népszavazási kezdeményezés szervezője, amely a létesítő okiratában rögzített tevékenységi körébe tartozik.

A 3. §-hoz

A népszavazásra javasolt kérdést az aláírásgyűjtés megkezdését megelőzően hitelesíti az Nemzeti Választási Bizottság.

A 4. §-hoz

A kezdeményezések komolyságának megőrzése érdekében a törvény előírja, hogy a kérdés hitelesítésére irányuló kezdeményezést húsz választópolgárnak is támogatnia kell.

A komolytalan kezdeményezések kiszűrésére több más megoldás is felmerült:

- ügyvédkényszer bevezetése (hátránya, hogy a tapasztalatok alapján a komolytalan kezdeményezések részben ügyvédektől származnak),

- a szervezők számának növelése: a szervező csak egy legalább 5 főből álló csoport lehet (hátránya, hogy a választási szervekkel való kapcsolattartás megnehezül, valamint az egyéni szervezői felelősség is csökken),

- igazgatási szolgáltatási díj megfizetésének előírása (hátránya, hogy alkotmányos politikai alapjog gyakorlásának lehetőségét köti pénzfizetéshez),

- az NVB elnöke saját hatáskörben elutasíthatja a komolytalan kérdést, de bármely NVB-tag kérheti, hogy mégis tűzzék a testület napirendjére (hátránya, hogy nem nyújt garanciát a kérdés visszaélésszerű elutasítása esetére).

A támogató aláírások gyűjtése is adatkezelésnek minősül, ezért a szervező már a kezdeményezés legelső szakaszában köteles azt bejelenteni az adatvédelmi nyilvántartásba.

Tekintettel arra, hogy a támogató aláírások gyűjtése még nem hitelesített kérdésre, nem hitelesített aláírásgyűjtő íven történik, a benyújtható támogató aláírások számát a törvény harmincban maximálja. Így megelőzhető a hitelesítést megelőző tömeges aláírásgyűjtés.

Ha a kezdeményezést magánszemélyek szervezik, az ő aláírásukat is be kell számítani a szükséges húsz támogatói aláírásba. Természetesen annak sincs akadálya, hogy egyszerre húszan legyenek szervezők, s ebben az esetben további támogatói aláírások gyűjtésére nincs szükség.

Az 5. §-hoz

A köztársasági elnök és a Kormány által kezdeményezett népszavazásra javasolt kérdést is az Nemzeti Választási Bizottság hitelesíti.

A 6. §-hoz

A népszavazásra javasolt kérdés benyújtásának módját határozza meg. Mivel a támogató aláírások csatolása csak eredeti dokumentumon lehetséges, a kérdés elektronikus úton nem nyújtható be.

A 7. §-hoz

A már benyújtott kérdések nyomon követhetősége érdekében az NVI közzéteszi, hogy milyen kérdésekben van folyamatban kezdeményezési eljárás. A kérdés mellett a szervező nevét is nyilvánosságra kell hozni, így a választópolgárok akkor, amikor aláírásukat adják egy kezdeményezéshez, tisztában lehetnek azzal, hogy ki felelős adataik kezeléséért. A szervező nevének nyilvánosságra hozatala a komolytalan kezdeményezések kiszűrését is szolgálja.

A 8. §-hoz

Annak érdekében, hogy ugyanazon tartalmú kérdésekben ne futhasson párhuzamosan több kezdeményezés, a törvény az elsőként benyújtott kérdésnek ad elsőbbséget. Újabb kezdeményezés csak az első kezdeményezés meghiúsulását követően, illetőleg - érvényes és eredményes népszavazás esetén - a népszavazás kötőereje 3 éves időtartamának elteltével nyújtható be.

Két kérdés akkor minősül azonos tartalmúnak, ha mindkét népszavazás megtartása esetén az Országgyűlés ugyanazon konkrét jogviszonyt ugyanolyan módon vagy egymástól eltérő módon lenne köteles szabályozni.

A 9. §-hoz

A népszavazásra javasolt kérdés egyértelműségére vonatkozó szabályozás - az Alkotmánybíróság gyakorlatával összhangban - két elemet foglal magában: egyrészt a népszavazásra javasolt kérdésnek egyértelműen megválaszolhatónak kell lennie, másrészt az Országgyűlés számára egyértelműnek kell lennie, hogy terheli-e jogalkotási kötelezettség, s ha igen, milyen jogalkotásra köteles (jogalkotói egyértelműség).

A 10. §-hoz

A hitelesítésre benyújtott kérdések előzetes formai ellenőrzését az Nemzeti Választási Iroda elnöke végzi. Ha a kérdés formai szempontból nem megfelelő, erről határozatot hoz, és tájékoztatja a szervezőt, akinek így lehetősége nyílik arra, hogy a kérdés vagy az aláírásgyűjtő ív kijavításával érdemi elbírálásra alkalmassá tegye a kezdeményezését.

Az ismételten benyújtott kérdést már nem vizsgálhatja az Nemzeti Választási Iroda elnöke, azt minden szempontból az Nemzeti Választási Bizottság bírálja el. Kivétel ez alól a szükséges számú választópolgári támogatás meglétének hiánya, amit a komolytalan kezdeményezések kiszűrése indokol. Ez az eljárás nem jelent érdeksérelmet a szervezőnek, valójában inkább segítséget nyújt számára a kezdeményezés helyes benyújtásához, ugyanakkor az Nemzeti Választási Bizottságot tehermentesíti a formai hibás és komolytalan kezdeményezések tömegétől.

Annak érdekében, hogy az Nemzeti Választási Iroda elnökének - jogorvoslattal meg nem támadható - döntése ne eredményezze azt, hogy egy másik szervező által időközben ugyanazon tárgyban benyújtott kezdeményezés megelőzze az eredeti kezdeményezést, a szervező az Nemzeti Választási Iroda elnöke által hozott határozat közlésétől számított 15 napon belüli ismételt benyújtásával biztosíthatja eredeti helyét a kérdések benyújtásának sorrendjében.

A 11. §-hoz

A népszavazásra javasolt kérdést - ha az a törvényes feltételeknek megfelel - az Nemzeti Választási Bizottság harminc napon belül hitelesíti, ellenkező esetben a hitelesítést - ugyancsak harminc napon belül - megtagadja.

A népszavazás választópolgári kezdeményezése során az Nemzeti Választási Bizottság nemcsak a kérdés, hanem az aláírásgyűjtő ív mintapéldányának jogszabályi megfelelőségét is megvizsgálja.

A 12. §-hoz

Érdemi vizsgálat nélkül visszautasítható a kezdeményezés, ha a kérdés szeméremsértő vagy megbotránkoztató kifejezést tartalmaz.

A 13. §-hoz

A jogorvoslathoz való jog érvényesülésének, valamit a választópolgárok tájékoztatásának elősegítése érdekében az Nemzeti Választási Bizottságnak a kérdés hitelesítésével kapcsolatos pozitív döntését a Magyar Közlönyben kell közzétenni. A hitelesítés megtagadásáról (a kezdeményezés visszautasításáról) szóló határozatáról a Magyar Közlönyben olyan közleményt tesz közzé, amely az azonosító adatokon kívül annak a honlapon való elérhetőségét is tartalmazza.

A 14. §-hoz

Ha az Nemzeti Választási Bizottság hitelesíti a kérdést, határozatának jogerőssé válását követően az Nemzeti Választási Iroda elnöke a hitelesítés megtörténtét hitelesítési záradékkal igazolja az aláírásgyűjtő ív mintapéldányán.

Ha a népszavazást a köztársasági elnök vagy a Kormány kezdeményezi, nincs aláírásgyűjtés, az Nemzeti Választási Bizottság elnöke a hitelesítő határozat jogerőre emelkedését követően az Országgyűlés elnökét tájékoztatja a hitelesítés megtörténtéről annak érdekében, hogy az Országgyűlés dönthessen a népszavazás elrendelésének kérdésében.

A 15. §-hoz

Az aláírásgyűjtő ív Nemzeti Választási Iroda elnökétől átvett, hitelesítési záradékkal ellátott mintapéldányáról készített másolatokon gyűjthető a választópolgárok aláírása. A törvény rögzíti, hogy a választópolgár nem vonhatja vissza az aláírását.

A kezdeményezés támogatásakor a választópolgárnak a nevét, a személyi azonosítóját, vagy magyar állampolgárságát igazoló okiratának a számát kell megadnia. A lakcím megadása a törvény szerint már nem szükséges, ugyanis a polgár választójogosultsága a személyi azonosító alapján ellenőrizhető.

Az egyes íveken gyűjtött aláírások hitelességének garanciáját jelenti, hogy az aláírásokat gyűjtő személynek fel kell tüntetnie az íven a saját személyes adatait, amelyek alapján beazonosítható. Ez az ív érvényességének feltétele is.

A törvény - a választópolgárok akaratának figyelembe vétele érdekében - a többszörös aláírás esetén egy aláírást érvényesnek fogad el, csak a második és további aláírások érvénytelenek.

A 16. §-hoz

Az aláírások gyűjtésével kapcsolatos szabályok a jelöltajánlásra irányadó rendelkezéseken alapulnak. A törvény a munkahellyel kapcsolatos gyűjtési tilalmat pontosítva rögzíti, hogy a tilalom az aláírást gyűjtő és az aláíró munkahelyére és munkaidejére vonatkozik. Ugyancsak pontosítás, hogy a Magyar Honvédségnél és a központi államigazgatási szerveknél a szolgálati helyen és a szolgálati feladat teljesítése közben senki nem gyűjthet, és senki nem adhat aláírást. A törvény az aláírásgyűjtési tilalmi helyeket kiegészíti az egészségügyi szolgáltatók helyiségeivel.

A 17. §-hoz és a 19. § (2) bekezdéshez

Érvénytelen az aláírás, ha

- nem a hitelesítési záradékkal ellátott aláírásgyűjtő ív másolatán szerepel,

- a választópolgár a nevét, a személyi azonosítóját vagy az aláírását nem, vagy nem azon az oldalon tünteti fel, amelyen a kérdés szerepel,

- a választópolgár második vagy további alkalommal írta alá az ívet,

- az íven nem szerepelnek az aláírást gyűjtő személy adatai és aláírása,

- tiltott helyen gyűjtötték,

- tiltott módon előnyt adtak vagy ígértek, kértek vagy elfogadtak érte,

- az aláírásgyűjtő ívet késedelmesen vagy pótlólag nyújtotta be a szervező,

- az aláírásgyűjtő ívet nem a szervező nyújtotta be.

A 18. §-hoz

A törvény az aláírásgyűjtési moratóriumra irányadó hatályos szabályozást kiegészíti az Európai Parlament tagjainak, továbbá a nemzetiségi önkormányzati képviselők általános választásával, valamint - annak érdekében, hogy (ha a választást vasárnap tartották) a határidő ne heti pihenőnapra essen - a 41 napos tilalmi időszakot 40 naposra módosítja.

A 19. §-hoz

A törvény az aláírások benyújtására vonatkozó hatályos szabályozást kiegészítve rögzíti, hogy a nem a szervező által benyújtott aláírásgyűjtő ívek érvénytelenek. Így az egyetlen, a benyújtásra rendelkezésre álló alkalmat nem merítheti ki egy aláírásgyűjtő vagy a kezdeményezést aláíró választópolgár egy ív esetleges beküldésével.

A 20. §-hoz

A törvény - az Alkotmánybíróság által megfogalmazott követelménynek megfelelően - rendezi a kezdeményezés visszavonhatóságának kérdését. Míg a köztársasági elnök és a Kormány egészen a népszavazás elrendeléséig ura marad a kezdeményezésnek, a választópolgári kezdeményezés esetén a szervező csak az aláírások benyújtásáig jogosult a kezdeményezés folyamatának megszakítására. Az aláírások benyújtását követően már a támogató választópolgárok a kezdeményezés urai, másnak, így a szervezőnek sincs lehetősége a kezdeményezéstől eltérő jognyilatkozatot tenni.

A 21. §-hoz

A benyújtott aláírások ellenőrzése a törvény szerint a választópolgárok adatainak tételes vizsgálatával történik. Ez a módszer a korábbi statisztikai módszernél pontosabb, hiteles eredményt ad. Nincs szükség valamennyi aláírás ellenőrzésére: csak addig kell folytatni az ellenőrzést, amíg a már érvényesnek elfogadott aláírások száma eléri a kezdeményezéshez szükséges számot, vagy amíg - az érvénytelennek talált aláírások miatt - a még nem ellenőrzött aláírásokkal együtt már nincs matematikai esélye a kezdeményezés érvényességének.

Azoknak a választópolgároknak, akik már a kérdés hitelesítésre való benyújtását támogatták aláírásukkal, a kezdeményezést nem kell ismételten aláírniuk: a hitelesítést támogató aláírásukat érvényes aláírásként kell elfogadni akkor is, ha az aláírásgyűjtő ívet nem írták ismét alá.

A 22. §-hoz

A tételes vizsgálatra tekintettel a törvény az aláírások ellenőrzésére rendelkezésre álló határidőt 45 napról 60 napra emeli.

A 23. §-hoz

Ha a kezdeményezés sikeres, erről az Nemzeti Választási Bizottság elnöke - az Országgyűlés döntésének meghozatala érdekében - tájékoztatja az Országgyűlés elnökét.

A 24. §-hoz

A törvény az aláírásgyűjtő ívet aláíró, az aláírásokat gyűjtő és a szervező választópolgárok adatainak védelmét biztosító szabályokat állapít meg.

A 25. §-hoz

Az Nemzeti Választási Bizottságtól kapott tájékoztatást követő ülésnapon kell az Országgyűlés elnökének bejelentenie, hogy

- a köztársasági elnök vagy a Kormány által kezdeményezett kérdést az Nemzeti Választási Bizottság hitelesítette, vagy

- a választópolgári kezdeményezés érvényes aláírásainak száma eléri az Alaptörvényben meghatározott minimumot.

Az Országgyűlésnek 30 napon belül el kell rendelnie a népszavazást, ha az érvényes aláírások száma eléri a kétszázezret, illetőleg döntenie kell arról, hogy elrendeli-e a népszavazást, ha az érvényes aláírások száma százezer és kétszázezer között van.

A 26. §-hoz

A köztársasági elnök és a Kormány egészen a népszavazás elrendeléséig ura marad a kezdeményezésnek, és azt visszavonhatja.

A 27. §-hoz

A törvény a hatályos szabályozást tartalmazza, azzal az eltéréssel, hogy a népszavazás kötőerejéről - mivel a véleménynyilvánító népszavazás intézménye az Alaptörvény szerint megszűnt - nem kell rendelkezni az Országgyűlés határozatában.

A 28-30. §-hoz

A népszavazási kezdeményezéssel kapcsolatos jogorvoslati szabályokat állapítanak meg.

Az aláírásgyűjtéssel és az aláírások ellenőrzésével kapcsolatos jogorvoslati határidők a jelenlegi 3 napról 5 napra hosszabbodnak.

A kérdés hitelesítésével kapcsolatos NVB döntés elleni jogorvoslat elbírálása az Alkotmánybíróságtól átkerül a Kúriához. Változás, hogy ha a Kúria nem találja törvényesnek az Nemzeti Választási Bizottságnak a kérdés hitelesítésével kapcsolatos határozatát, azt meg kell változtatnia, s nincs lehetősége arra, hogy az NVB-t új eljárásra utasítsa. E 90 napon belül hozott döntés ellen további jogorvoslatnak nincs helye.

Abban az esetben viszont, ha a kezdeményezés visszautasításáról hozott határozat ellen nyújtanak be felülvizsgálati kérelmet, azt a Kúria vagy helyben hagyja vagy az NVB-t új eljárásra utasítja. Mind a Kúria mind az NVB eljárására 30 napos határidő áll rendelkezésre. Valamennyi döntést a Magyar Közlönyben, illetve a Kúria honlapján közzé kell tenni.

A 31. §-hoz

Ha a népszavazás eredménye alapján az Országgyűlésnek törvényt kell alkotnia, e kötelezettségének 6 hónapon belül köteles eleget tenni. Ez az időtartam a népszavazás napját követő jogorvoslati eljárások hosszát - beleértve a szavazás egyes szavazókörökben történő megismételtetését is -, az ülésszakok közötti szüneteket, a jogalkotási határidőket figyelembe véve elegendő a szükséges törvény elfogadásához.

Az érvényes és eredményes népszavazási döntés három évig köti az Országgyűlést.

A 32-34. §-hoz

E §-ok a helyi önkormányzatokról szóló törvény helyi népszavazással kapcsolatos rendelkezéseit veszik át.

A helyi népszavazási tárgykörök tekintetében nincs jelentősége annak, ha a törvényességi felügyeletet ellátó szerv az Alaptörvény rendelkezése szerint rendeletet alkot a rendeletalkotási kötelezettségét elmulasztó önkormányzat rendeletének pótlására.

A törvény a népszavazás kezdeményezésére jogosultak közül - mint a jogintézménytől idegen elemet - kiveszi a helyi társadalmi szervezet vezető testületét.

A törvény - a hatályos szabályozással ellentétben - nem nevesíti a helyi népszavazás tárgykörei között az önkormányzati rendelet megerősítését, tekintettel arra, hogy az önkormányzati rendelet tartalma a képviselő-testület hatáskörébe tartozó ügyként egyébként is népszavazás tárgya lehet.

A 35-60. §-hoz

A helyi népszavazás kezdeményezésére irányadó rendelkezéseket az országos népszavazás kezdeményezésének szabályaival összhangban tartalmazzák. Az országos népszavazási kezdeményezéstől való fontosabb eltérések a következők:

A helyi népszavazási kezdeményezés kérdésének hitelesítésére irányuló eljáráshoz nem szükséges választópolgári támogatás. Ebből következik, hogy helyi népszavazás kezdeményezése esetén elegendő a hitelesítési záradékkal ellátott aláírásgyűjtő ív átadásáig bejelentkezni az adatvédelmi nyilvántartásba.

Az aláírásokat egy hónapig lehet gyűjteni.

A kérdés hitelesítésével, valamint a helyi népszavazás elrendelésével kapcsolatos jogorvoslat elbírálása a megyei vagy a fővárosi törvényszék hatáskörébe tartozik, amely 30 napon belül dönt.

Az érvényes és eredményes népszavazás döntése a képviselő-testületre egy évig kötelező.

A 61. §-hoz

Helyi népszavazást nemcsak települési (vagy településrészi) szinten, hanem megyei vagy fővárosi szinten is lehet kezdeményezni. Az ilyen területi szintű helyi népszavazásra a települési szintű népszavazás szabályait kell alkalmazni, a helyi választási szervek helyett azonban a területi választási szervek járnak el. A jogorvoslati fórum a Kúria.

A 62-64. §-hoz

Az Európai Parlament és a Tanács európai polgári kezdeményezésről szóló, 2011. február 16-i 211/2011/EU rendeletének végrehajtására a törvény az NVB-t jelöli ki az online gyűjtési rendszer megfelelőségéről szóló igazolás kiállításáért, valamint az aláírások ellenőrzéséért felelős hatóságként.

Az európai polgári kezdeményezés támogatásának nem feltétele a választójog, ezért a kezdeményezést támogató polgárok választójogát nem, csak uniós állampolgárságát és állampolgársága szerinti tagállam joga alapján a nagykorúságát kell ellenőrizni. Mivel a kezdeményezés támogatásához a személyi azonosító helyett az útlevélszám vagy a személyazonosító igazolvány száma is megadható, ezen okmányok nyilvántartását is fel kell használni az aláírások ellenőrzéséhez.

A 65-90. §-hoz

Az V. és VI. Fejezet tartalmazza az országos és helyi népszavazási eljárás részletszabályainak megállapítását.

A népszavazási eljárás részletszabályainak megállapítása elsősorban a hatályos Ve.-re való utaló rendelkezésekkel, valamint a népszavazási eljárásra vonatkozó speciális rendelkezések megállapításával történik. Utóbbiak közül a következő, fontosabb pontok érdemelnek említést:

A helyi népszavazási eljárás rövidebb, mint az országos: a helyi népszavazást kitűzni a szavazást megelőző 70 és 50 nap között kell, a szavazólapot a HVB a szavazást megelőző 30. napig fogadja el, az értesítők kiküldése a szavazást megelőző 20. napig történik.

A parlamenti frakcióval rendelkező pártok és a népszavazás szervezői jogosultak választási bizottságokba (NVB, OEVB és SZSZB) történő delegálásra, politikai reklámok közzétételére az EP választások szabályainak alkalmazásával, a szavazóköri névjegyzékben szereplő választók adatainak megismerésére a levélszavazás szavazási iratainak ellenőrzése és a szavazatok megszámlálása törvényességének ellenőrzésére.

Helyi népszavazáson ezekkel a jogokkal a képviselő-testületben képviselőcsoporttal rendelkező szervezetek és a népszavazás szervezői jogosultak.

A szavazólap adattartalmát a Nemzeti Választási Bizottság hagyja jóvá legkésőbb a szavazás napját megelőző negyvenötödik napon, helyi népszavazás esetében a helyi választási bizottság hagyja jóvá legkésőbb a szavazás napját megelőző harmincadik napon. A levélben szavazás és a külképviseleti szavazás az országgyűlési választás szabályai szerint történik azzal, hogy a leadott szavazatokat az NVI számolja meg az NVB felügyelete mellett.

A népszavazási eljárásban a jogorvoslat benyújtására és elbírálására rendelkezésére álló határidő öt nap. Ha a határidő utolsó napja nem munkanapra esik, a határidő csak az azt követő legközelebbi munkanapon jár le.

-----STARTING---POINT---VEGE---

A 91-96. §-hoz

E §-ok felhatalmazással, a hatálybalépéssel kapcsolatos, átmeneti, továbbá a sarkalatosságra vonatkozó rendelkezéseket és jogharmonizációs záradékot tartalmaznak.

A 97. §-hoz

A törvény a népi kezdeményezés intézményének megszűnése miatt, továbbá a tényállásnak az európai polgári kezdeményezésre való kiterjesztése érdekében a büntető törvénykönyv 211. §-át módosítja.

A 98-102. §-hoz

Módosító és hatályon kívül helyező rendelkezéseket állapítanak meg.