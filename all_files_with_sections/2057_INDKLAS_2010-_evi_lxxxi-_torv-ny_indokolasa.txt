2010. évi LXXXI. törvény indokolása

a bírósági végrehajtásról szóló 1994. évi LIII. törvény módosításáról

-----STARTING---POINT---ALTALANOS--- 

A törvény célja, hogy a ténylegesen kilakoltatással fenyegetett azon adósok, kötelezettek, akik lakhatásukról nem tudnak gondoskodni, ideiglenes haladékot kapjanak a lakásuk kiürítésére. A lakosság jelentős adósságokat halmozott fel hitelek formájában, s a pénzügyi-gazdasági válság következtében egyéb tartozásaik is megnőttek. A tartozásokat az adósok jelentős része nem tudja megfizetni, mely miatt ingatlanaikat értékesíteni kell, illetve az egyéb hitelbiztosítékok alkalmazása (pl. vételi jog) folytán is lakóingatlanaik elhagyására kényszerülnek. A kilakoltatások nemcsak az adósok számára eredményeznek súlyos társadalmi problémákat, de az állam által fenntartott szociális intézmények kiadásait is jelentősen megnövelik; ezek megelőzése okán hirdette meg a Kormány a kilakoltatási moratórium meghosszabbítását.

A törvény átmeneti jellegű szabályozás: a kilakoltatási moratórium meghosszabbításának célja egy ideiglenes beavatkozás a követelések érvényesítésének rendjébe, melyet a pénzügyi-gazdasági válság - mint rendkívüli körülmény - tett szükségessé. A moratórium időszaka alatt ezért meg kell teremteni azokat az adósságkezelési intézményeket, melyek új életkezdésükhöz segítséget adnak az adósoknak, s hosszabb távon egyaránt szolgálják a követelések érvényesítését, de egyben a hajléktalanná válás megelőzését is.

-----STARTING---POINT---RESZLETES---

Az 1. §-hoz

A kilakoltatási eljárást a bírósági végrehajtásról szóló 1994. évi LIII. törvény (Vht.) szabályozza; a kilakoltatás alóli ideiglenes mentesülést a Vht. 182/A. §-a biztosítja a téli hónapokra. Ennek időtartamát meghosszabbítja a törvény 2010. évben olyan módon, hogy a lakáskiürítést ne csak december 1-jétől, hanem már a kilakoltatást elrendelő bírósági végzés vagy az árverési vevő kérelme kézhezvételét követő naptól - legkorábban így a törvény hatálybalépését követő naptól - el kelljen halasztani a következő év április 15-éig. A Vht. 182/A. §-ban szabályozott kilakoltatási moratórium azokra a természetes személy kötelezettekre vonatkozik, akiknek lakóingatlanukat kellene elhagyniuk a kilakoltatás miatt (akár pénzkövetelés behajtása érdekében elárverezett ingatlanból való kiköltöztetésről van szó, akár a kifejezetten a lakás kiürítésére indított eljárásokról), s a lakásban való ideiglenes bennmaradásuk másoknak a lakhatáshoz való ugyanilyen jogát nem sérti; a moratórium ez évben történő meghosszabbítása is ezt a személyi kört érinti. A Vht. 303. §-ába kerül be az átmeneti időre szóló rendelkezés.

Nem vonatkozik a moratórium bűncselekmény elkövetésével szerzett lakóingatlanokra.

-----STARTING---POINT---VEGE---

A 2. §-hoz

A törvény - annak érdekében, hogy minél előbb elérje célját - a kihirdetését követő napon lép hatályba. A törvény rendelkezéseit a folyamatban lévő végrehajtási eljárásokban is alkalmazni kell, ha azokban még nem került sor a kilakoltatásra. Ha a törvény hatálybalépésének időpontjára a bíróság már elrendelte a lakás rendőrség közreműködésével történő kiürítését és a megküldte a végrehajtó részére az erről szóló végzést, úgy a végrehajtónak haladéktalanul, a törvény hatálybalépését követő naptól el kell halasztania a kilakoltatást a következő év április 15-éig.