2001. évi LXXXVI. törvény indokolása

az Országos Rádió és Televízió Testület 2000. évi költségvetésének végrehajtásáról

-----STARTING---POINT---ALTALANOS---

ÁLTALÁNOS INDOKOLÁS

Az Országos Rádió és Televízió Testület - a rádiózásról és televíziózásról szóló 1996. évi I. törvény (továbbiakban: Rtv.) 32. § (1) bekezdésében foglaltaknak megfelelően „az Országgyűlés felügyelete alatt álló, önálló jogi személy, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik, ideértve, hogy számláit a Magyar Államkincstár vezeti. Az Országgyűlés az Rtv. 32. § (1) bekezdésben leírt eljárás szerint előterjesztett önálló törvényben - zárszámadási törvényjavaslat elfogadásával dönt az (1) bekezdésben meghatározott önálló törvény végrehajtásáról, ideértve a 77. § (6) bekezdése szerinti mellékletet is. A törvényjavaslatot az Országgyűlés költségvetési ügyekben illetékes bizottsága - a Testület május 31-ig megküldött javaslata, ennek hiányában a bizottság által felkért szakértő(k) szakértői véleménye alapján - nyújtja be az Országgyűlésnek.” Az ORTT ezen törvényi kötelezettségének eleget tett. A Költségvetési és pénzügyi bizottság ORTT költségvetését előkészítő albizottsága a benyújtott javaslatot megvizsgálta, majd elkészítette az ORTT. 2000. évi költségvetésének végrehajtásáról szóló törvényjavaslatát, amelyet a Költségvetési bizottság megtárgyalt, és azt benyújtotta az Országgyűlésnek.

-----STARTING---POINT---RESZLETES---

RÉSZLETES INDOKOLÁS

A bevételek alakulása

Az Országos Rádió és Televízió Testület 2000. évi költségvetéséről szóló 1999. évi XCVIII. törvény 2. számú mellékletében 751,259 millió forintban került meghatározásra az ORTT bevétele, összhangban a rádiózásról és televíziózásról szóló 1996. évi I. törvény 84. § (2) és (3) bekezdésében foglaltakkal. A Testület általános működési és felhalmozási kiadásainak forrásaként a Műsorszolgáltatási Alap 2000-ben a befolyt üzemben tartási díj, valamint egyéb bevételei terhére összesen 751,259 millió forint támogatást utalt át az ORTT Magyar Államkincstárnál vezetett elszámolási számlájára.

A 2000. évi gazdálkodás során működési és felhalmozási bevételként összesen 17,703 millió forint realizálódott, melyből 8,679 millió forint felhalmozási bevétel eszközök értékesítésével kapcsolatos.

Mindezek alapján került be a 2000. évi költségvetés mérlegébe a működési és felhalmozási bevételek 17,703 millió forintos módosított előirányzata.

A 2000. évi bevételeket - pénzforgalom nélküli bevételként növeli - az ORTT 1999. évi költségvetésének végrehajtásáról szóló 2000. évi CXX. törvénnyel jóváhagyott 1999.évi 27,874 millió forint összegű pénzmaradványból a 2000. évben igénybevett 26,672 millió forint.

Összességében tehát az Országos Rádió és Televízió Testület 2000. évi törvény szerinti és működési pénzforgalmi bevétele 768,962 millió forint, a pénzforgalom nélküli bevétel 26,672 millió forint.

Mindezek alapján az összes bevétel 795,634 millió forint.

A kiadások alakulása

A 2000. évi költségvetésről szóló 1999. évi XCVII. I. törvény mellékletében a 756,259 millió forint kiadási főösszegen belül a személyi juttatások 376,721 MFt, a munkaadókat terhelő járulékok 133,921 MFt, és a dologi kiadások 199,817 MFt összegben kerültek meghatározásra. A költségvetés felhalmozási kiadásokra vonatkozó előirányzata 45,800 MFt.

A 2000. évi költségvetésről szóló törvény 3 .§ -ban az Országgyűlés a főbb kiadási előirányzatok közötti átcsoportosításra hatalmazta fel az Országos Rádió és Televízió Testületet.

Az előirányzat módosítások a személyi juttatásokat, a munkaadókat terhelő járulékokat valamint a dologi kiadásokat, illetve a felhalmozási kiadásokat érintették. A saját hatáskörben végrehajtott, főösszegen belüli előirányzat módosításokon kívül lehetőség nyílt a tárgyévi működési bevételek terhére, illetve az 1999. évi jóváhagyott pénzmaradvány 2000. évi felhasználásával is növelni a kiadási előirányzatot. A felhalmozási kiadások előirányzatának növeléséhez az előirányzatok közötti átcsoportosítás és a realizált működési és felhalmozási bevételek biztosították a fedezetet.

Az 1999. évi 27,874 MFt pénzmaradványt az Országos Rádió és Televízió Testület 1999. évi költségvetésének végrehajtásáról szóló 2000. évi CXX. törvény 4. § (1) bekezdése hagyta jóvá, azzal, hogy a pénzmaradvány összege az 1999. évi kötelezettségvállalások 2000. évre áthúzódó pénzügyi teljesítésének fedezetére, illetve a kötelezettségvállalással nem terhelt rész 2000. évi beruházási kiadásokra használható fel.

A konkrét tényadatok alapján a működési kiadások közül a személyi juttatások és a munkaadókat terhelő járulékok összes kiadása 510,109 MFt, a dologi kiadás pedig 181,848 MFt.

Az összes felhalmozási kiadás 64,885 MFt, amelyen belül 62,936 MFt az eszközberuházás, és 1,949 Mft a köztisztviselők részére nyújtott visszatérítendő lakásépítési támogatás.

Összességében a kiadások összege 756,842 MFt.

A kiemelt előirányzatok 2000. évi teljesítése összhangban van a módosított előirányzatokkal.

Az összes kiadás módosított előirányzathoz viszonyított teljesítése 95 %-os.

A pénzmaradvány megállapítása

Az ORTT pénzeszközeinek 2000. december 31-i záró állománya 142,137 millió forint.

A pénzeszközök állományából kiindulva a pénzmaradvány összegét az alábbi tétel növeli.

A költségvetési aktív kiegyenlítő elszámolások - a munkavállalóknak kiadott előlegek - záró egyenlege 1,120 millió forint.

A pénzmaradvány összegét csökkenti a passzív átfutó elszámolások záró egyenlege 101 millió forint, mely a Műsorszolgáltatási Alap által 2000. december 28-án átutalt, az ORTT 2001. évi, január havi működési kiadásainak forrása, valamint 3,465 millió forint összegű passzív kiegyenlítő elszámolás, melynek rendezésére 2001. évben került sor.

Mindezek alapján az ORTT 2000. évi pénzmaradványa 38,792 millió forint, amelyből 4,661 millió forint az előző évek gazdálkodási eredményének részét képezi. (Ez tartalmazza az 1999. évi pénzmaradvány 2000. évben fel nem használt részét is.)

A pénzmaradványt az alábbi 2000. évi kötelezettségvállalások - melyek pénzügyi teljesítése 2001. évben esedékes - terhelik.

Az 2000. decemberi teljesítésű szállítói szolgáltatások leszámlázott összege 17,137 millió forint.

A 2000. évi költségvetést terhelő kötelezettségvállalások, - 20,276 millió forint - melyek szállítói és pénzügyi teljesítése 2001-ben valósult meg.

A pénzmaradvány kötelezettségvállalással nem terhelt része összesen 1,379 millió forint, melyet az ORTT 2001-ben felhalmozási kiadások fedezetére kíván felhasználni.

Költségvetésen kívüli ORTT kezelésű bevételek és kiadások alakulása

Az általános forgalmi adóról szóló törvény vonatkozó rendelkezése, valamint az APEH, a Pénzügyminisztérium és az ORTT vezetői szintű egyeztetése alapján tisztázott törvényértelmezés szerint a műsorszolgáltatási, a pályázati és óvadéki díjakat az ORTT-nek kell kiszámlázni. Ugyancsak az ORTT-hez kell befolynia az üzembentartási díjaknak is.

A realizált bevételeket ezután az ORTT továbbutalja a Műsorszolgáltatási Alapnak.

Az említett bevételek és kiadások azonban nem képezhetik részét az ORTT költségvetésének.

Az ORTT 2001. évi költségvetésen kívüli bevételi és kiadási előirányzatát a 2000. évi CXXXIV. törvény az 1. § (1) bekezdés d)-e) pontokban, illetve az 1. és 2. számú mellékletben foglaltak szerint hagyta jóvá.

Ez az év közben végrehajtott módosítás az ORTT-nek már a 2000. évi pénzügyi tevékenységét is érinti. Azonban az ORTT költségvetéséről szóló 1999. évi XCVIII. törvényben még nem kerülhetett meghatározásra. Ezért indokolt ezen módosított előirányzatok utólagos törvénybe iktatása.

A Műsorszolgáltatási Alap bevételeinek és kiadásainak alakulása

Bevételek szerkezete:

Az üzembentartási díjak tartalmazzák azokat az összegeket, melyeket a beszedéssel megbízott szervezet a 2000. évben utalt át az Alap számlájára, de a beszedési eljárás sajátosságai miatt az 1999. évre vonatkoznak. (Ennek megfelelően a 2000. évet érintő üzembentartási díjak folytak be 2001-ben is.) Az üzembentartási díjak továbbutalásai korrigálásra kerültek a következők szerint:

- 151 657 m Ft 1999 decemberének végén került az Alap bankszámláján jóváírásra, így azt csak 2000-ben tudta továbbutalni (a továbbutalás így több a befolyt összegnél),

- 148 381 m Ft 2000 decemberében került jóváírásra, ennek továbbutalására csak 2001-ben került sor (a továbbutalás ennyivel kevesebb a befolyt összeghez képet)

- 87 310 Ft került visszautalásra a Testület 450/1999. (IX. 29.) számú határozatának megfelelően olyan nyugdíjasok részére, akik mentességi feltételeik teljesülése után is fizettek üzembentartási díjat.

A mentesítettek utáni költségvetési átalány az Országos Rádió és Televízió Testület 2000. évi költségvetéséről szóló 1999. évi CXVII. törvényben - a Pénzügyminisztérium tájékoztatása alapján - 4 600 m Ft összeggel szerepel, ám a Magyar Köztársaság 2000. évi költségvetéséről szóló 1999. évi CXXV. törvényben a Szociális és Családügyi Minisztérium kiadási előirányzatai között már mindössze 4 580,6 m Ft szerepel. Ezen utóbbi összeg a 2076/2000. (IV. 11.) Korm. határozat alapján 235,8 m Ft-tal került csökkentésre.

Az országos műsorszolgáltatási jogosultsággal rendelkező műsorszolgáltatók díja bruttó összegben került az előirányzatba, de az adóhatóság határozatának megfelelően a teljesítés az ORTT számlája alapján az ORTT bankszámlájára történt, ahonnan mindössze a nettó összeg került az Alaphoz.

A bruttó összeg alapján a teljesülési arány a következő:

 Műsorszolgáltató:

 Előirányzat:

 Teljesülés (bruttó):

 Teljesülési arány:

 MTM-SBS Televízió Rt.

 1 439

 1 426

 99,1 %

 Magyar RTL Televízió Rt.

 1 307

 1 296

 99,2 %

 Országos Kereskedelmi Rádió Rt.

 1 233

 1 239

 100,5 %

 Hungária Rádió Műsorszolgáltató Rt.

 1 212

 1 217

 100,4 %

A nem országos jogosultsággal rendelkező műsorszolgáltatók díja a fentiekhez hasonlóan bruttó módon került az előirányzatba. Az Alap saját nevében 2000. áprilisig bocsátott ki számlákat, melyeket a műsorszolgáltatók bruttó módon teljesítettek az Alap felé, így itt a befolyt bruttó összeg szerepel, melynek áfa tartalma a fizetendő általános forgalmi adó soron a kiadások közt került feltüntetésre.

A pályázati díjak között a bevételként elszámolt összegek szerepelnek. A pályáztatási eljárás szabályainak megfelelően a befolyt összegek nem tekinthetők egységesen bevételnek, hiszen a következő évre áthúzódó bírálatok miatt a visszautalások csak a következő évet érintik.

Kötbér és bírság jogcímen a valóban befolyt összegek szerepelnek.

Önkéntes befizetések nem történtek.

Az egyéb bevételek szerkezete a következő:

- visszakövetelt és visszafizetett támogatás 3,398 m Ft

- pénzügyi műveletek 2000-ben pénzügyileg realizált eredménye 144,438 m Ft,

- egyéb működési bevétel (folyószámla utáni látra szóló kamat, biztosító, kerekítési különbözet, rendkívüli bevétel) 0,64 m Ft.

Kiadások szerkezete:

A továbbutalt üzembentartási díj a 2000. évben a közalapítványok és az ORTT részére továbbutalt összegeket tartalmazza.

A céltámogatások a következőkből tevődnek össze:

- közszolgálati műsorszámok támogatására 648 m Ft került kifizetésre. Ezen törvényhelyen további támogatásként megítélt, de még nem folyósított összeg 91 m Ft,

- közszolgálati műsorok támogatására 1 276 m Ft került a 2000. évben kifizetésre és további 1 603 m Ft összegű támogatás odaítélése történt még meg,

- a műsorszórás- és elosztás fejlesztésének támogatására 334 m Ft összegben került sor, további megítélt, de 2000-ben még ki nem fizetett összeg 1 858 m Ft,

- a nem nyereségérdekelt és közműsorszolgáltatók támogatására 2000-ben 58 m Ft értékben került sor, a megítélt további kifizetésre váró összegek nagysága 24 m Ft.

A továbbutalandó műsorszolgáltatási díj az országos jogosultsággal rendelkező MTM-SBS Televízió Rt. és az Országos Kereskedelmi Rádió Rt. műsorszolgáltatók által befizetett díjakból tevődik össze. A televíziós jogosultság 30-70 %-ban oszlik meg a Duna Televízió Rt. és a Magyar Televízió Rt. között, míg a rádiós jogosultság ellenértéke a Magyar Rádió Rt-t illeti.

Az üzembentartási díjak beszedési költsége a 2000. évben kifizetett beszedési díjakat tartalmazza. (Ez az összeg csökkenti a továbbutalandó üzembentartási díjat.)

A kiegészítő támogatások az üzembentartási díjak 1-1%-át egészítik ki a következő módon:

- az Országos Rádió és Televízió Testület esetén a költségvetésben megállapított 751,259 m Ft-ra,

- a közalapítványok esetén a kiegészítés nem abszolút összeghez, hanem a beszedett összeg 0,8%-ra történő kiegészítést jelent.

Az Igazgatóság költsége az Alap tevékenysége körében felmerült kiadásokat tartalmazza. Tekintve, hogy az Alap a kettős könyvvitel szabályainak megfelelően vezeti könyveit, a kiadások között a költségként és ráfordításként elszámolt, pénzmozgással járó összegek szerepelnek. Mindezek mellet azonban az Alap kiadásait jelentik a pénzmozgással közvetlenül nem járó céltartalékképzés címén elszámolt ráfordítások is. A kiadások nem tartalmazzák továbbá a tárgyévben kötelezettségvállalással terhelt maradványokat.

A szerzői jogdíjak kifizetésére 2000-ben első alkalommal került sor. A 2000. évi összegen kívül kifizetésre került az 1999. évi (pontosabban 1999. szeptember-december) szerzői jogdíj is. A kifizetett összeg 12% áfát tartalmaz.

Egyedi támogatásként a szabad keretből 74 m Ft került kifizetésre. További ki nem fizetett egyedi támogatás 83,4 m Ft, ebből 75 m Ft elvi döntés.

A pályázatok bírálatának költségei között a pályáztatás során felmerült, egyértelműen elkülöníthető.

A fizetendő általános forgalmi adó sor az 1999. december hónapot és a 2000. január-április hónapokat érintő áfa-befizetések tárgyévben folyósított összegét tartalmazza. (Májustól az Alap részéről nem került sor áfa befizetésre.)

A bevételek és kiadások különbsége 211 m Ft bevételtöbblet, amely azonban fedezetéül szolgál a 2001. évi kiadásokra, így a céltartalékra is. A kiadások és bevételek teljesülésének vizsgálata nem terjed ki az előző évek maradványainak számbavételére, tekintve, hogy a médiatörvény nem az Alap működésének kezdetétől írta elő költségvetés és zárszámadás készítését.