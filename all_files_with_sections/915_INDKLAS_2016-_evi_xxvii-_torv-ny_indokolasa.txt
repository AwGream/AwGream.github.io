2016. évi XXVII. törvény indokolása

a szövetkezetekről szóló 2006. évi X. törvény módosításáról

-----STARTING---POINT---ALTALANOS--- 

Magyarországon évente átlagosan 180-200 ezer diák (tanuló, hallgató) vállal valamilyen típusú munkát, akiknek jelentős része, legalább 130 ezer fő iskolaszövetkezetekben dolgozik.

Az iskolaszövetkezeti tag munkavállalók több mint 10%-a, kb. 15 ezer fő végez felsőfokú tanulmányaihoz kapcsolódó szakmai gyakorlatot.

Az iskolaszövetkezeti tagok az iskolaszövetkezetek munkavállalójaként végzik munkájukat, az iskolaszövetkezetek pedig megbízási és vállalkozási szerződések keretében állapodnak meg a munkát biztosító vállalkozásokkal és egyéb szervezetekkel. A Munka Törvénykönyve is nevesíti ezt a háromoldalú jogviszonyt, az iskolaszövetkezeti tagokkal kötött munkaszerződésekben mindig szerepel a „szolgáltatás fogadója” is.

A munka törvénykönyvéről szóló 2012. évi I. törvény 223. § (1) bekezdése szerint: „Az iskolaszövetkezet (munkáltató) és a nappali tagozatos tanuló, hallgató tagja (munkavállaló) között harmadik személy (a szolgáltatás fogadója) részére nyújtott szolgáltatás teljesítése érdekében munkaviszony határozott időre létesíthető.”

A nemzeti felsőoktatásról szóló 2011. évi CCIV. törvény előírja a felsőoktatási hallgatók számára kötelező szakmai gyakorlat elvégzését. A szakmai gyakorlat teljesítése feltétele a záróvizsgára bocsátásnak. A jelenlegi szabályozás alapján a szakmai gyakorlat elvégzésének igazolását a hallgatók számára csak az Oktatási Hivatal által regisztrált szakmai gyakorlóhelyek tehetik meg.

A gyakorlatban a különböző szakmai gyakorlatoknak megfelelő helyiségekkel, eszközökkel, szakemberekkel, oktatási tervekkel az iskolaszövetkezetek szolgáltatásainak fogadói rendelkeznek, ezért az iskolaszövetkezetek nem minősülhetnek szakmai gyakorlóhelynek, viszont a munkát végző hallgatók az iskolaszövetkezet munkavállalói.

A törvény azt az ellentmondásos helyzetet kívánja korrigálni, hogy a gyakorlóhely nem igazolhatja a szakmai gyakorlatot, mert az nem minősül munkáltatónak ebben a tekintetben, az iskolaszövetkezet pedig szintén nem igazolhat, mert szakmai gyakorlóhelyként történő regisztrálásához nincsenek meg a saját erőforrásai.

A gyakorlatban a szakmai gyakorlóhelyek számára az iskolaszövetkezetekkel történő együttműködés nagyon hatékony és rugalmas megoldás. Sok gyakorlóhelyet elriaszt a hallgatók közvetlen foglalkoztatásától az azzal járó adminisztráció, többletmunka.

Fontos, hogy a probléma már jelenleg is több mint 10 ezer hallgatót érint, akik iskolaszövetkezetben végeznek szakmai gyakorlatnak megfelelő munkát. A törvény célja ezen felsőoktatási hallgatók hallgatói munkavégzésének hatékony elősegítése.

-----STARTING---POINT---RESZLETES---

Az 1. §-hoz

A felsőfokú oktatási intézmény által meghatározott, a szakmai gyakorlattal szemben támasztott követelmények garanciális jellegűek. A szakmai gyakorlat elvégzéséhez szükséges feltételeket nagyrészt a szakmai gyakorlóhely biztosítja, ugyanakkor bizonyos esetekben az iskolaszövetkezet is hozzájárul ezen feltételek biztosításához.

Amennyiben a szakmai gyakorlatot az iskolaszövetkezet igazolja, azt a szolgáltatás fogadója nyilatkozata alapján teheti, a szolgáltatás fogadója és a munkavégzés tartalma pedig meg kell, hogy feleljen a szakmai gyakorlóhelyekkel és a szakmai gyakorlattal kapcsolatban jogszabályok által támasztott követelményeknek. Így csak a valóban és megfelelő módon teljesített szakmai gyakorlat kerülhet igazolásra a felsőoktatási intézmény felé. Az Oktatási Hivatal a szakmai gyakorlattal kapcsolatos követelmények teljesülését a szolgáltatás fogadójánál ellenőrizheti.

-----STARTING---POINT---VEGE---

A 2. §-hoz

Hatályba léptető rendelkezéseket tartalmaz.