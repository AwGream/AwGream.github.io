2011. évi XII. törvény indokolása

az egyrészről az Európai Közösségek és tagállamai, másrészről a Jordán Hasimita Királyság közötti társulás létrehozásáról szóló Euro-mediterrán Megállapodás, valamint az ahhoz csatolt módosítások kihirdetéséről

-----STARTING---POINT---ALTALANOS---

Általános indokolás

A Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új 10 tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. A Megállapodásokat, illetve a hozzájuk csatolt Jegyzőkönyveket azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni. Tekintve, hogy ezek a megállapodások Bulgária és Románia csatlakozásával újból módosításra kerülnek, ezért ezen módosító jegyzőkönyveket szintén ki kell hirdetni; továbbá ki kell hirdetni a származó termék fogalmának meghatározásáról és az igazgatási együttműködés módszereiről szóló (módosított) 3. Jegyzőkönyvet, valamint a Megállapodás levélváltás formájában az Európai Közösség és a Jordán Hasimita Királyság között az EK-Jordánia társulási megállapodás módosításáról (a továbbiakban: 4. Módosítás) is.

Jelen törvény célja az egyrészről az Európai Közösségek és tagállamai és másrészről a Jordán Hasimita Királyság közötti tárulás létrehozásáról szóló Euro-mediterrán Megállapodás (a továbbiakban: a Megállapodás), az egyrészről az Európai Közösségek és azok tagállamai, másrészről a Jordán Hasimita Királyság közötti társulás létrehozásáról szóló euro-mediterrán megállapodáshoz, a Ciprusi Köztársaság, a Cseh Köztársaság, az Észt Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovák Köztársaság és a Szlovén Köztársaság EurópaiUnióhoz történő csatlakozásának figyelembevétele céljából készült jegyzőkönyv (a továbbiakban 1. Módosítás), valamint a származó termék fogalmának meghatározásáról és az igazgatási együttműködés módszereiről szóló módosított 3. jegyzőkönyv(a továbbiakban: 2. Módosítás), valamint az egyrészről az Európai Közösségek és azok tagállamai, másrészről az Jordán Hasimita Királyság közötti társulás létrehozásáról szóló euro-mediterrán megállapodáshoz a Bolgár Köztársaság és Románia Európai Unióhoz való csatlakozásának figyelembevétele céljából készült Jegyzőkönyv (a továbbiakban: 3. Módosítás) valamint a Megállapodás levélváltás formájában az Európai Közösség és a Jordán Hasimita Királyság között az EK-Jordánia társulási megállapodás módosításáról (a továbbiakban: 4. Módosítás), valamint az EU-Jordánia Társulási Tanács 1/2010 határozat (2010. szeptember 16.) az egyrészről az Európai Közösségek és tagállamaik, másrészről a Jordán Hasimita Királyság közötti társulást létrehozó euro-mediterrán megállapodáshoz csatolt, a származó termék fogalmának meghatározásáról és az igazgatási együttműködés módszereiről szóló 3. jegyzőkönyv 15. cikke (7) bekezdésének módosításáról (a továbbiakban: 5. Módosítás; együttesen: módosítások). A Megállapodást és a módosításokat magában foglaló törvény jelen törvény mellékletét képzi.

A Jordán Hasimita Királyság és az Európai Közösség kapcsolatrendszerét az Európai Szén- és Acélközösség tagállamai és a Jordán Hasimita Királyság közötti, 1977. január 18-án Brüsszelben aláírt együttműködési megállapodás szabályozta. Az egyre bővülő kölcsönös kereskedelmi koncessziók, vámlebontások és támogatási rendszerek a kapcsolatrendszer magasabb szintre történő emelését vonták maguk után.

Ennek szellemében írta alá az Európai Közösség 1997. november 24-én Jordániával a Társulási Megállapodást, mely 2002. május 1-jén lépett hatályba. A megállapodás tartalmát tekintve egy tagsági perspektívát nem tartalmazó társulási szerződésnek felel meg. A dokumentumokban foglaltak megvalósítása céljából 2004 folyamán 5 évre szóló (2005-2010) Akciótervet (Action Plan) dolgoztak ki. Az Akcióterv - az Európai Szomszédságpolitika egyik eszközeként - egyfelől konkretizálja a társulási szerződésben lefektetett elveket, másfelől túlmutat azokon, mert a gazdasági integráció magasabb fokát kínálja fel. Gazdasági téren Jordánia figyelembe veszi az EU ajánlásait, és kész a regionális integráció előmozdítására.

Jordánia az Európai Szomszédságpolitika partnerei közül elsőként hozta létre az emberi jogi albizottságot. Az EU támogatja az emberi jogok érvényesülésének és a demokratizálódási folyamat civil intézményi hátterének kiépítését. Az EU messzemenően elismeri Jordánia együttműködési készségét, és a térségben betöltött stabilizáló szerepét. Az Unió Jordániával folytatott együttműködésének elsődleges célja a politikai stabilitás fenntartása, a jó kormányzás, a demokrácia, a jogállamiság, az emberi és kisebbségi jogok érvényesülésének biztosítása. Ezen túlmenően prioritás a piacgazdasági feltételeken alapuló fejlődés, közös fellépés a terrorizmus és a tömegpusztító fegyverek elterjedése ellen, valamint együttműködés a válsághelyzetek megelőzésében és kezelésében.

A Megállapodás legfőbb célja a politikai párbeszéd intézményes keretének, mint a gazdasági kapcsolatok kiteljesedésének alapvető feltételének a megteremtése.

A Megállapodás rendelkezik az olyan általános elvekről, mint a demokrácia, a nemzetközi jog és az emberi jogok tisztelete. Külön rész szól az áruk mozgásáról, a társaságok letelepedésének, illetve a szolgáltatások nyújtásának szabályairól. A Megállapodások kiterjednek a gazdasági együttműködés részleteire, külön részletezve az egyes, a Megállapodások szempontjából releváns közösségi politikákat. Ezt követik az intézményi, általános és záró rendelkezések.

A Megállapodás 107 cikkből, 7 db mellékletből, egy záróokmányból és 12 db együttes nyilatkozatból áll.

A Megállapodások mind politikai, mind pedig gazdasági kapcsolatokban kiemelt szerepet töltenek be az Európai Unió és a tagállamok, így Magyarország számára is. A politikai párbeszéd intézményesítésével hozzájárulnak az adott harmadik állam demokratikus fejlődéséhez, és a segítik a kapcsolatok elmélyítését.

A törvény részét képezik a 10 új tagállam 2004-es, illetve a bolgár-román 2007-es csatlakozásáról szóló jegyzőkönyvek, a származó termék fogalmának meghatározásáról és az igazgatási együttműködés módszereiről szóló módosított 3. jegyzőkönyv (2. Módosítás) is. Tekintve, hogy ezen módosítások is elválaszthatatlan részét képezik a megállapodásnak, így azokat is ki kell hirdetni. A törvény tartalmazza továbbá az EU-Jordánia Társulási Tanács 1/2010 határozatát (2010. szeptember 16.) az egyrészről az Európai Közösségek és tagállamaik, másrészről a Jordán Hasimita Királyság közötti társulást létrehozó euro-mediterrán megállapodáshoz csatolt, a származó termék fogalmának meghatározásáról és az igazgatási együttműködés módszereiről szóló 3. jegyzőkönyv 15. cikke (7) bekezdésének módosításáról (a továbbiakban: 5. Módosítás).

-----STARTING---POINT---RESZLETES---

Részletes indokolás

Az 1., 3., 5., 7., 9. és 11. §-hoz

A Megállapodás és a jegyzőkönyvek tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

A 2., 4., 6., 8., 10. és 12. §-hoz

A Megállapodás 107 cikkből, 7 db mellékletből, egy záróokmányból és 12 db együttes nyilatkozatból áll. A megállapodás célja a Jordán Hasimita Királyság és az Európai Unió közötti rendszeres párbeszéd révén gazdasági kapcsolataik fejlődését elősegítő légkör, valamint társadalmi és kulturális kérdésekben tartós együttműködés létrehozása. A megállapodás minden rendelkezése megfelelő keretet biztosít a Felek közötti politikai párbeszédhez és az emberi jogok és demokratikus elvek tiszteletben tartásán alapul. A Megállapodás megteremti az a feltételeket az áruk, szolgáltatások és tőke kereskedelmének fokozatos liberalizálásához, a gazdasági és társadalmi kapcsolatok bővítéséhez és a Maghreb-országok integrációjának előmozdításához.

A megállapodás I. Címe (3-5. cikk) a politikai együttműködés alapjait határozza meg. A rendszeres politikai párbeszéd segítséget nyújt a partnerek közötti szolidaritási kapcsolatok kiépítésében, amelyek hozzájárulnak a mediterrán térség prosperitásához, stabilitásához és biztonságához. Célja a felek közötti közeledés a közös érdekű nemzetközi kérdések tekintetében; a mediterrán térség biztonsága és stabilitása megszilárdítása valamint a megértés és tolerancia légkörének erősítése a kultúrák között.

A II. Címben (6-29. cikk) a felek vállalják, hogy 12 éves átmeneti időszak alatt fokozatosan szabadkereskedelmi területet hoznak létre az 1994. évi Általános Vám- és Kereskedelmi Egyezmény (GATT) és egyéb, a WTO-t létrehozó Egyezményhez csatolt többoldalú árukereskedelmi megállapodások rendelkezéseivel összhangban. Az I. fejezet és mellékletei az ipari termékekre vonatkozó vámmentességeket ismerteti. A II. fejezet mezőgazdasági termékek kereskedelmének fokozatos, egyre nagyobb mértékben történő liberalizációját irányozza elő. A közös rendelkezéseket tartalmazó III. fejezet rendelkezik a behozatal, kivitel és vám egyes szabályairól (mennyiségi korlátozás, fiskális intézkedések, kedvezőbb eljárás, vámuniók, dömpingeljárás), és kimondja, hogy a rendelkezések módosítását a Társulási Bizottság végezheti.

A III. Cím (30-47. cikk) a felek vállalkozóinak letelepedési jogról és a szolgáltatások fogyasztói számára a szolgáltatásnyújtásra vonatkozó rendelkezések liberalizálásáról szól. A felek megerősítik a GATS (Szolgáltatások Kereskedelmének Általános Egyezménye) szerinti kötelezettségeit, különösen a kölcsönös legnagyobb kedvezményes elbánás elvét a nevezett szolgáltatási ágazatokban.

A IV. Cím (48-58. cikk) taglalja a tőke, a verseny és egyes gazdasági rendelkezéseit. A folyó fizetésekről és tőkemozgásról szóló I. fejezetében a felek kötelezettséget vállalnak a fizetések szabadon átváltható valutában történő teljesítésére. Jordánia biztosítja az országban létrehozott vállalatokban történt közvetlen beruházásokkal kapcsolatos szabad tőkemozgást, a nyereség felszámolhatóságát és hazatelepíthetőségét. Fizetési nehézség esetén a felek a GATT (Általános Vám- és Kereskedelmi Egyezmény) és a Nemzetközi Valutaalap feltételrendszere szerint vezethetnek be korlátozásokat. A versenyről rendelkező II. fejezet az összeegyeztethetetlen kereskedelmi tevékenységeket (verseny korlátozása, erőfölénnyel való visszaélés, állami támogatás) sorolja fel és vállalja minden kereskedelmi jellegű állami monopólium fokozatos kiigazítását öt éven belül az árubeszerzés és forgalomba hozatal egységesítése érdekében. A Felek célul tűzik ki az ipari és mezőgazdasági élelmiszer-termékekre és tanúsítási eljárásokra vonatkozó európai szabványok és közösségi műszaki szabványok használatát, valamint a közbeszerzési szerződések kölcsönös és fokozatos liberalizálását.

Az V. Cím (59-79 cikk) a kölcsönös érdekek szerinti gazdasági együttműködés fejlesztésének cél és eszközrendszerét taglalja a fenntartható gazdasági és társadalmi fejlődés érdekében. Hatálya kiterjed mindazon területekre, amelyek a belső korlátok és nehézségek hatásától szenvednek. Céljai között szerepel a gazdasági integráció erősítése a Maghreb-országok között, a környezet és ökológiai egyensúly megóvása. Eszközei: rendszeres gazdasági párbeszéd, információcsere, gyakorlati képzés, közös vállalatok; segítségnyújtás technikai, igazgatási és szabályozási ügyekben. Rendelkezik a beruházások fejlesztéséről, a jogalkotás és a pénzügyi szolgáltatások közelítéséről. A mezőgazdaság és halászat terén (71. cikk) célként tűzi ki a mezőgazdaság korszerűsítését, egészségügyi, növény-egészségügyi és termesztési tapasztalatcseréket. A közlekedés terén cél a közúti, vasúti, kikötői és repülőtéri infrastruktúra szerkezeti átalakításának és korszerűsítésének elérése. Az energetikai együttműködés előirányozza az energiahálózatok korszerűsítését és fejlesztését, a megújítható energia és az energia megtakarítás elősegítését. Az 75-79 cikkek az idegenforgalom, vámügyi együttműködés, pénzmosás és kábítószer-kereskedelem elleni küzdelem kérdéseit szabályozzák.

A VI. Cím (80-85 cikk) a szociális és kulturális együttműködés kereteit ismerteti. Az I. fejezet rendelkezik a munkavállalók munkakörülményeiről, a szociális párbeszédről (migráns közösségek élet- és munkakörülményei; migráció; visszatérés). A szociális együttműködés (II. fejezet) megerősítése céljából a felek projekteket és programokat hajtanak végre a migrációs nyomás csökkentése, munkahelyek létrehozása és az oktatás fejlesztése érdekében. A három fejezet rendelkezései végrehajtása kiértékelését munkacsoport végzi. A III. fejezet a kulturális együttműködést szabályozza. Kiemelt figyelmet kap egymás kultúráinak tiszteletben tartása, a tartós kulturális párbeszédet szolgáló közös tevékenységek, különös tekintettel a fiatalokra, az írott és audiovizuális kifejezési és kommunikációs eszközökre, örökségük védelmére, valamint a kultúra terjesztésére.

A Megállapodáshoz kapcsolódik a Jegyzőkönyv a közigazgatási hatóságok közötti kölcsönös vámügyi segítségnyújtásról, amely 14 cikkből áll. A Jegyzőkönyv keretein belül a felek segítenek egymásnak a vámjogszabályok szabályszerű alkalmazásában, különösen a vámjogszabályokat sértő tevékenységek megelőzésében, felderítésében és kivizsgálásában. A Jegyzőkönyv alkalmazásában illetékes közigazgatási hatóságoknak a jegyzőkönyvben meghatározott vámügyi segítségnyújtást kell alkalmazniuk. A 3-5. cikk rendelkezik a jogsegélyről megkeresés alapján, az önkéntes jogsegélyről, a kézbesítésről, valamint az értesítésről.

A 7. cikk a megkeresések végrehajtásáról tartalmaz rendelkezéseket, a 9. cikk taglalja a jogsegélynyújtás korlátait, megjelölve a jogsegélynyújtási kötelezettség alóli kivételeket.

A 13. cikk rendelkezik arról, hogy a felek a jegyzőkönyv alkalmazásával egyrészről Jordánia központi vámhatóságait, másrészről pedig az Európai Közösségek Bizottságának illetékes szolgálatait, és, adott esetben, a tagállamok vámhatóságait bízzák meg.

A 14. cikk szerint a jegyzőkönyv kiegészíti és nem akadályozza bármely kölcsönös segítségnyújtási megállapodás alkalmazását, amely egy vagy több tagállam és Jordánia között került vagy kerülhet megkötésre. A Jordánia és az Európai Unió egy vagy több tagállama között létrejött kölcsönös jogsegélyre vonatkozó megállapodások nem érintik azokat a közösségi rendelkezéseket, amelyek az Európai Közösségek Bizottságának illetékes szolgálatai és a tagállamok vámhatóságai között az esetlegesen közösségi érdekű, vámügyekben szerzett információk közlését szabályozzák.

Az Európai Unió 2004-es bővítésének figyelembevételére tekintettel a Megállapodáshoz kiegészítő jegyzőkönyvek tartoznak. A Magyar Köztársaságnak az Európai Unióhoz történő csatlakozásáról szóló szerződés kihirdetéséről szóló 2004. évi XXX. törvény I. Mellékletében foglalt Csatlakozási Okmány 6. cikk (2) bekezdése, második albekezdése alapján az Európai Unió tagállamai nevében az Európai Unió Tanácsa jegyzőkönyvet kötött Jordániával, amely révén az Európai Unióhoz 2004-ben csatlakozott tagállamok, köztük a Magyar Köztársaság, részes feleivé váltak az Európai Közösségek és a tagállamok, valamint Jordánia között létrejött partnerségi és együttműködési megállapodásnak. Tekintettel arra, hogy a Jegyzőkönyv által a Magyar Köztársaság a Megállapodásban részes féllé vált, szükséges mind a megállapodás, mind a Jegyzőkönyv kihirdetése. A Jegyzőkönyvet Jordánia, valamint a tagállamok nevében az Európai Unió Tanácsának képviselői 2005. május 31-án írták alá, az 2006. augusztus 1-től alkalmazandó a Csatlakozási Okmány 6. cikkének (6) bekezdése alapján. Továbbá, mivel Bulgária és Románia csatlakozásával újabb módosításra került sor a megállapodásban, szükséges a két új tagállam csatlakozása fényében létrehozott jegyzőkönyv kihirdetése is.

Az 1. Jegyzőkönyv 1. cikke kimondja, hogy az Európai Unióhoz 2004-ben csatlakozott tagállamok a Partnerségi és Együttműködési megállapodás részes feleivé válnak.

A 2. cikk arról rendelkezik, hogy tekintettel az Európai Unión belül lezajlott intézményi változásokra, az Európai Szén- és Acélközösséget létrehozó szerződés lejártát követően a megállapodásnak az Európai Szén- és Acélközösségre hivatkozó rendelkezései az Európai Közösségre hivatkozó rendelkezéseknek minősülnek.

A 3-6 cikk tartalmazza a megállapodásban beállt technikai módosításokat, s a 8. cikk kimondja, hogy a Jegyzőkönyv a Megállapodás szerves részét képezi, a 9. cikk pedig a lefolytatandó belső eljárásról rendelkezik. Az 10. cikk a hatályba lépést kérdését rendezi, míg a 12. cikk a nyelvi változatokról szól.

A 3. Jegyzőkönyvet 2009. november 30-án írták alá s még nem lépett hatályba. Ez a Jegyzőkönyv nagyban követi az 1. Jegyzőkönyv felépítését.

A 3-4 cikk tartalmazza a megállapodásban beállt technikai módosításokat, s a 7. cikk kimondja, hogy a Jegyzőkönyv a Megállapodás szerves részét képezi, a 8. cikk pedig a lefolytatandó belső eljárásról rendelkezik. Az 9. cikk a hatályba lépést kérdését rendezi, míg a 10. cikk a nyelvi változatokról szól.

Az előterjesztés részét képezik ezen kívül még a származó termék fogalmának meghatározásáról és az igazgatási együttműködés módszereiről szóló módosított 3. jegyzőkönyv (a továbbiakban: 2. Módosítás), valamint a Megállapodás levélváltás formájában az Európai Közösség és a Jordán Hasimita Királyság között az EK-Jordánia társulási megállapodás módosításáról (a továbbiakban: 4. Módosítás). A törvény tartalmazza továbbá az EU-Jordánia Társulási Tanács 1/2010 határozatát (2010. szeptember 16.) az egyrészről az Európai Közösségek és tagállamaik, másrészről a Jordán Hasimita Királyság közötti társulást létrehozó euro-mediterrán megállapodáshoz csatolt, a származó termék fogalmának meghatározásáról és az igazgatási együttműködés módszereiről szóló 3. jegyzőkönyv 15. cikke (7) bekezdésének módosításáról (a továbbiakban: 5. Módosítás) Ezen módosításokat szintén ki kell hirdetni.

A 13-14. §-hoz

A 13. § szerint az Országgyűlés jóváhagyja a 3. Módosítás ideiglenes alkalmazását a kihirdetést követő naptól fogva. A 14. § alapján a törvény a kihirdetést követő napon lép hatályba.