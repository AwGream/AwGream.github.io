2013. évi CCXXIX. törvény indokolása

egyes törvények területrendezéssel összefüggő módosításáról

-----STARTING---POINT---ALTALANOS--- 

Az Országos Területrendezési Tervről szóló 2003. évi XXVI. törvény (a továbbiakban: OTrT) 29. §-a jelenleg úgy rendelkezik, hogy az Országos Területrendezési Tervet legalább 5 évente felül kell vizsgálni. A törvényi előíráson kívül a módosítást továbbá a 2008 óta bekövetkezett, illetve jelenleg is folyamatban lévő olyan változások indokolják, mint

- a OTrT-vel összefüggésben lévő országos szintű tervek és koncepciók, valamint ágazati stratégiák elkészülte, illetve elfogadása,

- a OTrT tartalmát közvetlenül vagy áttételesen érintő nemzetközi és hazai jogszabályi háttér változása,

- a területfejlesztésről és a területrendezésről szóló 1996. évi XXI. törvény egyes területrendezéssel összefüggő rendelkezéseinek a módosítása, valamint

- az elfogadott megyei területrendezési tervek OTrT-re vonatkozó ajánlásai.

Az OTrT eredeti célrendszere, felépítése, szerkezete a felülvizsgálat során alapvetően nem változott, a hangsúly elsősorban egyszerűsítésén, keretjellegének erősítésén, valamint a tartalmi és a szabályozási elemek megújításán volt.

A felülvizsgálat széleskörű előkészítő munkán alapul, melynek keretében megtörtént a OTrT elfogadása óta eltelt időszak változásainak feldolgozása (jogszabályi háttér, ágazati koncepciók, elfogadott kiemelt térségi- és megyei területrendezési tervek), az egyes tartalmi elemek érvényesülésének vizsgálata, az érintett ágazatok és minisztériumok, kormányhivatalok, megyei önkormányzatok és egyéb szervezetek módosító javaslataival kapcsolatos tárca- és tervezői állásfoglalások kialakítása. A szakmai egyeztetés során a véleményezésre jogosult 85 szervezet közül 71% élt véleményezési lehetőségével. A szakmai egyeztetést követően több körben szakértők bevonásával került sor a megyei és fővárosi önkormányzatokkal való egyeztetésre. A törvényjavaslat az elfogadott vélemények figyelembevételével került véglegesítésre.

A térségi területfelhasználási kategóriák alapvetően nem változtak a OTrT-ben, az egyetlen módosítás a települési térség differenciálásának megszűnését célozza.

Az országos műszaki infrastruktúra hálózatok és egyedi építmények vonatkozásában a tervezett műszaki infrastruktúra-hálózati elemek pontosítására volt szükség, igazodva a OTrT hatályba lépése óta megváltozott jogszabályi háttérhez, időközben elkészült ágazati tervekhez és koncepciókhoz. Az OTrT új tartalmi elemeként jelennek meg az országos jelentőségű csatornák, a kiemelt jelentőségű vízi építmények, a földgázszállító-vezetékek, a kőolajszállító-vezetékek és a termékvezetékek.

A térségi övezet tekintetében a felülvizsgálat jelentős változásokra tett javaslatot.

Új országos övezetként kerül meghatározásra - a földvédelmet szolgáló - jó termőhelyi adottságú szántóterület övezete, valamint a nagyvízi meder és a Vásárhelyi-terv továbbfejlesztése keretében megvalósuló vízkárelhárítási célú szükségtározók területének övezete.

A kiemelt térségi és megyei szintről országos szintre emelkedik a világörökségi és világörökségi várományos terület övezete.

A kétszintű övezet helyett egy országos övezet képviseli a tájképvédelmi szempontokat, valamint az eddig két vízminőség-védelmi célokat szolgáló országos övezet egyesítésével létrejön az országos vízminőség-védelmi terület övezete.

A kulturális örökség szempontjából kiemelten kezelendő terület övezete (országos övezet), a történeti települési terület övezete és a térségi hulladéklerakó hely kijelöléséhez vizsgálat alá vonható terület övezete (kiemelt térségi és megyei övezetek) a szaktárcákkal egyeztetve megszüntetésre került. A további megszüntetésre kerülő övezetek (pl. vízeróziónak, valamint széleróziónak kitett területek övezete, országos és térségi komplex tájrehabilitációt igénylő területek övezete) indoka az, hogy az adatszolgáltatás feltételei nem biztosítottak.

Új övezetkategóriaként kerül meghatározásra - számos véleményező kérését figyelembe véve - az ajánlott megyei övezetek (tanyás térségek, tájrehabilitációt igénylő területek, szélerőmű-park telepítéséhez vizsgálat alá vonható területek, térségi árvízi kockázatkezelési területek övezete), amelyek alkalmazására a megyei önkormányzat döntése alapján, a OTrT előírásainak betartása mellett, az adott területek sajátosságait figyelembe véve kerülhet sor.

Az övezetek lehatárolása, adattartalma az adatszolgáltatók által az előző felülvizsgálat óta eltelt változásoknak megfelelően korszerűsítésre kerül.

A fentiekben vázolt változtatásokkal összhangban a szabályozási előírások is pontosításra, egyes esetekben kiegészítésre, átdolgozásra kerülnek. A törvény az átmeneti szabályokkal biztosítja a kiemelt térségi és megyei területrendezési terveknek az Országos Területrendezési Tervről szóló 2003. évi XXVI. törvénnyel való összhangba hozásáig a településrendezési eszközök készítésénél, módosításánál a jogbiztonság fennállását.

A törvény az országos szintű terv módosítása mellett rendelkezik a bányászatról szóló 1993. évi XLVIII. törvény módosítására - ügyféli jogot biztosítva a megyei önkormányzatoknak a bányatelek megállapítási eljárásokban -, valamint a tervező- és szakértő mérnökök, valamint építészek szakmai kamaráiról szóló 1996. évi LVIII. törvény módosítására is, megengedve a kamaráknak - kiegészítő jelleggel - a gazdasági tevékenység végzését.

-----STARTING---POINT---RESZLETES---

Az 1. §-hoz

A bányászatról szóló 1993. évi XLVIII. törvény módosítása a megyei önkormányzatnak ügyféli jogot biztosít a bányafelügyelet által lefolytatott bányatelek megállapítási eljárásban annak érdekében, hogy a megyei önkormányzat a területrendezési tervben foglalt, bányászattal összefüggő követelményeket érvényesíteni tudja, illetve a terület-felhasználás engedélyezését megelőzően a megyei önkormányzat álláspontja is képviseletet nyerjen.

A 2. §-hoz

A törvény elősegíti a területi és az országos kamarák egységes jogalkalmazását a törvényi rendelkezések egyértelműsítésével.

A jogbiztonság és a demokratikus működés elősegítése céljából szükséges, hogy a tervező- és szakértő mérnökök, valamint építészek szakmai kamaráiról szóló 1996. évi LVIII. törvényben (a továbbiakban: Kamtv.) nevesítve legyenek a területi és az országos kamara szervei között a legfontosabb döntési jogkörrel rendelkező bizottságok. A módosítás a választási jelölőbizottságot is nevesíti az eddigi bizottságok mellett. A törvényben nevesített bizottságokon kívül a kamarai autonómia keretében a legfőbb szerv az alapszabályban továbbra is határozhat más bizottság létrehozataláról is.

A kamarák gyakorlatának egységesítése érdekében a törvény felhatalmazást ad az elnökség és más kamarai szerv számára, hogy amennyiben indokolt, az saját magának állandó vagy eseti jelleggel működő tanácsadó, döntés-előkészítő testületet hozzon létre. Ezen tanácsadó testületek nem bírnak döntéshozói jogkörrel, az őket létrehozó kamarai szerv irányítása alatt állnak, felé tartoznak felelősséggel.

Pontosításra kerülnek a szakmai kollégiumokra vonatkozó törvényi rendelkezések. A törvény lehetővé teszi, hogy azoknál a területi kamaráknál, ahol a taglétszám indokolja, több alelnök kerüljön megválasztásra.

A 3. §-hoz

Az OTrT az újonnan bevezetett tartalmi elemek fogalom-meghatározásával kiegészül, amelyeket más jogszabályok eddig nem definiáltak (országos kerékpárút törzshálózat, országos vízminőség-védelmi terület, szélerőmű-park telepítéséhez vizsgálat alá vonható terület, tájrehabilitációt igénylő terület, tájképi egység, tájképvédelmi szempontból kiemelten kezelendő terület, térségi árvízi kockázatkezelési terület). Néhány fogalmat módosított tartalommal határoz meg a törvény, néhány fogalom elhagyásra indokolt (pl. hagyományosan vidéki települési térség, kulturális örökség szempontjából kiemelten kezelendő terület, településkép védelmi terület, történeti települési terület, városias települési térség).

A 4. §-hoz

Az OTrT-ben az országos övezetek közül elhagyásra kerül az országos komplex tájrehabilitációt igénylő terület övezete, az országos jelentőségű tájképvédelmi terület övezete, a kulturális örökség szempontjából kiemelten kezelendő terület övezete, a kiemelten érzékeny felszín alatti vízminőség-védelmi terület övezete, a felszíni vizek vízminőség-védelmi vízgyűjtő terület övezete, az ásványi nyersanyag gazdálkodási terület övezete, az együtt tervezhető térségek övezete, valamint bővül a jó termőhelyi adottságú szántóterület övezetével, a tájképvédelmi szempontból kiemelten kezelendő terület övezetével, a világörökségi és világörökségi várományos terület övezetével, az országos vízminőség-védelmi terület övezetével, a nagyvízi meder és a Vásárhelyi-terv továbbfejlesztése keretében megvalósuló vízkárelhárítási célú szükségtározók területének az övezetével.

Az 5. §-hoz

A megyei területfelhasználási kategóriák közül elhagyásra került a városias települési térség és a hagyományosan vidéki települési térség közötti különbségtétel, mivel az elkülönült lehatárolásra a településrendezési szinten nincs szükség.

A 6. §-hoz

A felülvizsgálat pontosította és kiegészítette az egyes térségi területfelhasználási kategóriákra vonatkozó szabályokat (pl. a vízgazdálkodási térség, a mezőgazdasági térség, a vegyes területfelhasználású térség), valamint kiegészítette a szabályozást a 6. § (3) bekezdéssel, mely a térségi területfelhasznási kategóriák kijelölésének a rendelkezését tartalmazza, amely rendelkezést eddig a területfejlesztésről és a területrendezésről szóló 1996. évi XXI. törvény (a továbbiakban: Tftv.) 23/A. § (4) bekezdése tartalmazta.

A 7. §-hoz

Az Országos Erdőállomány Adattár szerinti erdőterület besorolására vonatkozó szabály pontosításra került.

A 8. §-hoz

Az OTrT a beépítésre szánt területek tilalmának biztosítása mellett megengedi az I. és II. osztályú szőlő- és gyümölcstermesztésre alkalmas területeken a különleges mezőgazdasági üzemi terület kijelölését.

A 9. §-hoz

A közút számozásának nem közlekedésfejlesztési célból történő megváltoztatása az 1/1. és a 2. melléklet tartalmát nem érinti.

Az országos műszaki infrastruktúra-hálózatok és egyedi építmények elhelyezésére vonatkozó előírások kiegészítésre és pontosításra kerültek. Az OTrT tartalma kiegészült az országos jelentőségű csatornákkal, az országos jelentőségű vízi építményekkel, a földgázszállító-vezetékekkel, a kőolajszállító-vezetékekkel és a termékvezetékekkel. Az OTrT azon előírása elhagyásra került, mely felhatalmazást adott az engedélyező hatóságnak, hogy a magterületen és az ökológiai folyosó területén vezetett nyomvonalak esetében külön feltételeket írjon elő.

Az OTrT kiegészült az országos és térségi műszaki infrastruktúra-hálózatok pontosítására vonatkozó szabályokkal - amelyeket a kiemelt térségi és a megyei területrendezési tervek, valamint a településrendezési eszközök készítésénél kell figyelembe venni -, e szabályokat eddig a Tftv. 23/A. § (1)-(3) bekezdései tartalmazták.

A 10. §-hoz

Az OTrT kiegészül azzal a szabállyal, hogy a kiemelt térségi és megyei területrendezési tervben szereplő regionális és egyéb vasúti pályák közül azok területét, amelyen a közszolgáltatás szünetel vagy megszűnt, a településszerkezeti tervben beépítésre nem szánt közlekedési terület területfelhasználási egységbe kell sorolni.

A 11. §-hoz

Az OTrT szabályozása kiegészült az 1/11. számú mellékletben szereplő Vásárhelyi-terv keretében létesülő szükségtározók megvalósítására vonatkozó szabállyal.

A 12. §-hoz

Elhagyásra került a 11. § (2) bekezdés előírása, mivel az előírás beépült a műszaki üzemi tervre vonatkozó követelményekbe, melyeket a bányászatról szóló 1993. évi XLVIII. törvény 27. § (2) bekezdése tartalmaz.

A 13. §-hoz

A térségi övezetek száma csökken, amelyet az 1/12. melléklet táblázatba foglalva is bemutat.

A térségi övezetek közül a OTrT megszüntette az országos komplex tájrehabilitációt igénylő terület, a kulturális örökség szempontjából kiemelten kezelendő terület, az együtt tervezhető térségek, a térségi komplex tájrehabilitációt igénylő terület, a történeti települési terület, a vízeróziónak kitett terület, a széleróziónak kitett terület övezetet.

A térségi övezetek egy része változatlan formában továbbra is szerepel az előterjesztésben (országos ökológiai hálózat, kiváló termőhelyi adottságú szántóterület, kiváló termőhelyi adottságú erdőterület, magterület, ökológiai-folyosó, pufferterület, rendszeresen belvízjárta terület, földtani veszélyforrás területe, honvédelmi terület). A tájképvédelmi szempontból kiemelten kezelendő terület övezetének szabályozásával kapcsolatos ágazati jogszabályi feltételek megteremtéséig az országos és a térségi jelentőségű tájképvédelmi terület övezetek hatályban maradnak, azt követően egy országos övezetként kerülnek bevezetésre.

Az országos vízminőség-védelmi terület övezet elnevezése, tartalma és lehatárolása az új megalapozó munkák eredményeként változott.

Bizonyos térségi övezeteknél nem volt indokolt külön országos és megyei szintű övezet megállapítása, helyette folthatáros országos övezet került bevezetésre (tájképvédelmi szempontból kiemelten kezelendő terület).

Az ágazati koncepció hatékonyabb érvényesülése érdekében új országos övezetként került bevezetésre a jó termőhelyi adottságú szántóterület övezete, valamint a nagyvízi meder és a Vásárhelyi-terv továbbfejlesztése keretében megvalósuló vízkárelhárítási célú szükségtározók területe.

Néhány övezet elnevezése pontosabbá vált, vagy megváltozott, vagy kategóriát váltott (pl. kiemelt fontosságú honvédelmi terület, világörökségi és világörökség várományos terület, ásványi nyersanyag-vagyon terület).

A megyei önkormányzatok kérésére a OTrT kibővítette a térségi övezetek körét az ajánlott megyei övezetekkel (tanyás térség, tájrehabilitációt igénylő terület, szélerőmű-park telepítéséhez vizsgálat alá vonható terület, térségi árvízi kockázatkezelési terület), amely övezetek a megyei területrendezési tervben alkalmazhatók.

A 14. §-hoz

Az OTrT kiegészült a térségi övezetek kijelölésére és pontosítására vonatkozó rendelkezésekkel, melyeknek egy részét eddig a Tftv. 23/A. §-a tartalmazta.

A 15. §-hoz

Az övezeti szabály kiegészítése a szántóterületek védelmét szolgálja azzal, hogy a bányászati tevékenység engedélyezése során a kivett helyekre vonatkozó szabályokat kell alkalmazni.

A 16. §-hoz

Új országos övezetként jelenik meg a jó termőhelyi adottságú szántóterület övezete, amelybe a jó növénytermesztési feltételekkel rendelkező szántóterületek tartoznak. Az új övezet kijelöléséről a Vidékfejlesztési Minisztérium gondoskodik, az adatszolgáltatást pedig a Földmérési és Távérzékelési Intézet végzi. A településrendezési eszközökben ezeket a jó termőhelyi adottságú szántóterületeket a mezőgazdasági terület terület-felhasználási egység kijelölésénél figyelembe kell venni.

A 17. §-hoz

A kiváló termőhelyi adottságú erdőterület övezetének fogalom-meghatározása nem változott, az övezeti lehatárolás azonban módosult a Nemzeti Élelmiszerlánc-biztonsági Hivatal Erdészeti Igazgatóságának adatszolgáltatása alapján, melynek következtében kismértékben növekedett az övezet területe, másrészt területi elhelyezkedése is változott. A kiváló termőhelyi adottságú erdők védelme érdekében az övezetre vonatkozó szabályozás szigorodott, mivel az övezet területén tiltja a beépítésre szánt terület kijelölését.

A 18. §-hoz

2014. december 30-át követően, az ágazati jogszabályi feltételek megteremtésével együtt a OTrT megszünteti a kétszintű (országos és térségi) tájképvédelmet, és egy új folthatáros lehatárolású országos tájképvédelmi övezetet vezetett be, mely a tájak és tájképi értékek védelmét szolgálja. Az övezet megnevezése és fogalom-meghatározása megváltozott. A tájképvédelmi szempontból kiemelten kezelendő terület övezet szabályozása módosult, és megtartva a korábbi övezeti szabályozás tartalmát, kiegészült a településrendezési eszközök készítésére vonatkozó követelmények meghatározásával.

A 19. §-hoz

Az OTrT országos övezetbe emelte a világörökségi és a világörökség várományos területeket a területek értékeinek megőrzése érdekében. Az övezet által érintett települések köre növekedett a Forster Gyula Nemzeti Örökséggazdálkodási és Szolgáltatási Központ adatszolgáltatása alapján. A világörökségi és világörökségi várományos övezet szabályozása módosult, megtartva a korábbi övezeti szabályozás tartalmát, kiegészült a településrendezési eszközök készítésére vonatkozó követelmények meghatározásával.

A 20. §-hoz

A kiemelten érzékeny felszín alatti vízminőség-védelmi terület és a felszíni vizek vízminőség-védelmi vízgyűjtő területe országos övezetek összevonásra és tartalmilag kiegészítésre kerültek új országos vízminőség-védelmi terület övezetként a felszíni és felszín alatti vizek vízminőség védelmének egységes szempontú kezelése és az EU 2000/60/EK európai parlamenti és tanácsi irányelvében (Víz Keretirányelv, a továbbiakban: VKI) megfogalmazottak biztosítása érdekében. Az OTrT-ben meghatározásra került az országos vízminőség-védelmi terület fogalma. A VKI 6. cikkének megfelelően az új övezet lehatárolja a felszíni és felszín alatti vizek védelme érdekében kijelölt különleges védelmet igénylő területeket, azonban nem tartalmazza a víztől függő élőhelyek és fajok megőrzése céljából kijelölt területeket, mivel ezeket az országos ökológiai hálózat övezete már tartalmazza. Az OTrT az övezetben a bányászati tevékenységgel, valamint a megyei és kiemelt térségi területrendezési terv, továbbá a településrendezési eszköz készítésével kapcsolatban állapít meg szabályokat.

A 21. §-hoz

Az OTrT országos övezetbe emelte a nagyvízi meder övezetét és az övezetet kiegészítette a Vásárhelyi-terv továbbfejlesztése keretében megvalósuló vízkárelhárítási célú szükségtározók területével. Az árvízveszélyes területek beépítésének korlátozása nemzetgazdasági, vagyon- és életvédelmi szempontból országos érdek, ezért az érintett területek országos övezetként való lehatárolása indokolt.

A Vásárhelyi-terv továbbfejlesztése keretében megvalósuló szükségtározók övezetként történő kijelölésének célja, hogy hosszú távra területeket biztosítson az árvízi védekezés céljára. Az OTrT szabályozása a nagyvízi mederre vonatkozó, beépítésre szánt terület kijelölésének tiltó szabályát kiterjesztette a VTT területekre is.

A 22. §-hoz

Az övezet megnevezése és fogalom-meghatározása is pontosításra került. A településhatárosan megállapított kiemelt fontosságú honvédelmi területbe sorolt települések száma a Honvédelmi Minisztérium adatszolgáltatása alapján növekedett. Az övezet lehatárolására vonatkozó szabály megváltozott, az országos övezet területét csak a településrendezési eszköz készítése során kell tényleges kiterjedésének megfelelően lehatárolni. Az OTrT módosította az övezetre vonatkozó szabályt, mivel a településszerkezeti terv készítésénél az övezettel érintett területek besorolási kötelezettségét kiterjesztette a beépítésre szánt vagy beépítésre nem szánt különleges honvédelmi terület vagy erdőterület területfelhasználási egységre.

A 23. §-hoz

Az OTrT módosította a magterületre vonatkozó szabályozást, elhagyásra került a közművezetékek elhelyezésére vonatkozó előírás és a településrendezési eszköz készítésével kapcsolatban előírt követelmény, amely a hagyományos beépítési mód megőrzésére vonatkozott. Az előírások átkerültek a tájképvédelmi szempontból kiemelten kezelendő terület övezet szabályozásába.

A 24. §-hoz

Az OTrT módosította az ökológiai folyosóra vonatkozó szabályozást, elhagyásra került a közművezetékek elhelyezésére vonatkozó előírás.

A 25. §-hoz

Az övezet megnevezése „erdőtelepítésre alkalmas” helyett „erdőtelepítésre javasolt” övezetre módosult. Az övezet szabályozása enyhítésre került, mivel elhagyásra került a beépítésre szánt terület kijelölésére vonatkozó korlátozó szabály.

A 26. §-hoz

Az OTrT-ből elhagyásra kerül az ásványi nyersanyag-gazdálkodási terület országos övezet, megyei övezetként bevezetésre kerül az ásványi nyersanyag-vagyon terület övezete, melynek célja az ország ásványi nyersanyag-vagyonának a megóvása. Az övezet elnevezésében és tartalmában is módosult, mivel az övezet lehatárolása már tartalmazza a bányatelkekkel lefedett ásványi nyersanyag-területek által érintett településeket, összhangban a bányászatról szóló 1993. évi XLVIII. törvény 39. §-ával és az Országos Ásványvagyon Nyilvántartással.

Ennek megfelelően a fogalom-meghatározás és a szabályozás is módosult. Az övezetre vonatkozó szabály kimondja, hogy az övezet területét a településrendezési eszközökben kell tényleges kiterjedésének megfelelően lehatárolni, továbbá csak olyan területfelhasználási egység, építési övezet vagy övezet jelölhető ki, amely az ásványi nyersanyag-vagyon kitermelését nem lehetetleníti el.

A 27. §-hoz

A rendszeresen belvízjárta terület övezet szabályozása módosult, ez alapján a rendszeres belvízjárta terület övezetében beépítésre szánt terület csak akkor jelölhető ki, ha ahhoz a vízügyi igazgatási szerv a településrendezési eszközök egyeztetési eljárása során adott véleményében hozzájárul.

A 28. §-hoz

A földtani veszélyforrás terület övezet fogalom-meghatározása módosult, mivel az övezet fogalmából elhagyásra kerültek a magas természeti háttérsugárzással érintett területek. Az övezet területén beépítésre szánt terület csak akkor jelölhető ki, ha ahhoz a bányafelügyelet a településrendezési eszközök egyeztetési eljárása során adott véleményében hozzájárul.

A 29. §-hoz

Az OTrT-ben módosul a honvédelmi terület övezetére vonatkozó szabály, mivel a településszerkezeti terv készítésénél az övezettel érintett terület besorolási kötelezettségét kiterjesztette a beépítésre szánt vagy beépítésre nem szánt különleges honvédelmi vagy az erdőterület területfelhasználási egységre.

A 30. §-hoz

Ajánlott megyei övezetként bevezetésre kerül a tanyás térség övezete. A fogalom-meghatározás szerint csak Bács-Kiskun megye, Békés megye, Csongrád megye, Hajdú-Bihar megye, Jász-Nagykun-Szolnok megye, Szabolcs-Szatmár-Bereg megye és Pest megye területrendezési terve készítésénél indokolt az övezet alkalmazása.

A több település közigazgatási területét érintő, jelentős kiterjedésű hasznosítatlan, felhagyott ipari, valamint bányászattal összefüggő roncsolt felszínű területek esetében ajánlott a tájrehabilitációt igénylő terület övezetének alkalmazása a megyei területrendezési tervben. Az övezetre vonatkozó szabályozás lehetőséget biztosít arra, hogy a megyei területrendezési terv rendelkezzen az övezet által érintett terület újrahasznosítási céljáról, valamint arról, hogy a településrendezési eszközök készítésénél milyen területfelhasználási egységbe kell sorolni.

Az alternatív energiatermelő létesítmények elterjedésének a segítése érdekében van szükség a szélerőmű-park telepítéséhez vizsgálat alá vonható terület ajánlott megyei övezet alkalmazására a megyei területrendezési terv készítése során. Az övezetre vonatkozó szabályozás lehetőséget biztosít a megyei önkormányzat számára, hogy a települési térség védelme érdekében korlátozó szabályt állapítson meg. Így a megye területrendezési terve - a települési térség védelme érdekében - a belterület határától legalább 1000 m, de legfeljebb 2000 m védőtávolságot határozhat meg, amelyen belül szélerőmű-park nem létesíthető.

Az árvízi kockázatok értékeléséről és kezeléséről szóló 2007/60/EK irányelvben meghatározott célkitűzések szerint javasolt a térségi árvízi kockázatkezelési terület megyei övezet alkalmazása a megyei területrendezési terv készítésénél. Az országos árvízi kockázati térkép készítése folyamatban van, amely alapján kerülnek kidolgozásra a részvízgyűjtő szintű árvízi kockázati térképek, ezt követően készülnek az ezekhez kapcsolódó árvízi kockázatkezelési tervek, melyeknek tartalmát a vizek többletéből eredő kockázattal érintett területek meghatározásáról, a veszély- és kockázati térképek, valamint kockázatkezelési tervek készítéséről, tartalmáról szóló 178/2010. (V. 13.) Korm. rendelet szabályozza.

Az övezet szabályozása rendelkezik arról, hogy az övezet által érintett települések településrendezési eszközeinek készítésénél figyelembe kell venni az árvízi kockázatkezelési terveket, továbbá lehetőséget biztosít az árvízi kockázatot csökkentő szabályok megállapítására.

A 31. §-hoz

Az Országos Területrendezési Terv felülvizsgálata a jelenlegi szabályozás szerint legalább 5 évente esedékes, a törvény ezt 7 évre módosítja. Az Országos Fejlesztési és Területfejlesztési Koncepció felülvizsgálata a 2014-2020 közötti támogatási periódushoz kapcsolódóan 7 év múlva lesz esedékes, és mivel indokolt a területfejlesztési koncepció mellett a területrendezési tervezést is a fejlesztési-tervezési ciklusokhoz igazítani, ezért a 7 évente szükséges felülvizsgálatot is módosítani.

A 32. §-hoz

Az OTrT rendelkezéseit nem csupán a megyei területrendezési tervek, hanem a kiemelt térségi területrendezési tervek, illetve a településrendezési eszközök készítése és elfogadása során is alkalmazni kell, így ezzel a szabály kiegészül.

A 33. §-hoz

Az OTrT-ben jelenleg szereplő - kormányrendelet megalkotására vonatkozó - felhatalmazó rendelkezések pontosítását tartalmazza.

A 34. §-hoz

A jogszabály a jogbiztonság érdekében határidőhöz köti a törvénnyel ellentétes megyei területrendezési tervek módosítását, egyben rögzíti, hogy az új 1/1-11. mellékletet a hatálybalépést követően indult államigazgatási ügyekben már alkalmazni kell.

A 35. §-hoz

A kiemelt térségi és megyei területrendezési terveknek az Országos Területrendezési Tervről szóló 2003. évi XXVI. törvénnyel való összhangba hozásáig a OTrT átmeneti szabályokat állapít meg a településrendezési eszközök készítéséhez, módosításához.

A 36. §-hoz

Az OTrT mellékleteinek ismételt megállapítására vonatkozó rendelkezés.

A 37. §-hoz

Szövegcserés módosításokat tartalmaz.

A 38. §-hoz

A megszüntetésre kerülő országos, illetve kiemelt térségi és megyei övezetekre vonatkozó szabályok és rajzi mellékletek hatályon kívül helyezésére vonatkozó rendelkezéseket tartalmazza.

-----STARTING---POINT---VEGE---

A 39. §-hoz

A hatálybalépésre vonatkozó rendelkezés, amely szerint a módosítás 2014. január 1-jén lép hatályba.

Eltérő hatályba lépést állapít meg a törvény a tájképvédelmi szempontból kiemelten kezelendő terület övezete vonatkozásában, itt 2014. december 30-ig a korábbi szabályozás marad hatályban.