1992. évi LII. törvény indokolása

a nemzeti gondozásról

-----STARTING---POINT---ALTALANOS--- 

A Magyarországon egymást követő diktatúrák által az alapvető emberi jogok sérelmével elkövetett jogtalanságok - legalább részleges - orvoslására eddig megalkotott jogszabályok nem adnak teljes körű megoldást a nemzeti gondozásra szorulók ellátására.

Ezt a hiányt pótolja a jelen törvényjavaslat (a továbbiakban: Javaslat), amely egységes és következetes szabályozási elvre helyezi a nemzeti gondozást és ellátást. A szabályozás figyelembe veszi az állampolgári jogegyenlőséget és törekszik a már korábban megalkotott jogszabályokkal való összhang és arányosság lehetőség szerinti megteremtésére.

-----STARTING---POINT---RESZLETES---

A nemzeti gondozásra jogosultak és a nemzeti gondozási díj

Az 1. §-hoz

A Javaslat főszabályként kinyilvánítja, hogy az állam azokat a személyeket, akik a felsorolt sérelmekkel összefüggésben a munkaképességüket 67%-os mértéket elérően elvesztették, nemzeti gondozási díjban részesíti.

Az alanyi jogosultság megállapításához és fennmaradásához a sérelmet a jogosultnak Magyarországon élő személyként - de nem feltétlenül Magyarországon - kellett elszenvednie és az igény érvényesítésekor, illetve azt követően életvitelszerűen Magyarországon kell élnie. A magyar állampolgárság a jogosultságnak nem feltétele.

A § (1) bekezdés a) pontja a törvénysértések, illetőleg a politikai önkényeskedések kezdetét e tekintetben 1944. március 19-ében, a német megszállás által az ország totális (nemzeti szocialista) idegen uralom befolyása alá kerülésének időpontjában, a végét - más jogszabályok megoldásához hasonlóan - 1963. december 31-ében állapítja meg. Az e körbe tartozó cselekményeket magyar vagy idegen állam hatósága, vagy hatósági személye, de olyan személy is elkövethette, aki hatósági személynek nem tekinthető, azonban önkényes magatartása politikai indíttatású volt.

A § (1) bekezdés b) pontja azokat vonja a jogosulti körbe, akik 1944-45-ben a nemzeti ellenállási mozgalomban kifejtett tevékenységük során szenvedték el a sérelmet.

A § (1) bekezdés c) pontjában meghatározott körbe tartoznak mindazok a személyek, akik az 1956-os forradalom és szabadságharc eseményeivel összefüggésben a harci események résztvevőjeként vagy vétlen - akár polgári - áldozatként szenvedték el a sérelmet.

A § (2) bekezdése szerint alanyi jogon nemzeti gondozási díjra jogosultak azok a személyek is, akik az életüktől és szabadságuktól politikai okból jogtalanul megfosztottak kárpótlásáról szóló 1992. évi ... törvény 3. §-a és 4. §-a alapján kárpótlásra jogosultak és annak a 3. §-ában felsorolt sérelmekkel összefüggésben vesztették el a munkaképességüket 67%-os mértékben.

A § (3) bekezdése méltányosság alkalmazására ad lehetőséget, gondolva azokra a személyekre, akik (1) és (2) bekezdésben meghatározott sérelmeket nem Magyarországon élő személyként, de Magyarországon vagy Magyarország területén kívül szenvedték el, azokkal összefüggésben munkaképességüket legalább 67%-ban elvesztették, és az igény érvényesítésének időpontjában, illetőleg azt követően magyar állampolgárok és Magyarországon is éltek.

A § (4) bekezdése szociális indokok alapján teszi lehetővé a nemzeti gondozási díj méltányosságból történő megállapítását olyan esetekben, amikor az alanyi jogosultság egyéb feltételei fennállnak, azonban a munkaképesség csökkenés mértéke a 67%-ot nem éri el. Ugyanakkor indokoltnak látszott a munkaképesség csökkenés mértékének alsó minimális határát előírni, amelyet a Javaslat 50%-ban állapít meg.

A 2. §-hoz

A § (1) bekezdésének d) és e) pontjában foglaltak esetében, nevezetesen a II. világháború alatt faji, vallási vagy politikai okból külföldre történt deportálás, valamint a szovjet szervek által történt kényszermunkára hurcolás, továbbá a szovjet bíróság vagy más szovjet hatóság politikai indítékú ítélete, illetve intézkedése alapján végrehajtott szabadság elvonás során azt a törvényi vélelmet állítja fel, hogy a halál a körülmények és az elszenvedett sérelmek következménye. Ezekben az esetekben tehát a jogosultnak elég azt igazolnia, hogy a halál ténye a fent említett események során történt.

Nem állít fel ilyen vélelmet a Javaslat a közbiztonsági őrizet és a kényszer lakhely kijelölés, más szóval kitelepítés idejére, abból kiindulva, hogy önmagukban ezek az intézkedések általában nem okoztak olyan súlyú sérelmeket, amelyek az élet elvesztéséhez vezethettek. Ilyen sérelem miatti életvesztés esetén tehát az okozati összefüggés bizonyítást igényel.

A nemzeti gondozásra csak Magyarországon élő hozzátartozó jogosult. A Javaslat a hozzátartozók körét pontosan meghatározza, melynek során nem törekszik más jogszabályokkal, például a Ptk.-val való összhangra. A vérszerinti és örökbefogadott gyermek - az egyéb feltételek fennállása mellett is - csak akkor részesül nemzeti gondozásban, ha az igényérvényesítés időpontjában hatályos társadalombiztosítási jogszabályok szerint árvaellátásra jogosult.

Hozzátartozói jogcímen több személy részére megállapítható jogosultság esetén a nemzeti gondozási díj minden gondozottat külön-külön megillet. Összege a rokkantság címén járó nemzeti gondozási díj fele.

A Javaslat nem kívánja nemzeti gondozásban részesíteni azt a hozzátartozót, aki az életüktől és szabadságuktól politikai okból jogtalanul megfosztottak kárpótlásáról szóló 1992. évi ... törvény 2. §-a alapján jogosult a kárpótlásra.

A 3. §-hoz

A Javaslat kizárja a nemzeti gondozási díjra jogosultak köréből az arra méltatlanokat.

Így nem jogosult nemzeti gondozási díjra, akit a Polgári és Politikai Jogok Nemzetközi Egyezségokmányában elismert alapjogok megsértéséért felelősség terhel, kivéve, ha bizonyítható, hogy a későbbiek során mér e jogok érvényesítéséért úgy szállt síkra, hogy azért büntető eljárás következtében súlyos hátrányt szenvedett. A legsúlyosabb hátrányként azt kell értékelni, ha e magatartásának következményeként életét vesztette (kivégezték) vagy hosszú tartamú szabadságvesztés büntetésre ítélték, amelyet le is töltött.

Nem jogosult nemzeti gondozási díjra az a személy sem, aki államvédelmi szervnek hivatásos állományú tagja volt, karhatalmista volt, az 1956-os forradalom és szabadságharc leverésében való részvétele miatt kitüntetésben részesült vagy annak leverésében önként vett részt.

Azok a személyek, akik háborús események során testi épségük vagy egészségük károsodása, vagy hozzátartozóik halála (eltűnése) folytán szenvedtek veszteséget, és a hadigondozásról szóló jogszabályok alapján részesülnek rendszeres kiegészítő hadigondozotti pénzellátásban, a Javaslat szerint ugyanezen sérelem alapján nemzeti gondozási díjra nem jogosultak.

Minthogy a Javaslat 10. §-ának (4) bekezdése meghatározott esetekben érintetlenül hagyja az 1991. évi XII. törvény 2. §-ának (2) bekezdése által megadott körben pótlékként folyósított korábbi nemzeti gondozási díjakat, kétszeres megállapítás elkerülése céljából az ugyanazon sérelem miatt ilyenben már részesülőket az itt szabályozott nemzeti gondozási díjból a Javaslat kizárja.

Adó- és illetékmentesség

A 4. §-hoz

E § a nemzeti gondozási díj adómentességéről, az okiratok, valamint a megállapítással kapcsolatos államigazgatási és bírósági eljárás illetékmentességéről rendelkezik.

A nemzeti gondozási díj esedékessége

Az 5. §-hoz

A Javaslat az igény bejelentésére 90 napos határidőt állapít meg, de azt nem tekinti jogvesztőnek. A nemzeti gondozási díjra való jogosultság kezdő időpontját a bejelentés időpontjától teszi függővé, és azt a határidőben történt bejelentés esetére kedvezőbben állapítja meg.

Eljárási szabályok

A 6. §-hoz

Az eljárási szabályok az igény érvényesítését és az elbírálásra jogosult szervek munkáját egyaránt segítik. Ennek érdekében a Javaslat az Országos Kárrendezési és Kárpótlási Hivatalt (a továbbiakban OKKH) formanyomtatvány kiadására hatalmazza fel. A kérelmet a jogosult az OKKH-nál, de a lakóhelye szerint illetékes megyei vagy fővárosi kárrendezési hivatalnál is benyújthatja.

A Javaslat a kérelem elbírálását az OKKH hatáskörébe utalja, amelynek határozata ellen a közigazgatási határozatok bírósági megtámadásának általános szabályai szerint a bírósághoz lehet fordulni. A bíróság a határozatot megváltoztathatja.

Azokban az esetekben, amikor a nemzeti gondozási díj megállapítására méltányosságból kerülhet sor [Javaslat 1. § (3)-(4) bekezdés] a döntés az OKKH elnökének egyszemélyi hatásköre. Az elnököt döntésének meghozatalában az OKKH mellett működő Társadalmi Kollégium segíti. Az OKKH elnökének mérlegelési jogkörében hozott döntése ellen a Javaslat kizárja a bírósági út igénybevételét.

A Javaslat megnevezi az orvosi szakértői vélemények kiadására feljogosított szervezetet, azonban ez nem zárja ki más szakértői vélemények beszerzésének lehetőségét vagy bizonyítékként való felhasználását.

A 7. §-hoz

A nyugdíjfolyósító szervek a jogosultságot megállapító jogerős és végrehajtható határozatok alapján a nemzeti gondozási díjnak csupán folyósító szervei. A nemzeti gondozási díj semmilyen formában nem osztja a nyugdíjak vagy nyugdíjszerű ellátások sorsát. A nemzeti gondozási díj a Társadalombiztosítási Alapot nem terheli, azt a költségvetés az Alapnak megtéríti. A Javaslat a megtérítésre vonatkozó megállapodás megkötésére a pénzügyminisztert és az Alap kezelőjét hatalmazza fel.

-----STARTING---POINT---VEGE---

Záró rendelkezések

A 8. §-hoz

E § a hatálybaléptető rendelkezést tartalmazza.

A 9. §-hoz

A Javaslat felhatalmazza a Kormányt, hogy a nemzeti gondozási díjnak az 1. § (1) bekezdésében és a (4) bekezdésében meghatározott összegét évente állapítsa meg az állami költségvetésről szóló törvényben meghatározott előirányzat alapján.

A 10. §-hoz

A nemzeti gondozás egységes rendező elvek szerinti szabályozása szükségessé tette az egyes nyugdíjak felülvizsgálatáról, illetőleg egyes nyugdíjkiegészítések megszüntetéséről szóló 1991. évi XII. törvény 2. §-a (2)-(3) bekezdésének módosítását. Ennek következtében a „Miniszterelnöki elismerés a nemzeti ellenállási mozgalomban és németellenes szabadságharcban szerzett érdemekért” kitüntetettek, a Nemzetgyűlés által az 1946. évi VIII. törvénnyel alapított „Magyar Szabadság Érdemrend” 1948. december 31-e előtti kitüntetettjei, továbbá 28/1966. (XII. 18.) Korm. rendelet 1. §-ának b) pontján alapuló nemzeti gondozási díjban részesülők pótlékait, valamint a nemzeti ellenállási mozgalomban és a náciellenes szabadságharcban szerzett érdemeik elismeréseként kapott pótlékot e § (2) bekezdésében foglaltakra figyelemmel a törvény hatálybalépését követő hónapban kell utoljára folyósítani.

Előfordulhat olyan eset, hogy a felsoroltak miatt pótlékban részesülő személy e törvényjavaslat alapján nemzeti gondozási díjra válik jogosulttá. Ebben az esetben a § (2) bekezdésének második mondata a folyósítás folyamatosságát biztosítja.

A § (3)-(4) bekezdése ellátási minimumokat állapít meg a leginkább rászorulók részére, illetve - szociálpolitikai megfontolásból - az (1) bekezdés által megvont pótlékokat magasabb korúaknak meghagyja.

A § (5) bekezdése olyan jogalkotási kötelezettségeket old fel, amelyek már nem időszerűek.