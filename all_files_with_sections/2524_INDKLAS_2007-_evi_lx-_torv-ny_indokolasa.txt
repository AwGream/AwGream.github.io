2007. évi LX. törvény indokolása

az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről

-----STARTING---POINT---ALTALANOS--- 

A törvény elfogadása elengedhetetlen az 1995. évi LXXXII. törvénnyel (a továbbiakban: Keretegyezmény) kihirdetett „ENSZ Éghajlatváltozási Keretegyezményéhez” kapcsolódó, a 2007. évi IV. törvénnyel (a továbbiakban: Jegyzőkönyv) kihirdetett „Kiotói Jegyzőkönyv” végrehajtása érdekében. Ezen kívül a törvény elfogadása az üvegházhatású gázok kibocsátási egységei Közösségen belüli kereskedelmi rendszerének létrehozásáról szóló 2003/87/EK irányelvnek a Kiotói Jegyzőkönyv projekt-mechanizmusára tekintettel történő módosításáról szóló 2004/101/EK európai parlamenti és tanácsi irányelvnek (a továbbiakban: Linking Irányelv) hazai jogba történő átültetése miatt ugyancsak szükséges. A Linking Irányelv a Jegyzőkönyv projekt-alapú mechanizmusait az Európai Unió kibocsátási egység kereskedelmi rendszerével (EU-ETS) összekapcsolja össze.

A törvény célja a Keretegyezménnyel és a Jegyzőkönyvvel kapcsolatos jogi és intézményi keretrendszer felállítása, valamint annak megfelelő működéséhez szükséges szabályok meghatározása. A Keretegyezmény és a Jegyzőkönyv alapján a Magyar Köztársaság nemzetközi kötelezettségeket vállalt annak érdekében, hogy elősegítse az éghajlati rendszerre gyakorolt veszélyes emberi hatás megakadályozását. A Jegyzőkönyv alapján ez a kötelezettség a számszerű kibocsátás-csökkentés mellett a kibocsátások hiteles nyilvántartását és az ezzel kapcsolatos jelentéstétellel kapcsolatos rendszer felállítását is magába foglalja.

A Jegyzőkönyv 2005. február 16-án lépett hatályba, így az abban vállalt kötelezettségek Magyarország szempontjából jogilag érvényesek. Ennek megfelelően a Jegyzőkönyvet ratifikáló, vagy ahhoz csatlakozó országok számára az üvegházhatású gázok kibocsátásának csökkentésén kívül már a 2008-2012-es vállalási időszak előtt is fennállnak kötelezettségek. Ezek között van a Jegyzőkönyv alapján létrejövő kiotói egységek mint kincstári tulajdonban lévő vagyoni értékű jogok létrehozása és a velük mint speciális környezetvédelmi relevanciájú vagyonnal való gazdálkodás megalapozása. Emellett szükséges egy, az üvegházhatású gázok nyilvántartását végző Nemzeti Nyilvántartási Rendszer és a kiotói egységek nyilvántartását végző nemzeti forgalmi jegyzék létrehozása és működtetése. A Jegyzőkönyv alapján létrehozott ún. rugalmassági mechanizmusok hazai működésével kapcsolatos alapvető rendelkezéseket is tartalmaz a törvény, amelyek kiegészítik az üvegházhatású gázok kibocsátási egységeinek kereskedelméről szóló 2005. évi XV. törvény (a továbbiakban Üht.) ilyen irányú rendelkezéseit.

A kibocsátás-csökkentéssel kapcsolatos Nemzeti Éghajlatváltozási Stratégia és - Program a Jegyzőkönyv jelentési kötelezettségei mellett „az üvegházhatást okozó gázok Közösségen belüli kibocsátásának nyomon követését szolgáló rendszerről és a Kiotói Jegyzőkönyv végrehajtásáról”  szóló 2004/280/EK európai parlamenti és tanácsi határozat (a továbbiakban: 2004/280/EK határozat) végrehajtásához szükséges. A határozat alapján kötelező egy, a kibocsátások csökkentésével és várható szintjének alakulásával kapcsolatos Nemzeti Éghajlatváltozási Program felállítása.

A törvényi szintű szabályozás szükséges az új típusú vagyoni értékű jogok létrehozása és az azzal való gazdálkodás alapelveinek, valamint a fent említett Nemzeti Nyilvántartási Rendszerhez kapcsolódó adatszolgáltatási kötelezettségnek a meghatározása érdekében. A Jegyzőkönyv és az EU előírásoknak megfelelő Nemzeti Éghajlatváltozási Program, amely az üvegházhatású gáz kibocsátási pályák középtávú tervezését teszi lehetővé, szintén törvényi szintű szabályozást igényel.

-----STARTING---POINT---RESZLETES---

Az 1. §-hoz

A törvény hatálya kiterjed minden olyan, Magyarországon megvalósuló tevékenységre, amely összefügg a Magyar Köztársaságnak a Keretegyezménynek és a Jegyzőkönyvnek, valamint az ezek alapján később elfogadott határozatoknak megfelelő nemzetközi kötelezettségeivel, valamint a vonatkozó közösségi szabályozással. Ezek a tevékenységek az üvegházhatású gázok kibocsátásainak a Jegyzőkönyvben vállalt szint alatt tartásával, valamint a kibocsátások előírásoknak megfelelő nyomon követésével, nyilvántartásával és az azzal kapcsolatos jelentéstétellel függnek össze. Ezeket a tevékenységeket természetes személyek, jogi személyek, valamint jogi személyiség nélküli szervezetek is végezhetik.

A Jegyzőkönyv alapján előírt kötelezettségek közül külön kiemelkedik a Jegyzőkönyv alapján létrehozott, a Magyar Állam kincstári vagyonába tartozó kiotói egységek mint kincstári vagyon kezelése; valamint az üvegházhatású gázok kibocsátásának nyilvántartása és a kibocsátásokkal kapcsolatos jelentéstétel.

A Jegyzőkönyv lehetőséget ad az un. rugalmassági mechanizmusok alkalmazására (nemzetközi együttműködéssel, Magyarországon vagy magyarországi illetékességű résztvevővel megvalósuló projekt-tevékenységekre, valamint a kiotói egységek nemzetközi kereskedelemére), melyek elősegítik a költséghatékony üvegházhatású gáz kibocsátás csökkentést.

A 2. §-hoz

A törvény jelen §-a definiálja a fogalmakat, így vagyoni értékű jogként a keletkező kiotói egységeket, a Jegyzőkönyvnek, az azt követő döntéseknek, valamint a Linking Irányelvnek megfelelően. Emellett a Jegyzőkönyv 6. és 12. cikke alapján létrehozott nemzetközi rugalmassági mechanizmusok, projekt-tevékenységek is meghatározásra kerülnek.

A kibocsátható kiotói egységek csak államközi forgalomban forgalomképesek, a Jegyzőkönyvet ratifikált vagy ahhoz csatlakozott Részes Felek között, a Jegyzőkönyv 17. cikke és azt követő döntések alapján előírt feltételek teljesülése esetén. Az igazolt kibocsátás-csökkentési egység, a kibocsátás-csökkentési egység, valamint az eltávolítási egység is korlátozottan forgalomképes, a Jegyzőkönyvet ratifikált vagy ahhoz csatlakozott Részes Felek között, de azokat a Részes Felek által felhatalmazott személyek is birtokolhatják és átadhatják a Részes Felek felhatalmazása alapján.

A 3. §-hoz

A törvénynek megfelelően az Országgyűlés Nemzeti Éghajlatváltozási Stratégiát (a továbbiakban: Stratégia) fogad el, és annak végrehajtására a Kormány Nemzeti Éghajlatváltozási Programot (a továbbiakban: Program) állít össze és hajt végre annak érdekében, hogy teljesíteni lehessen a Keretegyezmény és a Jegyzőkönyv keretében vállalt, és az üvegházhatást okozó gázok összes kibocsátásának korlátozására vagy csökkentésére vonatkozó kötelezettségeket. A Stratégia és a Program további célja, hogy átlátható módon és pontosan ellenőrizni lehessen a Keretegyezmény és a Jegyzőkönyv keretében, az üvegházhatást okozó gázok összes kibocsátásának korlátozása vagy csökkentése tekintetében vállalt kötelezettségekkel kapcsolatosan elért tényleges és várható eredményeket. A Program elemeit a Jegyzőkönyv és az azt követő döntések, a 2004/280/EK határozat, és arra hivatkozva a Linking Irányelv a 2003/87/EK irányelv 21. cikkének (3) bekezdését módosítva írja elő. Ezeknek az előírásoknak megfelelően olyan Program kerül kidolgozásra, amely a kibocsátás csökkentés társadalmi és gazdasági hatásaira vonatkozóan a hosszú távú kibocsátás-csökkentési koncepciót is magába foglalja. Tekintettel a Program tartalmára, elfogadása előtt annak tervezetét a Kormány nyilvánosságra hozza és társadalmi konzultációra bocsátja. A konzultáció eredményeit a Program véglegesítése során a Kormány figyelembe veszi. A Kormány a Programot annak elfogadása után nyilvánosságra hozza a közösségi szabályozásnak megfelelően [2004/280/EK határozat 2. cikk (3) bekezdése].

A Stratégiát első alkalommal a 2008-2025-ig tartó időszakra kell kidolgozni a nemzetközi kötelezettségvállalásokra tekintettel. A Kormány a Stratégia felülvizsgálatát az annak elfogadását követő két év elteltével, azt követően öt évente előkészíti. A Programot a Keretegyezmény, illetve a Jegyzőkönyv keretei között első alkalommal két éves időszakra, a továbbiakban a kötelezettségvállalási időszakok szerint kell meghatározni, figyelembe véve a vonatkozó EU programokat, szakpolitikákat és előírásokat. A Kormány az Országgyűlés előtt évente beszámol a Program végrehajtásáról és a végrehajtás során szerzett tapasztalatokról.

A 4. §-hoz

A Jegyzőkönyv és a 2004/280/EK határozat alapján Nemzeti Kibocsátási Leltárt (a továbbiakban: Leltár) és Nemzeti Nyilvántartási Rendszert (a továbbiakban: Rendszer) kell a Részes Feleknek felállítani. A Leltár a Rendszer részét képezi. A környezetvédelemért felelős miniszter (a továbbiakban: miniszter) hozza létre és működteti a Jegyzőkönyvnek és az azt követő döntéseknek megfelelően a Rendszert, - meghatározott intézményi feltételek, minőségbiztosítás és minőségellenőrzés mellett -, az üvegházhatást okozó gázoknak a forrásokból való, emberi eredetű kibocsátásának és a szén-dioxid nyelőkben történő eltávolításának becslése és nyilvántartása céljából.

A Rendszer működtetése további adatszolgáltatást igényel mind a már működő, mind a tervezett tevékenységek üvegházhatású gáz kibocsátásával kapcsolatosan.

Az 5. §-hoz

A miniszter külön jogszabály szerint közhiteles nemzeti forgalmi jegyzéket (a továbbiakban: Forgalmi Jegyzék) hoz létre és vezet annak érdekében, hogy pontosan számon lehessen tartani a kibocsátható mennyiségi egységek, az eltávolítási egységek, a kibocsátás-csökkentési egységek és az igazolt kibocsátás-csökkentési egységek kiadását, birtoklását, átadását, megszerzését, törlését vagy visszavonását és a kibocsátható mennyiségi egységek, a kibocsátás-csökkentési egységek és az igazolt kibocsátás-csökkentési egységek átvitelét.

A Forgalmi Jegyzékben való nyilvántartásba vétel konstitutív hatályú, mivel a kiotói egységek a bejegyzéssel jönnek létre.

A Forgalmi Jegyzék részét képezi az Üht. 15. §-a értelmében létrehozott forgalmi jegyzék is.

A kiotói egység megszerzése, visszaadása, átruházása és törlése a Forgalmi Jegyzékben vezetett kiotói egység-forgalmi számlán történő nyilvántartásba vétellel teljesül.

A Magyar Állam kincstári vagyonába tartozó kiotói egységek a Forgalmi Jegyzékben külön, a miniszter kezelésében lévő számlán kerülnek nyilvántartásra.

A miniszter rendeletben határozza majd meg a Forgalmi Jegyzék működtetésének részletes szabályait, illetve a számla feletti rendelkezési jog gyakorlásának szabályait.

A Forgalmi Jegyzéket kezelő szervezetnek ki kell alakítania a tevékenységének ellátásához használt informatikai rendszer biztonságával kapcsolatos szabályozási rendszert, és gondoskodnia kell az informatikai rendszer kockázatokkal arányos védelméről.

A 6. §-hoz

Az üvegházhatású gázok kibocsátásával, illetve nyelőkkel történő eltávolításával kapcsolatos adatok, így különösen a Stratégiára, a Programra, a Rendszerre, a nemzetközi rugalmassági mechanizmusokra vonatkozó adatok környezeti információnak minősülnek, azaz bárki által megismerhetők.

A 7. §-hoz

A Keretegyezmény és a Jegyzőkönyv keretében vállalt kötelezettségek értelmében, a projekt-tevékenységekről és a várható üvegházhatású gáz kibocsátási előrejelzésekről, valamint a tényleges előrehaladás értékelésének érdekében tett lépésekről a miniszter az egyes kérdésekben illetékes szaktárcák bevonásával a Jegyzőkönyv és azt követő döntések alapján előírt jelentéseket készít.

A miniszter az illetékes szaktárcák bevonásával kétévente jelentést készít a Programról, valamint arról, hogy a hazai kibocsátás-csökkentési tevékenységek milyen mértékben járulnak hozzá a nemzeti szintű kibocsátások csökkentéséhez, valamint arról, hogy a projekt-mechanizmusok milyen mértékben egészítik ki a hazai kibocsátás-csökkentési tevékenységet, továbbá arról, hogy ezek hogyan arányulnak egymáshoz.

A miniszter felelős a Jegyzőkönyv és az azt követő döntések alapján előírt jelentéstételéért a Keretegyezmény Titkársága és az Európai Bizottság irányába.

A 8. §-hoz

A kiotói egységekre a Jegyzőkönyvben és az azt követő döntésekben megállapított szabályok vonatkoznak. A kiotói egységek a fenti szabályoknak megfelelően korlátozottan forgalomképesek. A kiotói egységek a törvény 5. §-a szerinti Forgalmi Jegyzékbe való bejegyzéssel jönnek létre a Magyar Állam kincstári vagyonába tartozó vagyoni értékű jogként, és a Forgalmi Jegyzékből való törléssel szűnnek meg.

A 9-10. §-hoz

A gazdálkodás szabályaira az államháztartásról szóló 1992. évi XXXVIII. törvény (a továbbiakban: Áht.) mellett a kincstári vagyonra vonatkozó jogszabályok, a törvény és az alapján megalkotandó végrehajtási rendeletek rendelkezései az irányadók. A Magyar Állam kincstári vagyonába tartozó kiotói egységekkel való gazdálkodás a Jegyzőkönyvben és az azt követő döntésekben lefektetett szabályoknak megfelelően történik. A gazdálkodás és a bevételek felhasználása az üvegházhatású gázok hazai kibocsátásának, valamint az éghajlatváltozás negatív hatásainak csökkentését kell, hogy szolgálja, a társadalom és gazdaság hosszú távú érdekeit figyelembe véve.

A 11-13. §-hoz

A Jegyzőkönyv 6. és 12. cikke lehetőséget biztosít olyan projekt alapú kibocsátás-csökkentési tevékenységekre, amelyekben a Jegyzőkönyvet ratifikált, vagy ahhoz csatlakozott Részes Fél, vagy az ő meghatalmazásával rendelkező jogi személy vehet részt. A Jegyzőkönyv 6. cikke alapján a Magyar Köztársaság területén 2008 és 2012 között a vállalt üvegházhatású gáz kibocsátás korlátozási és csökkentési célok elérése érdekében együttes végrehajtási projekt-tevékenységek hajthatók végre a Linking Irányelv által előírt korlátozásoknak megfelelően.

Amennyiben magyarországi illetékességű jogi személyek részt kívánnak venni projekt alapú mechanizmusokban, azt kizárólag a miniszter által kiállított felhatalmazás birtokában tehetik meg, mivel jogi személyek csak a Részes Fél meghatalmazásával vehetnek részt ilyen tevékenységekben. Az ilyen projektekben való részvételnek összhangban kell lennie a Keretegyezménnyel, a Jegyzőkönyvvel, valamint az azt követő döntéseknek a vonatkozó előírásaival, módszereivel és útmutatásaival.

A hazai projekt alapú tevékenységeket, illetve a magyarországi illetékességű jogi személyeknek más országban zajló projekt tevékenységeit a miniszter engedélyezi és felügyeli az adott ügyben illetékes szaktárcák bevonásával.

A 14. §-hoz

A záró rendelkezések felhatalmazást adnak a Kormánynak, illetve a miniszternek, hogy rendeletben szabályozzák a Jegyzőkönyv alapján felállítandó rendszer részelemeit, a projekt alapú mechanizmusokra vonatkozó egyes kérdéseket illetőleg.

A 15.§-hoz

A törvény módosítja az Áht.-t a kiotói egységeknek a megfelelő államháztartási jogi szabályozása érdekében.

A 16. §-hoz

A törvénnyel az Üht. néhány rendelkezését is szükséges módosítani. A módosítások az Országos Környezetvédelmi, Természetvédelmi és Vízügyi Főfelügyelőség (a továbbiakban: Főfelügyelőség) mint környezetvédelmi hatóság 2005. és 2006. évi jogalkalmazási gyakorlata során tapasztalt - az Üht. szintjén kezelendő és az Európai Unió kibocsátási egység kereskedelmi rendszerének hatékony és végrehajtható működtetéséhez szükséges - jogszabályi hiányosságok korrekcióját, illetve a jelenlegi törvény és az Üht. közötti összhangot szolgálják.

A kiegészítő javaslatok a Jegyzőkönyvben a Magyarország által vállalt kötelezettségek teljesítéséhez is elengedhetetlenek, tekintettel arra, hogy 2008. január 1-jétől az Európai Unió kibocsátási egység kereskedelmi rendszerében vagyonértékű és forgalomképes jogként keletkeztetett kibocsátási egységek egyben kibocsátható mennyiségi egységekké is válnak.

A Jegyzőkönyv alapján létrehozandó Nemzeti Nyilvántartási Rendszer, a nemzeti jelentéstételi kötelezettséggel érintett kibocsátási adatok, valamint a rugalmassági mechanizmusok hazai működésével kapcsolatos alapvető rendelkezésekhez szükséges adatok és információk legfőbb és jelenleg leghitelesebb adatforrása az Európai Unió kibocsátási egység kereskedelmi rendszerének nyilvántartása. Emiatt szükségesek azon rendelkezések, amelyek a hiteles adatok rendelkezésre bocsátását minden helyzetben biztosítják. Az Üht. 5. §-ának módosítása ezt a célt szolgálja, azzal, hogy a visszaadási kötelezettséget konkrétan definiálja azért, hogy a rosszul vagy nem hitelesen meghatározott, illetve a hiányzó kibocsátási adatok megfelelően és végrehajthatóan megállapíthatók legyenek, így korrekt adat kerüljön bevezetésre a közhiteles nyilvántartásba.

Az üvegházhatású gázok kibocsátásával kapcsolatos hitelesítési tevékenység személyi és szakmai feltételeiről szóló 183/2005. (IX. 13.) Korm. rendelet alapján Magyarországon egy egyébként külföldön bejegyzett hitelesítő csak úgy járhat el, ha előtte a Főfelügyelőség is bejegyzi a megfelelő névjegyzékbe. Az Üht. 5. § (3) bekezdésének utolsó mondata [külföldi hitelesítő jogosultságát az üzemeltetőnek kell igazolnia a környezetvédelmi hatósághoz az (1) bekezdés szerint benyújtott jelentésében] félrevezető volt, mivel az üzemeltetőnek ezt külön nem kell igazolnia a jelentésében, ezért ezt is módosítani szükséges.

A kibocsátási egységek közhiteles nyilvántartása a forgalmi jegyzékben valósul meg. Az üzemeltetőknek az átmenetileg tulajdonukba adott egységekkel minden évben el kell számolniuk az állam felé, sőt a tárgyévi tényleges kibocsátásnak megfelelő mennyiséget vissza is kell adniuk az államnak. Mind az elszámolási, mind a visszaadási kötelezettség teljesítése a nemzeti forgalmi jegyzékben történik. A visszaadás az üzemeltető számlájáról a Magyar Állam számlájára történik, az üzemeltető által kezdeményezett tranzakció végrehajtásával. Jelenleg a visszaadási kötelezettséget az Üht. 11. §-a a következőképpen szabályozza: „Az üzemeltető köteles az 5. § (1) bekezdés szerint nyomon követett és hitelesített tárgyévi kibocsátásainak megfelelő mennyiségű kibocsátási egységet a tárgyévet követő év április 30-ig külön jogszabály szerint visszaadni a Magyar Állam részére.” A meglévő két bekezdés alapján visszaadási kötelezettség jelenleg csak a 11. § alapján van, amely az 5. § (1) bekezdés szerint jelentett egységekre vonatkozik, a hatóság által esetlegesen korrigált plusz mennyiségekre [Üht. új 5. § (4) bekezdése] nem. Ennek következtében a jelentetten felül visszaadandó mennyiség visszaadásának elmulasztása nem szankcionálható, ezért ezt is módosítani szükséges.

A 17. §-hoz

A törvénynek ez a §-a a közösségi irányelveknek való megfelelésre vonatkozó rendelkezéseket tartalmazza.