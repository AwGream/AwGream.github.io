2015. évi XLI. törvény indokolása

a Nemzetközi Beruházási Bank megalapítása tárgyában, Moszkvában, 1970. július 10-én aláírt és 1990. december 20. napján módosított Egyezmény és az Egyezményhez csatolt Alapszabály, továbbá az ezek módosításáról szóló Jegyzőkönyv, valamint a Jegyzőkönyv részes államává váláshoz kiadott értesítések kihirdetéséről

-----STARTING---POINT---ALTALANOS---

Általános indokolás

Magyarország az 1970-ben létrehozott, moszkvai székhelyű, ENSZ-nél bejegyzett, tevékenységét illetően a tagországok területén adómentességet élvező moszkvai székhelyű Nemzetközi Beruházási Bank (NBB) egyik alapító tagja volt. Tagsági jogviszonyunk a Bank nem kellően hatékony és átlátható tevékenysége, valamint a reformjával, modernizálásával kapcsolatos reális kilátások hiánya miatt általunk történt felmondását követően, a hathónapos felmondási idő után, 2000. év december 15-én megszűnt.

A kilépéssel kapcsolatos elszámolásokat ugyanakkor nem sikerült megállapodás útján lezárni.

2014-ben befejeződött a Bank alapításáról és Alapszabályáról szóló Megállapodás pontosítását célzó sokoldalú kormányközi Jegyzőkönyv kidolgozása, amely a Bank működését, irányítását a nemzetközi normák szerint szervezi újjá, biztosítva a kisebb tőkearányú országok érdekeinek hatékony képviseletét is. Így Magyarország felvételi kérelmét már egy új, modern alapokon működő bankhoz nyújthatta be.

A Bank tevékenységének nemzetközi normák alapján történő aktivizálását, partneri kapcsolatok kialakítását támogatják az európai regionális bankok, köztük az EBRD, EIB, Északi beruházási Bank, Fekete-tengeri Kereskedelmi és Fejlesztési Bank is, képviselőik megjelennek a Bank Tanácsülésein is.

A magyar tagság megújításában e körülmények mellett fontos szerepet játszik az is, hogy a tagság feltételeiről létrejött megállapodás szerint korábbi alaptőke befizetésünk teljes összegét reaktiválhatjuk.

A tevékenységében és irányításában megújuló NBB-ben viselt tagsági viszonyunk megújítása jól szolgálja a magyar nemzetgazdaság érdekeit, a szomszédos, EU-tagsággal is rendelkező országokhoz, valamint Oroszországhoz, Vietnámhoz és Kubához fűződő gazdasági, pénzügyi kétoldalú kapcsolataink bővítését, jól illeszkedik a „keleti nyitás” kormányzati politikájához is.

Az NBB az általa preferált szindikált hitelnyújtás formájában kapcsolódni kíván a tagországok nemzetgazdasági szintű fejlesztési programjainak finanszírozásához, kiemelt szerepet szánva a kis- és középvállalkozások fejlesztésének is. A Bank tevékenysége ezért jól illeszthető a magyar gazdaságpolitikai célok megvalósításához.

Az NBB-hez fűződő kapcsolataink reményeink szerint éppen a tagországok közti gazdasági, kereskedelmi együttműködés elősegítése területén egészítik majd ki a más nemzetközi pénzügyi intézményekhez fűződő jelenlegi kapcsolatainkat, elősegítve a beruházások finanszírozását, javítva az exportpiacra jutás feltételeit, mindenekelőtt a kereskedelmi ügyletek finanszírozása és az azokhoz kapcsolódó garanciák kibocsátása útján. A nemzetközi pénzpiaci feltételeknél kedvezőbb feltétekkel juthatunk finanszírozási forrásokhoz olyan projektek esetében is, amelyekre más forrásból hitel nem áll rendelkezésünkre.

A törvényben kihirdetésre kerül a Nemzetközi Beruházási Bank megalapítása tárgyában, Moszkvában, 1970. július 10-én aláírt és 1990. december 20. napján módosított Egyezmény és az Egyezményhez csatolt Alapszabály, továbbá az ezek módosításáról szóló Jegyzőkönyv, valamint a Jegyzőkönyv részes államává válásához szükséges értesítések.

Az 1990. évi, módosított Egyezmény és az Egyezményhez csatolt Alapszabály kihirdetésével egyidejűleg hatályát veszti a Nemzetközi Beruházási Bank megalapítása tárgyában Moszkvában, 1970. július hó 10. napján aláírt Egyezmény és az Egyezményhez csatolt Bank-Alapszabály kihirdetéséről szóló 1971. évi 7. törvényerejű rendelet.

A törvény rendelkezik továbbá arról is, hogy az 1990. évi, módosított Egyezmény és az Egyezményhez csatolt Alapszabály rendelkezései addig az időpontig maradnak hatályban, amíg az ezek módosításáról szóló, 2014. május 8-án kelt Jegyzőkönyv nemzetközi jogilag hatályba lép.

-----STARTING---POINT---RESZLETES---

Részletes indokolás

Az 1. §-hoz

A Nemzetközi Beruházási Bank megalapítása tárgyában, Moszkvában, 1970. július 10-én aláírt és 1990. december 20. napján módosított Egyezmény (a továbbiakban: Egyezmény) és az Egyezményhez csatolt Alapszabály, továbbá az ezek módosításáról szóló Jegyzőkönyv (a továbbiakban: Jegyzőkönyv) a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nszt.) 2. § a) pontja szerinti nemzetközi szerződésnek minősül, azokra ennek megfelelően az Nszt. előírásai vonatkoznak.

Az Nszt. 7. § (1) bekezdés a) pontjára és (3) bekezdés b) pontjára tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés erre felhatalmazást ad. Az 1. § e felhatalmazás megtételét szolgálja.

A 2. §-hoz

Az Egyezmény és az Egyezményhez csatolt Alapszabály kihirdetéséről rendelkezik.

A 3. §-hoz

Az Egyezmény és az Egyezményhez csatolt Alapszabály orosz nyelvű hiteles szövegét és annak hivatalos magyar nyelvű fordítását tartalmazza.

A 4. §-hoz

A Jegyzőkönyv kötelező hatályának elismeréséről szóló országgyűlési felhatalmazás megtételét szolgálja.

Az 5. §-hoz

A Jegyzőkönyv kihirdetéséről rendelkezik.

A 6. §-hoz

A Jegyzőkönyv és annak mellékleteinek angol nyelvű hiteles szövegét és annak hivatalos magyar nyelvű fordítását tartalmazza.

A 7. §-hoz

A Magyarország tagfelvételi kérelméről szóló értesítés, valamint a Nyilatkozat magyar nyelvű hiteles szövegét tartalmazza.

A 8. §-hoz

A Jegyzőkönyvnek a Nyilatkozat III. cikk harmadik bekezdése szerint meghatározott időponttól kezdődő ideiglenes alkalmazásáról rendelkezik.

A 9. §-hoz

A törvény hatályba léptető rendelkezéseit tartalmazza. Az Nszt. 10. § (1) bekezdés f) pontjának megfelelően rögzíti, hogy a törvény végrehajtásáról a nemzetgazdasági miniszter gondoskodik.

A 10. §-hoz

Az 1971. évi 7. törvényerejű rendelet, valamint az Egyezmény és az Egyezményhez csatolt Alapszabály, valamint a törvény 1-3. §-a és 8. §-a hatályon kívül helyezéséről rendelkezik.