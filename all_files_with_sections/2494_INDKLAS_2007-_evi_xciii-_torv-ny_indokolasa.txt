2007. évi XCIII. törvény indokolása

a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény módosításáról

-----STARTING---POINT---ALTALANOS--- 

A közszolgálati reformmal összefüggő foglalkoztatási jogviszonyok felülvizsgálata során az Államreform Bizottság javaslatai alapján a Kormány a kapcsolódó törvénymódosítások beterjesztését két ütemben határozta el.

A jelen törvény a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) módosításának 2007. szeptember 1-jén hatályba lépő első ütemét tartalmazza.

A közszolgálati reform első ütemébe a Hjt. vonatkozásában

- a kötelező próbaidő kikötése,

- a szakmai alkalmatlanság esetén a felmentési idő csökkentése,

- a felmentési időre vonatkozó szabályok egységesítése, valamint

- a civilesítés körében a honvédelmi tárca hivatali szervezeteiben az átminősítés korlátozása tartozik.

A közszolgálati reform első ütemének intézkedései mellett a Hjt. módosítása indokolt a Szolgálati Jogviszonyban Állók Érdekegyeztető Fórumának (a továbbiakban: SZÉF) működése törvényi alapjának létrehozása érdekében is.

Az időközi jogszabály-módosításokra, valamint a hatályosulás tapasztalataira tekintettel kidolgozásra került a Hjt. kormányzati programokhoz közvetlenül nem kötődő módosításának közepes terjedelmű szövegtervezete is. A törvény ezen részei az időközi jogszabályi és szervezeti változások következményeire, valamint az alkotmánybírósági és adatvédelmi biztosi döntésekre figyelemmel a Hjt. rendszerét és struktúráját nem érintő pontosításokat kezdeményeznek. A törvény meghatározó része továbbá a fegyelmi fejezet felülvizsgálata, amelyet a hadkötelezett állományt békeidőben kiváltó szerződéses legénységi állomány nagy tömegű megjelenése is szükségessé tett.

-----STARTING---POINT---RESZLETES---
Az 1. §-hoz

A Hjt. 2. § (3) bekezdését érintő módosítás az állományilletékes parancsnok, mint egyszemélyi vezető státuszát fenntartva lehetővé teszi, hogy olyan katonai szervezeti egység esetében, amelynek részei nem egy helyőrségbe települnek a miniszter által kiadott alapító okirat határozza meg az elkülönült katonai szervezeti egység vezetőjének részjogosítványait.

A Hjt. 2. § (32) bekezdés b) pontjára vonatkozó rendelkezés a tipikus tartós külszolgálati formákat összefoglalóan határozza meg.

A 2. §-hoz

A rendelkezés biztosítja az állomány érintett tagjának, hogy a köztisztviselői vagy közalkalmazotti munkakörré minősített katonai beosztását az állomány tagjaként tovább folytassa. Ha az állomány tagja a köztisztviselői vagy közalkalmazotti munkakört elhagyja, azt már csak köztisztviselő, illetve közalkalmazott láthatja el.

A 3. §-hoz

A külföldi műveletek tapasztalatai alapján nem indokolt a katonai kontingens létszámához kötni a Tábori Lelkészi Szolgálat jelenlétét. A törvény ennek megfelelően módosítja a rendelkezést azzal, hogy a jövőben a vallásgyakorlás feltételeinek biztosításáról az adott művelet körülményei alapján születik döntés.

A 4. §-hoz

A rendelkezés a választási eljárásról szóló 1997. évi C. törvény „szavazás a külképviseleten” alcímére utal. A törvény a külföldi műveleti területen állomásozó katonai szervezet vezetője részére ad eligazítást a választásokkal kapcsolatos feladatok végrehajtására.

Az 5. §-hoz

A SZÉF 2006. októberében, Alapszabályának elfogadását követően megkezdte működését azzal, hogy a katonákra és a rendvédelmi szervek hivatásos állománya vonatkozásában az ágazatközi érdekegyeztetés fórumrendszerét a jogállási törvényekbe be kell iktatni. A törvény e kormányzati vállalásnak tesz eleget.

A 6. §-hoz

A Hjt. módosítandó rendelkezése főszabályként megállapítja a szerződéses szolgálati viszony létesíthetőségének idejét. Ez alól a hatályos rendelkezés a nemzetközi kötelezettség teljesítéséből, együttműködésből eredő feladat végrehajtása, valamint a nem katonai tanintézetekben tanulmányokat folytatók esetében teszi lehetővé az eltérést. A törvény a szerződéses szolgálati viszony időtartamát az ösztöndíj folyósításának időtartamához köti.

A 7. §-hoz

A törvény korlátokkal általánossá teszi a próbaidő kikötésének kötelezettségét. A privilegizált személykörök (tényleges állományú hallgató átvétele, szerződéses-hivatásos állományváltás, szerződés-hosszabbítás) fenntartása és pontosítása ugyanakkor indokolt.

A missziós tevékenységet vállalók esetében a próbaidő alóli mentesülést a Hjt. 45. §-ának (7) bekezdése tartalmazza, mivel e személykörben a katonai alapképzettség már adott, csak a konkrét feladatra való felkészítésre és összekovácsolásra van szükség. A törvény a nem mentesített személykör esetében a próbaidőt egységesen 3-6 hónap között teszi kötelezővé.

A 8. §-hoz

A Hjt. 46. § (3) bekezdés b) pontjának módosítása szolgálati érdek megléte esetén biztosítja az egyéni pályázattal elnyert munkakörökbe történő vezénylést az Európai Unió újonnan megalakult védelmi kérdésekkel foglalkozó szerveibe is. Az Európai Védelmi Ügynökség esetében a szervezetben meglévő valamennyi munkahelyet minden tagország részéről csak pályázat útján lehet betölteni, ugyanakkor az egyéni pályázatok biztosíthatják a küldő állam befolyásának érvényesítését a szervezet munkájában.

A Hjt. 46. §-ának további módosítása szerint a közszolgálati reform céljainak megfelelően a honvédelmi tárcánál, valamint hivatalainál és háttérintézményeinél a megüresedett szolgálati beosztás katonával történő feltöltésére kizárólag akkor kerülhet sor, ha a munkakör vagy beosztás elemzése alapján a feladatok ellátásához katonai-szakmai ismeretek is szükségesek. Ezzel párhuzamosan kivételessé válik a köztisztviselői és közalkalmazotti munkakörök szolgálati beosztássá átminősítésének lehetősége. A teljes körű munkakör-elemzésre - a szervezeti átalakításokkal összhangban - 2007. december 31-ig kerül sor. A rendelkezés törvényi szinten adja meg a beosztás- és munkakörelemzés szempontrendszerét.

A 9. §-hoz

A törvény egyértelművé teszi, hogy egy évet meg nem haladó külföldi szolgálatra vezénylések meghatározott időtartamába a hazautazás nem számít bele. Ennek megfelelően a 30 napos meghosszabbítás kivételesen alkalmazható azért, hogy az állomány tagját ne kelljen az esetleges közlekedés-szervezési akadályok miatt rendelkezési állományba helyezni.

A 10. §-hoz

A Hjt. 59. § (1) bekezdés c) pontja szerinti rendelkezés hatályos szövege a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) ugyanilyen tartalmú rendelkezésének egyidejű módosításával került megállapításra. A Hszt. szabályát az Alkotmánybíróság hatályon kívül helyezte, ezért a Hjt. módosítása indokolt.

A 11. §-hoz és 39. §-hoz

A Hjt. új 59/A. §-a - az egységesítés során az 1992. évi XXXIII. törvény (a továbbiakban: Kjt.) 8 hónapos felmentési idő-maximumát átvéve - az eddig egységesen hat hónapos felmentési időt differenciálja arra is figyelemmel, hogy a szolgálati viszonyban kollektív szerződés kötése kizárt.

E megoldás szerint a szolgálati viszony kezdeti szakaszában a 2 hónapos minimális felmentési idő öt évenként emelkedik egy hónappal, a maximális 8 havi időtartamot 30 szolgálati év után elérve.

A számítási módot a Hjt. 259. § (1) bekezdése tartalmazza azzal, hogy a más közszolgálati viszonyból áthelyezett állomány korábbi közszolgálati idejét is a felmentési idős szempontjából figyelembe venni rendeli.

A 12. §-hoz

A Hjt. 59/A. §-a szerinti felmentési idő-mértékek kedvezőbbek a Kjt. hasonló funkciójú elemeinél arra figyelemmel, hogy a Hjt. 60. § (1) bekezdése csak a felmentési idő csökkentésében való megállapodást teszi lehetővé.

A Hjt. 60. § (3) bekezdésének módosítása a beosztása ellátására alkalmatlan szakmai minősítést kapott személykört érinti. A közszférában foglalkoztatottak jogviszonyáról szóló törvények módosításáról szóló 2006. évi LXXII. törvény 4. § (2) bekezdése a Hjt. 59. § (5) bekezdése szerinti más beosztás-biztosítási kötelezettség alkalmazási köréből már kiemelte e személyeket. Annak érdekében, hogy a felmentési idő alkalmazása is kizárásra kerüljön az áthelyezési kötelezettség mellett, a felmentés szankció-jellegű altípusai közé kell sorolni a szakmai alkalmatlanság jogkövetkezményét. A végkielégítésre jogosultságot e személykörben a Hjt. 67. § (7) bekezdése zárja ki.

A 13. §-hoz

A családok támogatásáról szóló 1998. évi LXXXIV. törvény 21. §-a 2006-ban úgy módosult, hogy a gyermekgondozási segélyben részesülő személy - a gyermek egy éves kora után - kereső tevékenységet folytathat. A törvény a katonák esetében is követi az általános szabályt.

A 14. §-hoz

A törvényben megfogalmazottak a szolgálati és a nem szolgálati jogviszony közti átjárhatóságot teszi rugalmasabbá azzal, hogy az ismételt szolgálati jogviszony létesítése esetén az állományba való visszavétel szabályait kell alkalmazni a rendfokozat megállapításánál.

A 15. §-hoz

A törvény az egészségügyi ellátásokkal összefüggésben pontosítja a szolgálatteljesítés alóli mentesítések körét.

A 16. §-hoz

A törvény a Hjt. 83. § (9) bekezdése szerinti miniszteri jogkörre utalással pontosítja a speciális beosztást betöltők előmeneteli szabályát.

A 17. §-hoz

A törvény honvédelmi miniszteri rendeleti szintű értelmezést emel a szolgálati törvény rendelkezései közé az általános munkajogi törvényi szabályoknak megfelelően.

A 18. §-hoz

A törvény - a Munka Törvénykönyve 130. § rendelkezéseinek adaptációjával - egyértelművé teszi, hogy az illetménynélküli szabadság időtartamára csak korlátozottan jár az alap- és pótszabadság.

A 19. §-hoz

A módosítás a szervezeti struktúra módosulását követi, az ügynökségek megjelenésére tekintettel. E szervezetek a minisztérium hivatalaival azonos szintű, típusú és felelősségi körű tevékenységet látnak el, ezért indokolt a Hjt. 110. § (1) bekezdés a) pontjába való felvételük.

A 20. §-hoz

A honvéd-egészségügyben a meghatározott körű katona állomány az egészségügyi tevékenység végzésének egyes kérdéseiről szóló 2003. évi LXXXIV. törvény előírásainak betartása érdekében három műszakban kerül foglalkoztatásra. Az ennek kapcsán korábban pótlékban részesülők köre a katonaorvosokkal bővül ki.

A 21. §-hoz

A módosítással egyértelművé válnak a beosztás ellátására, valamint az évenkénti továbbképzésre behívott önkéntes tartalékosok eltérő járandóságai.

A 22. §-hoz

A távolléti díj módosítását a pótlékokat meghatározó Hjt. 114. § (1) bekezdése, valamint a Hjt. 106. § (1) bekezdésében említett kiegészítő illetmények közül a rendszeresen fizetettek beillesztése teszi szükségessé.

A 23. §-hoz

Az étkezési hozzájárulásra jogosultak közül a módosítás kizárja azokat, akik 30 napnál hosszabb illetménynélküli szabadságon vannak, illetve a szolgálati beosztásából felfüggesztett, az előzetes letartóztatásban, a katonai fogdában végrehajtásra kerülő szabadságvesztésben és a jogellenes távollétben lévő állományt.

A 24. §-hoz

A Hjt. 126. § (1) bekezdése módosításának célja a szabályozás koherenciájának megteremtése a lakhatási támogatások terén. A törvény a máshol szabályozott, de már a Hjt. hatályba lépését megelőzően is működő részleges lakásfelújítási átalányt és a lakáskarbantartási költségtérítést, mint szintén a lakhatáshoz kapcsolódó támogatásokat emeli be a törvényi felsorolásba. Tekintettel arra, hogy nem új jogintézményekről van szó, a módosítás az államháztartás részére többletterhet nem jelent.

A módosítás enyhíti a pénzbeli lakhatási támogatások szabályait: az 52. életévüket be nem töltött hivatásos tisztek részére is általánosan lehetővé válik a munkáltatói kölcsön igénybevétele. A haderő-átalakításával összefüggésben áthelyezett hivatásos katonák közül a továbbiakban a tisztek mellett a tiszthelyettesi állomány tagjai is kaphatnak vissza nem térítendő juttatást az új szolgálati helyen történő magántulajdonú lakásszerzéshez az áthelyezést követő három éven belül.

A 25. §-hoz

A törvény ruházati illetményre való jogosultságból kizárja azokat, akik egy évet elérő illetménynélküli szabadságon vannak, s ezért az adott évben egyenruha viselésére sincsenek kötelezve, valamint a szolgálati beosztásából felfüggesztett, az előzetes letartóztatásban, a katonai fogdában végrehajtásra kerülő szabadságvesztésben és a jogellenes távollétben lévő állományt.

A 26. §-hoz

A törvény a csekély súlyú fegyelemsértés mérlegelése tekintetében többletként nevesíti a figyelembe vehető tényezőket azzal, hogy az elkövető magatartása és a szolgálati rendhez való viszonya mellett megjelenik az enyhítő és súlyosbító körülmény is. Megjelenítése a jogszabályokban még körültekintőbbé teszi a fegyelmi jogkör gyakorlóját annak érdekében, hogy a figyelmeztetés intézményének alkalmazására valóban csak (nagyon csekély) súlyú fegyelemsértés esetén kerüljön sor.

A 27. §-hoz

A törvény a tűzszerészeti feladatok ellátásával egészíti ki azon szolgálati feladatok körét, amelyek végrehajtásával együtt járó veszély során az állomány tagja végszükségre nem hivatkozhat.

A 28. §-hoz

A törvény e rendelkezésével pontosításra kerül a fegyelmi vizsgálat kezdetének és befejezésének időpontja.

A 29. §-hoz

A törvény az iratismertetés és az összefoglaló jelentés eljárási mozzanatainak sorrendiségét annak érdekében változtatja meg, hogy a döntésre jogosult elöljáró számára felterjesztett összefoglaló jelentésben ki lehessen térni az eljárás alá vont és képviselője észrevételeire és javaslataira.

A 30. §-hoz

A törvény - garanciális szabályként - meghatározza a fegyelmi jogkört gyakorló parancsnok hatáskörét meghaladó fenyítés szükségessége esetén a fegyelmi jogkört gyakorló elöljárójának a fegyelmi eljárással kapcsolatos feladatait és az eljárás rendjét.

A 31. §-hoz

A törvény e rendelkezésével pontosításra, kiegészítésre kerül a feljelentési kötelezettség körülménye.

A 32. §-hoz

A törvény e rendelkezése pontosítja a szabályozást azzal, hogy a fegyelmi jogkört gyakorló parancsnok valamennyi döntését határozati formához köti.

A 33. §-hoz

A törvény - az alaki szabályok meghatározása mellett - kiegészíti és pontosítja a jogerős és végrehajtható fenyítések eseteit.

A 34. §-hoz

A Hjt. 168. § (2) bekezdésének módosítására vonatkozó törvény „a működésbe vetett közbizalmat” szövegrész e rendelkezésbe való beemelésével használt normaszöveggel lehetővé teszi a felfüggesztés intézményének alkalmazását olyan bűncselekmények esetén is, amely a Honvédség működésébe vetett közbizalmat súlyosan sérti, vagy veszélyezteti.

A 35. §-hoz

A törvény az átszervezésekre is figyelemmel pontosítja az alperesként bevonandó katonai szervezeteket.

A 36-38.-hoz és a 43. §-hoz

A törvény e rendelkezéseivel eleget tesz a jogalkotó a személyes adatok védelméről és a közérdekű adatok nyilvánosságáról szóló 1992. évi LXIII. törvény 5. §-ában megfogalmazottaknak, vagyis személyes (jelen esetben fegyelmi felelősséggel kapcsolatos) adatot kezelni csak meghatározott célból, jog gyakorlása és kötelezettség teljesítése érdekében lehet.

Az adatkezelés - a jogerős fegyelmi döntések vonatkozásában - a szolgálati viszony akadályát jelentő 3 éves időtartamra szól. Az adatkezelés célhoz kötöttségét a Hjt. 41. § (2) bekezdése indokolja, mely szerint nem létesíthető szolgálati viszony azzal, akinek a büntetett előélethez fűződő hátrányok alóli mentesítésétől számított 3 év még nem telt el. Nem létesíthető szolgálati viszony azzal sem, akivel szemben a bíróság közügyektől eltiltás, lefokozás, szolgálati viszony megszüntetése büntetést szabott ki, vagy lefokozására, illetőleg szolgálati viszonyának megszüntetésére fegyelmi fenyítésként került sor, a bírósági, illetve a fegyelmi határozat jogerőre emelkedésétől számított három évig.

A szabályozás összefoglalja a fegyelmi eljáráshoz, nyilvántartáshoz (jelentés, adatgyűjtés) kapcsolódó adatkezelés tárgykörét.

A 40. §-hoz

A Hjt. 261. § (1) bekezdése meghatározza azokat az időket, amelyeket a nyugdíjjogosultságot biztosító szolgálati időként figyelembe kell venni. A külszolgálatos családtagként, vagy például gyermekgondozás címen több éven keresztül illetménynélküli szabadságon eltöltött idő esetében a szabályozás szigorítása indokolt.

A 41. §-hoz

A törvény a Hjt. tartalmat nem érintő megfogalmazási korrekciója.

A 42. §-hoz

A törvény kiegészíti a Hjt. végrehajtási felhatalmazó szabályait.

-----STARTING---POINT---VEGE---

A 44. §-hoz

A törvény záró §-a hatályba léptető és hatályon kívül helyező rendelkezéseket tartalmaz, pontosítva a törvény szerinti felmentési idő-számítás és a beosztások átminősítésének eljárási és anyagi jogi szabályait is.