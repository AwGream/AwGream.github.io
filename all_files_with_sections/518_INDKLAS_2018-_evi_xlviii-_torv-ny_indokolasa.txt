2018. évi XLVIII. törvény indokolása

a Nemzeti Közszolgálati Egyetem fenntartói jogait érintő egyes törvények módosításáról

-----STARTING---POINT---ALTALANOS--- 

A Nemzeti Közszolgálati Egyetemről, valamint a közigazgatási, rendészeti és katonai felsőoktatásról szóló 2011. évi CXXXII. törvény (a továbbiakban: NKE törvény) a Nemzeti Közszolgálati Egyetem (a továbbiakban: NKE) fenntartójának a közigazgatás-fejlesztésért felelős miniszter, az igazságügyért felelős miniszter, a honvédelemért felelős miniszter, valamint a rendészetért felelős miniszter részvételével működő Fenntartói Testületet jelöli meg. A Fenntartói Testület a hatáskörébe tartozó ügyekben határozattal dönt a négy tag egyhangú igen szavazatával. A testületi formában működő irányítás a fenntartó működését lassabbá és körülményesebbé teszi. A modern közigazgatás és a minőségi oktatás megteremtése érdekében indokolt, hogy az egyértelmű felelősség és az irányítás a Miniszterelnökséget vezető miniszterhez kerüljön.

A törvény rendelkezik továbbá egy Tanácsadó Testület (a továbbiakban: testület) létrehozásáról, mely testület a Miniszterelnökség vezetésével és az igazságügyért felelős miniszter, a honvédelemért felelős miniszter, a külgazdasági és külügyminiszter, valamint a rendészetért felelős miniszter részvételével működik. A testületet a Fenntartó hatáskörébe tartozó egyes feladatok tekintetében - különösen az egyes miniszterek feladatkörét érintő kérdésekben - javaslattételi és véleményezési jogok illetik meg. A testület tagjait a Fenntartó által megállapított összegű tiszteletdíj illeti meg.

-----STARTING---POINT---RESZLETES---

Az 1. §-hoz

Az Egyetem az utóbbi években az államtudományi és közigazgatási, rendészeti, katonai, nemzetbiztonsági, valamint nemzetközi és európai közszolgálati felsőoktatás területén kívül más képzési területen is egyre több képzést indít: gazdaságtudományok, társadalomtudományi, valamint műszaki képzési területen (lásd Víztudományi Kar létesítése - jogelőd képzések átvétele). Emiatt indokolt az NKE törvény hatályának pontosítása úgy, hogy a törvény hatálya terjedjen ki az NKE által folytatott valamennyi felsőoktatási tevékenységre, de továbbra is indokolt a felsőoktatási terület, mint tárgyi hatály megjelölése.

A 2-3. §-hoz

A törvény előírja, hogy az NKE fenntartói jogait a közigazgatás-fejlesztésért felelős miniszter gyakorolja, ezt követően nevesíti a Fenntartó feladatait, valamint rendelkezik a Fenntartó hivataláról.

A 4. §-hoz

Tekintettel arra, hogy a Fenntartó feladatkörébe tartozó egyes döntések érintik az igazságügyért felelős miniszter, a honvédelemért felelős miniszter, a külgazdasági és külügyminiszter, valamint a rendészetért felelős miniszter, oktatásért felelős miniszter továbbá az innovációért és technológiáért felelős miniszter feladatkörét, indokolt egy javaslattételi jogosultsággal felruházott, az érintett miniszterek részvételével - a Fenntartó vezetésével - működő Tanácsadó Testület létrehozása.

Az 5-7. és 9. §-hoz

Az NKE törvény további rendelkezéseiben a Fenntartói Testület fogalmát kicseréli a törvény a Fenntartó fogalmára.

A 8. §-hoz

A hatályos szabályozást követve továbbra is indokolt megteremteni annak a lehetőségét, hogy az igazságügyért felelős miniszter, a honvédelemért felelős miniszter, a külgazdasági és külügyminiszter, a rendészetért felelős miniszter, valamint az oktatásért felelős miniszter továbbá az innovációért és technológiáért felelős miniszter az Egyetemmel kötött megállapodás alapján költségvetési támogatást biztosítson az Egyetem részére az általa vezetett minisztérium költségvetési fejezetében.

A 10. §-hoz

A felhatalmazó rendelkezések pontosítása a törvény céljával összefüggésben szükséges.

A 11-13. §-hoz

A törvény azon a törvényekben, amelyek az NKE Fenntartói Testületét nevesítik, kicseréli a Fenntartói Testület fogalmát a Fenntartó fogalmára.

-----STARTING---POINT---VEGE---

A 14. §-hoz

Hatályba léptető rendelkezést tartalmaz.