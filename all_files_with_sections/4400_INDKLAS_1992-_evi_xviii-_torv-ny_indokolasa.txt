1992. évi XVIII. törvény indokolása

az üzemanyagok környezetvédelmi termékdíjáról

-----STARTING---POINT---ALTALANOS--- 

Magyarországon az 1970-es évektől kezdődően a motorizáció több környezeti elem terheléséhez egyre fokozódó mértékben járul hozzá. A környezeti ártalmak enyhítéséhez halaszthatatlan kormányzati intézkedések szükségesek, amelyeknek mielőbb meg kell teremteni a pénzügyi forrását.

Az üzemanyagokra kivetett környezetvédelmi termékdíj célja egyrészt a környezeti terhelésnek a pénzbeni érzékeltetése és ezen keresztül egy ösztönző, szabályozó eszköz létrehozása, másrészt az ebből származó problémák kezeléséhez pénzügyi háttér megteremtése.

Ha a környezeti ártalmak előidézői nyomonkövethetőek a közgazdasági ésszerűség és a társadalmi igazságosság elve azt követeli meg, hogy a károk megelőzését és felszámolását ne elsősorban az általános közteherviselés alapján oldjuk meg.

Ezért szükséges, hogy az Országgyűlés törvényt alkosson az üzemanyagokra kivetett környezetvédelmi termékdíjról.

-----STARTING---POINT---RESZLETES---

Az 1-3. §-hoz

A termékdíjfizetési kötelezettségnek ki kell terjednie az összes üzemanyagként felhasznált motorbenzinre (ITJ 55-13-1) és gázolajra (ITJ 55-15), kivéve az ólmozatlan motorbenzint. Az üzemanyag-forgalmazás szerkezete és az adminisztráció csökkentésére való törekvés azt teszi lehetővé, hogy a környezetvédelmi termékdíj a termelőnél, illetve import esetén az importálónál jelenjen meg.

Az üzemanyagtermelőt és az importálót két esetben terheli termékdíj befizetési kötelezettség. Egyik: ha üzemanyagot értékesítenek, a másik: amikor saját üzemanyagot használnak fel.

Az értékesítés után fizetendő termékdíjat a termelőnek és az importálónak az értékesítésből származó árbevételből kell fizetnie. Ha a termékdíjat a saját felhasználás után fizeti akár a termelő, akár a forgalmazó, akkor az a felhasználás költségeit terheli.

A 4. §-hoz

A termékdíj összegét az értékesített, illetve saját tevékenységhez felhasznált üzemanyag mennyisége alapján indokolt meghatározni.

A termékdíj mértékének meghatározásához irányelvként az szolgált, hogy az így befolyt összeg lehetőséget adjon a motorizáció által okozott környezeti károk mérsékléséhez szükséges legfontosabb intézkedések megtételére. Az összeg várható nagysága alatta marad annak a becsült értéknek, ami az okozott károkra, illetve a károk közelítőleg teljes felszámolásához szükséges forrásokra vonatkozik. Ez az összeg ahhoz elegendő, hogy elsősorban megelőző intézkedésekkel, a legsúlyosabb feszültségek feloldására összpontosítva érezhető környezetszennyezés-csökkentést lehessen elérni.

Az 5. §-hoz

A termékdíj fizetési kötelezettség egyértelműen meghatározott időpontban keletkezik, ami értékesítés esetén a számlán feltüntetett teljesítés, saját felhasználás esetén pedig a költségként történő elszámolás időpontja.

Az üzemanyagra kivetett környezetvédelmi termékdíj a Központi Környezetvédelmi Alap (továbbiakban: Alap) bevételét képezi. Az államháztartási törvény előírásaival összhangban, az Alap működését szabályozó törvénytervezetben a források megjelölésénél a termékdíj is szerepel.

A 6. §-hoz

Az üzemanyagra kivetett termékdíjat az Alapon belül elkülönítetten kell kezelni, mert a felhasználás elsősorban a motorizációból származó környezeti problémák megoldását szolgálja.

A 7-8. §-hoz

A gépjárműműszaki intézkedések és a tömegközlekedés fejlesztése terén a támogatás tervezett formája: kedvezményes hitelek nyújtása, ide értve a bankhitelek kamatterheinek enyhítését is.

Az infrastruktúra fejlesztéséhez nyújtott támogatások odaítélésének főbb szempontjai a következők:

- a támogatás rásegítő jellegű legyen, és így elősegítse a helyei erőforrások mozgósítását, ezzel az Alap által adott lehetőség megsokszorozását,

- előnyben részesüljenek az alternatív életmódot (kerékpáros és gyalogos forgalmat) elősegítő, és a legsúlyosabban terhelt területek forgalommentesítését célzó intézkedések.

Az Alap egy része nem közvetlen emissziócsökkentő célokra kerül felhasználásra, hanem a rendszer működéséhez szükséges kiegészítő tevékenységek finanszírozására. Ide tartozik az ismeretterjesztő anyagok készítése, társadalmi szervezetek támogatása.

A felhasználás hatékonyságát segítő intézkedések és a program működtetésének költségeit is innen fedezik. Fontos része a már bekövetkezett egészségkárosítások felszámolásához való hozzájárulás, illetve a megelőzés költségeinek átvállalása.

A támogatások nyújtásának alapvető módját, működését az Alap szabályai meghatározzák.

A termékdíjból befolyó összeg felhasználásának irányairól (prioritásairól) évenként a környezetvédelmi és területfejlesztési miniszter rendelkezik. A támogatások elbírálásának előkészítésére a miniszter tárcaközi bizottságot hoz létre. Az Országgyűlés a befolyt összegek felhasználásáról évenként tájékoztatást kap. A beszámolót a nyilvánossággal is meg kell ismertetni.

-----STARTING---POINT---VEGE---