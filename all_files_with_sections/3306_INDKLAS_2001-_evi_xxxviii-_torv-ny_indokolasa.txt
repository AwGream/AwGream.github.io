2001. évi XXXVIII. törvény indokolása

a menedékjogról szóló 1997. évi CXXXIX. törvény módosításáról

-----STARTING---POINT---ALTALANOS--- 

A menedékjogról szóló 1997. évi CXXXIX. törvényt (a továbbiakban: Met.) az Országgyűlés 1997. december 9-i ülésén fogadta el, rendelkezései 1998. március 1-jén léptek hatályba. A Met. hatálybalépésével egyidejűleg megszűnt a menekültek helyzetéről szóló 1951. évi Genfi Egyezményhez fűzött úgynevezett területi korlátozás, aminek következtében a magyar menekültügyi hatóság hatáskörébe került az Európán kívüli országokból érkező menedékkérők kérelmének elbírálása. A benyújtott kérelmek száma megsokszorozódott, ami részben az Európán kívüli kérelmezők számának növekedésére, részben a koszovói válság kiszélesedésére vezethető vissza.

A hatályos Met. bevezetett több, az alaptalan menedékjogi kérelmek gyors és hatékony eljárásban történő kiszűrését elősegíteni hivatott, addig a hazai jogban ismeretlen jogintézményt (repülőtéri eljárás, rövidített eljárás, stb.) amelyek gyakorlati alkalmazása során csak korlátozottan sikerült elérni az említett célt.

A szabályozás általános indokai, elvei

A Met. hatályba lépése óta - az 1999. május 1-től hatályos Amszterdami Szerződéssel -a menekültügy kérdésköre a kormányközi együttműködés szintjéről (III. pillér) az I. pillérbe került, amelyet így a közösségi jog hivatott szabályozni. A Tanács az Amszterdami Szerződés hatályba lépését követő öt éven belül köteles elfogadni ezeket a normákat. Ma még ezek a normák tehát nem állnak rendelkezésre, hiszen az Európai Unió un. Scoreboard elnevezésű ütemezése - amely éves bontásban tartalmazza a témakörben tervezett dokumentumokat - legkorábban 2001-re irányozza elő a menekültügy területét érintő több irányelv tervezet megalkotását.

Jogharmonizációs kötelezettségünk jelenleg azokra a dokumentumokra terjed ki, amelyek a kormányközi együttműködés „közös érdekű kérdései” körében születtek és törvényi szintű szabályozást igényelnek.

Ezek a következők:

a) A menedék iránti kérelem megvizsgálására illetékes tagállam meghatározásáról szóló Dublini Egyezmény,

b) az Európai Közösségek bevándorlásért felelős minisztereinek 1992. november 30-i állásfoglalása a nyilvánvalóan alaptalan menedékjogi kérelmekről,

c) az Európai Közösségek bevándorlásért felelős minisztereinek 1992. november 30-i állásfoglalása a harmadik befogadó országokra vonatkozó kérdések összehangolt megközelítéséről,

d) az Európai Közösségek bevándorlásért felelős minisztereinek Londonban, 1992. november 30-án és december 1-én meghozott állásfoglalásai azokról az országokról, amelyekben az üldöztetésnek nincs komoly veszélye,

e) a Tanács 1995. június 20-ai állásfoglalása a menekültügyi eljárások minimális garanciáiról,

f) a Tanács 1997. június 26-ai állásfoglalása a harmadik állambeli kísérő nélküli kiskorúakról,

g) a Tanács 1995. szeptember 25-ei állásfoglalása az ideiglenes védelemben részesülő személyek belépésével és tartózkodásával kapcsolatos kötelezettség megosztásáról,

h) a Tanács 1996. március 4-i állásfoglalása az 1951. július 28-i, a menekültek helyzetéről szóló Genfi Egyezmény 1. Cikkelyében használt “menekült” kifejezés definíciójának egységes alkalmazásáról.

A Met. felülvizsgálata során a fenti dokumentumokon túlmenően az ENSZ Menekültügyi Főbiztosságának értékelése, az Európai Unió tagállamainak hatályos szabályozása, a PHARE Horizontális Program keretében kidolgozott Nemzeti Akcióterv volt a tervezet előkészítőinek segítségére.

A Met. jogharmonizációs felülvizsgálata nem igényli új törvény megalkotását, mert a megváltozott tartalmú rendelkezések is jól beilleszthetők a törvény jelenlegi szerkezetébe.

A törvény megfelel az uniós követelményeknek (acquis communautaire), mivel a tagállamok rendelkezésére álló öt év alatt az uniós szabályozásban tartalmilag nem várható változás, ezért a Met. módosítása már képes a teljes körű jogharmonizáció megteremtésére. A szabályozás teljességéhez a törvény végrehajtásáról szóló kormányrendeletek módosítása is szükséges.

A törvény mindenekelőtt azt a követelményt teljesíti, hogy az Európai Unióban elfogadott és tartalmilag azonos fogalmakat használ. Így került sor például a menedékes (ideiglenes menedéket élvező), a kísérő nélküli kiskorú vagy akár a biztonságos harmadik ország definíciójának pontosítására, illetőleg beillesztésére.

Lényeges változást a menekültügyi eljárások tekintetében javasolunk. A törvény átveszi és alkalmazza a nyilvánvalóan megalapozatlan kérelmek elbírálására irányadó uniós elvárásokat, a kérelmek érdemi elbírálására irányadó garanciális elemeket (minimális garanciák), és megfogalmazza - a csatlakozásunk időpontjától - a Dublini Egyezmény szerinti, a menedékjogi eljárások átadás-átvételére szolgáló alapvető rendelkezéseket.

Az Európai Unióhoz való csatlakozásunkkal - a csatlakozási szerződésben - kötelezettséget vállalunk a Dublini Egyezményben foglaltak végrehajtására is. Az Egyezmény végrehajtása azzal az igénnyel jár, hogy szabályoznunk kell a menedékjogi eljárásoknak a külföldi menedékjogi hatóságok számára történő átadását és a tőlük való átvételét. Ezek azonban olyan eljárási kérdések, amelyeknek csupán az alapjait és a végrehajtás kereteit kell a törvényben meghatározni, a részletes szabályozásra - a csatlakozás időpontjától - kormányrendeleti szabályozás szükséges.

Új elem a törvényben, hogy a jogellenesen Magyarországon tartózkodó kérelmezőt, akinek a menekültkénti vagy menedékeskénti elismerése iránti kérelmét elutasították, a későbbi idegenrendészeti eljárás helyett a menekültügyi hatóság utasítja ki.

A kiutasítás elrendelése előtt a menekültügyi hatóság vizsgálja, hogy a kiutasítás nem ütközik-e az Európai Emberi Jogi Egyezménnyel.

Ezzel az eljárás lényegesen lerövidíthető azokban az esetekben, ha a külföldi a jogszerű magyarországi tartózkodását menedékjogi kérelemre alapozta, de a menekültkénti elismerésre a Genfi Egyezmény alkalmazásával nem kerülhetett sor.

Ugyanakkor ez a változás azt is eredményezi, hogy a menekültügyi eljárások esetében a kiutasítás szabályozása nem történhet másként, mint ahogy azt az idegenrendészeti eljárásban a törvény megállapítja. A két eljárás - ti. az idegenrendészeti kiutasítás és a menedékjogi kiutasítás - esetében azonos eljárási és jogorvoslati modellt kell követni.

Ennek érdekében a menekültügyi eljárás kétfokúvá válik, s a határozat a bíróság előtt továbbra is megtámadható. A bíróság a menekültügyi hatóság határozatát megváltoztathatja.

A menekültügyi eljárások tapasztalatai azt mutatják, hogy az eljárás gyorsítását nem a kérelmező számára előírt jogorvoslati határidők rövidítésével kell elérni, hanem az eljáró hatóságoknak kell a lehető legrövidebb idő alatt a döntést meghozniuk. Ezért a törvény - függetlenül az eljárás formájától - a jogorvoslati határidők tekintetében egységes, továbbá a rövidített eljárásokban is úgy változott, hogy elegendő idő legyen a megalapozott döntés meghozatalára.

A törvény a családegyesítésre és a kísérő nélküli kiskorúakra vonatkozó szabályozással bővült, mert e rendelkezések a korábbi szabályozásból indokolatlanul hiányoznak.

-----STARTING---POINT---RESZLETES---

Az 1. §-hoz

1. A törvény az Európai Unióban használt fogalmakkal összhangban pontosítja a Met.-ben használt fogalmakat, illetve - kiegészítésként - megállapítja a kísérő nélküli kiskorú definícióját.

A pontosított fogalom-meghatározás alapján a fegyveres konfliktus, polgárháború vagy etnikai összecsapás, illetőleg az emberi jogok általános, módszeres vagy durva megsértése miatt tömegesen Magyarországra menekülő külföldiek a Kormány vagy az Európai Unióhoz történő csatlakozást követően, az Unió erre felhatalmazott intézményének döntése alapján ideiglenes menedékben részesülhetnek. A menedékkérők tömeges beáramlása gyors cselekvést, illetve a menekültügyi eljárás általános szabályától való eltérést követel meg.

Az Unióhoz történő csatlakozást követően, figyelemmel a Tanács 1995. szeptember 25-ei állásfoglalására az ideiglenes védelemben részesülő személyek befogadásával és tartózkodásával kapcsolatos kötelezettség megosztásáról, azokban az esetekben, amikor az emberi életet fenyegető komoly veszély elhárítása érdekében sürgős fellépésre van szükség, a Tanács eljárási szabályai sürgősségi esetekre vonatkozó rendelkezéseinek alkalmazásával dönthet e kérdésben (a sürgősségi eljárás szabályait a Tanács 1996. március 4-i döntése (96/198JHA) állapítja meg).

2. Az értelmező rendelkezés meghatározza - összhangban a Tanács 1997. június 26-i 97/C221/03 állásfoglalásának 1. Cikkével - hogy a Met. hatálya alá tartozó külföldiek közül ki minősül kísérő nélküli kiskorúnak. Az újonnan bevezetésre kerülő fogalom alkalmazásával biztosítottá válik, hogy a jogszabály vagy szokás alapján a felügyeletért felelős nagykorú személy kísérete nélkül érkezett, vagy felügyelet nélkül maradt kiskorú védelemhez való joga érvényesülhessen.

3. A törvény szerinti fogalom-meghatározás azon kritériumokat, amelyek alapján egy, a menedékkérő külföldi származási országán kívüli ország biztonságos harmadik országnak minősül, az Európai Közösségek bevándorlásért felelős minisztereinek 1992. november 30-án elfogadott, a harmadik befogadó országokra vonatkozó kérdések összehangolt megközelítéséről szóló állásfoglalásának 2. pontjában felsorolt szempontokkal összhangban állapítja meg, amelyek a következők:

- a menedékkérő életét vagy szabadságát nem fenyegeti az 1951. évi Genfi Egyezményben felsorolt okokból üldöztetés veszélye a befogadó (harmadik) országban;

- nincs kitéve kínzásnak, embertelen vagy megalázó bánásmódnak;

- a menedékkérő ebben az országban már védelmet kapott vagy lehetősége volt, hogy védelmet kérjen;

- a harmadik országban hatékony védelem biztosított az ellen, hogy egy olyan országba küldjék vissza, ahol üldöztetésnek lenne kitéve (non-refoulement elve).

A 2. §-hoz

A családi együttélés biztosítása céljából menekültként kell elismerni a menedékkérő azon közvetlen családtagjait, akik a kérelmet együttesen vagy a menedékkérő hozzájárulásával a már elindult menekültügyi eljárás ideje alatt, de még az elismerő határozat meghozatala előtt nyújtották be.

Nem ismerhető el menekültként e címen az, akire nézve a Genfi Egyezmény 1. Cikk F. pontjában szereplő kizáró okok valamelyike áll fenn, továbbá akinek Magyarországon való tartózkodása, tevékenysége nemzetbiztonsági érdekeket sért vagy a közbiztonságot súlyosan veszélyezteti. A kizáró ok fennállását megállapító eljárásban lehetőséget kell arra biztosítani, hogy az érintett bizonyítékot szolgáltasson saját maga tisztázására és a döntés ellen jogorvoslattal élhessen [Genfi Egyezmény 32. Cikk (2) bekezdése szerinti eljárás].

A menekültként elismert külföldi kérelmére Magyarországon született gyermekét is el kell ismerni menekültként.

A 3. §-hoz

A menedékes jogállás - és egyben az ideiglenes menedék - megszűnik a védelem előzetesen meghatározott időtartamának lejártával vagy a Kormány által megjelölt tény (pl. az ideiglenes menedék biztosítására okot adó körülmények megszűnése) bekövetkeztével. A menedékest a törvényben megállapított jogok és kötelezettségek illetik meg, illetve terhelik. Amennyiben a menedékes olyan jogsértést követ el, amely miatt az ország elhagyására kötelezik vagy kiutasítják, indokolt, hogy menedékes jogállása is megszűnjön. A fenti kényszerintézkedések végrehajtásával kapcsolatosan az idegenrendészeti jogszabályok megfelelő garanciákat tartalmaznak annak érdekében, hogy azok végrehajtása ne sértsen valamely nemzetközi szerződésben vállalt kötelezettséget.

A 4. §-hoz

A törvény azokat az eseteket állapítja meg, amelyekben a menedékes ráutaló magatartásából egyértelműen kitűnik, hogy a számára biztosított ideiglenes menedéket a továbbiakban már nem kívánja igénybe venni. Emellett a külön jogszabályban meghatározott bejelentési kötelezettség (pl. szálláshely bejelentése), illetőleg együttműködési kötelezettség ismételt vagy súlyos megszegése miatt indokolt a menekültügyi hatóság számára lehetőséget biztosítani arra, hogy a menedékeskénti elismerést visszavonja.

Az 5. §-hoz

A törvény a menekültkénti elismerését kérő külföldi részéről, a kérelem megalapozottságát tisztázó eljárásbeli együttműködési kötelezettség főbb tartalmi elemeit állapítja meg. Nyilvánvaló, hogy a ténylegesen védelemre szoruló menedékkérőnek nemcsak kötelessége, de egyben érdeke is, hogy feltárja menekülésének körülményeit. Összhangban az Európai Unió tagállamainak általános gyakorlatával, a törvény a továbbiakban csak a 14. életévét betöltött menedékkérő esetén írja elő az ujjnyomat rögzítését. A menedékkérőt az eljárás során rászorultsága esetén jogszabályban megállapított különböző ellátások illetik meg. A rászorultság megítélése nem lehetséges a menedékkérő vagyoni, jövedelmi helyzetének ismerete nélkül.

A 6. §-hoz

A menekültet a Met. hatályos rendelkezései szerint is - ha törvény vagy kormányrendelet másként nem rendelkezik - a törvényben megállapított kivételekkel, a magyar állampolgárokra vonatkozó jogok illetik meg és kötelezettségek terhelik. Az elismert menekültek számára is indokolt előírni, hogy a személyazonosságuk, jogállásuk és ellátásra való jogosultságuk igazolására rendelkezzenek az okmánybiztonsági előírásoknak megfelelő személyazonosító igazolvánnyal.

A 7. §-hoz

A menedékeskénti elismerését kérő külföldi együttműködési kötelezettségét a menekültként elismerését kérővel azonos módon állapítja meg a törvény. A jelenlegi szabályozástól eltérően az egészségügyi szűrővizsgálat a jövőben nem általánosan kötelező, csak ha azt az egészségügyi hatóság elrendeli. Figyelemmel arra, hogy a menedékeskénti elismerés lehetősége a menedékkérők tömeges számban érkezését feltételezi, nyilvánvaló, hogy a nagyszámú érintett általános és átfogó egészségügyi szűrővizsgálata rendkívül költséges lenne, vagy adott esetben indokolatlanul leterhelné a vizsgálat végzésére jogosult egészségügyi intézményeket.

A 8. §-hoz

Magyarországnak az Európai Unióhoz történő csatlakozását követően az ideiglenes menedékre vonatkozóan az Unió erre felhatalmazott intézménye által hozott döntés végrehajtása nemzetközi kötelezettségünk lesz. Ennek hiányában, illetve a csatlakozást megelőzően - hasonlóan a jelenleg hatályban lévő rendelkezéshez - a Kormány kap felhatalmazást, hogy megállapítsa, mely területről érkező, illetőleg mely csoporthoz tartozó külföldieket kell menedékesként ideiglenes védelemben részesíteni. A menedékes jogállás és az ideiglenes védelem bevezetését indokoló tömeges beáramlás miatt, a nagyszámú ellátásra jogosultról való gondoskodás előre nem tervezhető költségvetési fedezetét a Kormány az adott helyzet és az ellátandók számának figyelembevételével biztosítja.

A 9. §-hoz

1. A kétszintű menekültügyi szervezetrendszerben a központi menekültügyi szerv a jelenlegi szabályoktól eltérően, illetőleg azokon túlmenően a következő feladatokat látja el:

- elbírálja az első fokú határozat ellen benyújtott fellebbezést.

(A menekültügyi hatósági feladatokat 2000. január 1-jétől központi menekültügyi szervezet, egyfokú közigazgatási eljárásban a Belügyminisztérium Bevándorlási és Állampolgársági Hivatal Menekültügyi Igazgatósága látja el.);

- működteti és felügyeli a befogadó állomásokat, megállapítja a befogadó állomáson tartózkodás szabályait. A törvény lehetővé teszi továbbá, hogy a Hivatal befogadó állomás üzemeltetésére pályázat útján kiválasztott, a menekültellátásban szerepet vállaló szervezettel megállapodást kössön;

- a menekültügyi eljárások tekintetében a külföldi menekültügyi hatóságokkal való kapcsolattartásra kijelölt szervezet eljár a menekültügyi hatósági ügyek átadásával és átvételével kapcsolatos ügyekben, az átvett ügyekben kijelöli az eljáró menekültügyi hatóságot.

Az Európai Unió tagállamai által aláírt, a menedék iránti kérelem megvizsgálására illetékes tagállam meghatározásáról szóló ún. Dublini Egyezmény 3. Cikk 2. pontja szerint a tagállamok határain vagy területén nem az Unió valamely tagállamának polgára által benyújtott menedékjog iránti kérelmet az Egyezmény 4-8. Cikkeiben felsorolt illetékességi okok alapján beazonosított tagállam menekültügyi hatósága vizsgálja meg. Az Egyezmény 15. Cikk 4. pontja figyelembe vételével a tagállamoknak ki kell jelölniük azt a hatóságot, amely felelős az Egyezményben foglalt kötelezettségek végrehajtásáért. Az információáramlás akadálytalansága és a megfelelő koordináció biztosítása érdekében a törvény e feladatok végrehajtását a központi menekültügyi szervhez telepíti. Az illetékesség elismerését követően az átvett ügyekben eljáró menekültügyi hatóság kijelölése szintén a központi menekültügyi szerv feladata;

- megállapítja, hogy mely országok felelnek meg a biztonságos harmadik ország e törvényben megállapított kritériumainak. Annak megítélésénél, hogy az adott ország biztonságos harmadik országnak tekinthető-e, a központi menekültügyi szerv figyelembe veszi az ENSZ Menekültügyi Főbiztosságának ezen ország menekültügyi joggyakorlatáról kialakított véleményét. A hatáskörnek a központi menekültügyi szervhez telepítése lehetővé teszi az egyes befogadó (harmadik) országok joggyakorlatának naprakész követését és értékelését.

2. A menekültkénti elismerés iránt benyújtott kérelmeket a jövőben a Hivatal területi szerve (menekültügyi hatóság) bírálja el. A menekültügyi hatóságok a Hivatal regionális területi szervein belül, a Kormány által meghatározott illetékességi területen gyakorolják majd hatáskörüket. A menekültügyi hatóság jogosult a menekültügyi eljárás lefolytatása céljából a kérelmező személyazonosságának megállapításához szükséges intézkedések megtételére, mint pl. az arcképmás és ujjnyomat rögzítése, illetőleg, ha a kérelmező részére az eljárás idejére szálláshelyként magánlakást (magánterületet) engedélyezett, e területen az életvitelszerű tartózkodás ellenőrzése céljából szemlét tarthat. Mindeddig ugyanis a menekültügyi hatóság nem rendelkezett hatékony jogosítványokkal annak ellenőrzésére, hogy a kérelmező a számára engedélyezett magánszálláson életvitelszerűen tartózkodik-e.

A 10. §-hoz

1. Az elismert menekültek és menedékesek ellátásában és támogatásában, és különösen a menekültek társadalmi beilleszkedésének elősegítésében szükségszerűen részt vesznek a települési önkormányzatok és az általuk fenntartott önkormányzati intézmények (óvodák, iskolák, családsegítő szolgálat stb.). Az ellátással, valamint a társadalmi beilleszkedés elősegítésével kapcsolatos feladatok végrehajtása során a menekültügyi hatóságnak együtt kell működnie a menekültek és menedékesek tartózkodási (lakó-) helye szerinti települési önkormányzattal azért is, hogy az e célokra rendelkezésre álló költségvetési források hatékonyan és eredményesen kerüljenek felhasználásra.

2. A Met. és egyéb jogszabályok rendelkeznek a menekülteket és menedékeseket megillető alapvető ellátási formákról. A törvény lehetővé teszi, hogy a helyi önkormányzat az ehhez szükséges források megléte esetén önként vállalt feladatként további ellátásokat és támogatásokat nyújtson.

A 11. §-hoz

A menekült és menedékes által igénybe vehető, törvényben és kormányrendeletben meghatározott, avagy az önkormányzat által vállalt egyes ellátások folyósítását a jogosult lakcíme, illetőleg szálláshelye szerint illetékes települési önkormányzat jegyzőjének feladataként állapítja meg továbbra is a törvény. Ez lehetővé teszi a jogosultság hatékony ellenőrzését is. Ez indokolja egyúttal, hogy a főváros esetében a hatáskört a kerületi önkormányzat jegyzője gyakorolja.

A 12. §-hoz

A törvény egyértelművé teszi, hogy a menekültügyi hatóság a kérelem megalapozottságáról nem dönthet a kérelmező személyes meghallgatása nélkül. Ez a rendelkezés összhangban van a Tanács 1995. június 20-i állásfoglalásával a menekültügyi eljárások minimális garanciáiról, amely előírja, hogy a kérelemről való döntést megelőzően a kérelmezőt meg kell hallgatni (14. pont). Az Európai Unió Tanácsának 1997. június 26-i, a harmadik állambeli kísérő nélküli kiskorúakról szóló állásfoglalásának 4. Cikke tartalmazza a menekültügyi eljárásra vonatkozó sajátos szabályokat. A 4. Cikk 1. és 2. pontjával összhangban a törvény a menedékjogi kérelmet benyújtó kísérő nélküli kiskorú eljárásbeli érdekeinek képviseletére eseti gondnok haladéktalan kijelölését írja elő, illetve ezekben az esetekben az eljárást soron kívül kell lefolytatni. A kísérő nélküli kiskorúak által benyújtott kérelmek ügyében folytatott menedékjogi eljárás további garanciális szabályait a menekültügyi eljárás részletes szabályait megállapító kormányrendelet állapítja meg.

A 13. §-hoz

A menekültkénti, illetve menedékeskénti elismerését kérő számára előírt alapvető magatartási szabályok és kötelezettségek írásbeli felszólítás ellenére történő ismételt megszegése a menekültügyi eljárás megszüntetését vonja maga után. A rendelkezésben hivatkozott kötelezettségek teljesítése a kérelem megalapozottságának elbírálásához nélkülözhetetlen, illetőleg a közegészségügy védelme érdekében szükséges. A kérelmező az első meghallgatás során részletes tájékoztatást kap jogairól és kötelességeiről, beleértve azt is, hogy az eljárás ideje alatt a számára engedélyezett szálláshelyen kell tartózkodnia és az eljáró hatóság rendelkezésére kell állnia. Amennyiben a kérelmező azt megelőzően távozott ismeretlen helyre, hogy a menekültügyi hatóság a tényállás tisztázásához szükséges intézkedéseket megtehette volna, az ügyben érdemi döntést hozni nem lehet, ezért az eljárást meg kell szüntetni.

A 14. §-hoz

A menedékeskénti elismerés (ideiglenes menedék biztosítása) elsősorban a Genfi Egyezményen kívüli okokból tömegesen Magyarországra menekülő külföldiek védelmét jelenti. Előfordulhat azonban, hogy a Kormány, illetőleg az Európai Unió erre felhatalmazott intézményének döntésében körülírt csoporthoz tartozó egyes külföldiek - egyénenként - megfelelnek a menekültkénti elismerés törvényi feltételeinek, és erre a fajta védelemre igényt is tartanak. A menekültkénti elismerésre irányuló kérelmet az ideiglenes menedék megszűnéséig be kell nyújtani.

A 15. §-hoz

A hatályos szabályozás és gyakorlat szerint, amennyiben a menekültként elismerés iránti kérelem benyújtásáig az országban jogellenesen tartózkodó külföldi ellen nem indult idegenrendészeti eljárás, ezt az eljárást a menedékjogi kérelem jogerős elutasítása után indítja el az illetékes idegenrendészeti hatóság. A jogellenesen itt tartózkodó külföldi az idegenrendészeti és menedékjogi eljárásban egyaránt érvényesítheti jogorvoslati jogát - bírói szakban nem egy esetben ugyanazon bíróság előtt - holott már a menekültügyi eljárásban, a tényállás tisztázása során rendelkezésre állnak azok az adatok, amelyek alapján el lehet dönteni, hogy fennállnak-e a külföldi kiutasításának törvényi feltételei. Ez a helyzet az eljárások jelentős idejű elhúzódását eredményezte. A törvény a menekültügyi hatóság feladatául rendeli, hogy a kérelem elutasításával, illetőleg a menekültkénti vagy menedékeskénti elismerés visszavonásával egyidejűleg kiutasítsa az országban jogellenesen tartózkodó külföldit. Abban az esetben, ha a külföldi az ország elhagyására irányuló kötelezettségének nem tesz eleget, a kiutasítás végrehajtásához szükséges intézkedéseket az ügyben eljáró menekültügyi hatóság székhelye szerint illetékes idegenrendészeti hatóság teszi meg. Amennyiben a külföldi kiutasítása Magyarország nemzetközi szerződésben vállalt kötelezettségeibe ütközne, mert a kérelmező a befogadására köteles országban kínzásnak, embertelen vagy megalázó bánásmódnak lenne kitéve, a menekültügyi hatóság a külföldit nem utasíthatja ki.

A 16. §-hoz

A Tanács 1995. június 20-i, a menedékjogi eljárások minimális biztosítékairól szóló állásfoglalásának 16. pontja konkrét határidő megjelölése nélkül előírja, hogy a menedékkérőnek megfelelő hosszúságú időt kell biztosítani a fellebbezésre, illetve a döntés felülvizsgálatára irányuló kérelem előkészítésére. A törvény a jogorvoslati kérelem beterjesztésének határidejét az eddigi 5 nap helyett 8 napban állapítja meg, amely elegendő a jogorvoslati kérelem benyújtásához. Ezen túlmenően a törvény a bírói felülvizsgálatot megelőzően beiktatja a fellebbezés lehetőségét, ami még a közigazgatási eljárásban lehetővé teszi az esetleges jogsértő határozatok orvoslását. A bíróság - amennyiben a felülvizsgálatra irányuló kérelem alapos - a határozatot megváltoztathatja.

A 17. §-hoz

A törvény úgy módosítja a repülőtéren alkalmazandó eljárási szabályokat, hogy amennyiben a külföldi a nemzetközi légiforgalmi határátkelőhelyen a beléptetését megelőzően arra hivatkozik, hogy menekültkénti elismerése iránti kérelmet kíván benyújtani, ebben az esetben az eljárást a repülőtéren kell lefolytatni. A Tanács 1995. június 20-i, a menekültügyi eljárások minimális garanciáiról szóló állásfoglalásának 24. pontja alapján lehetőség van arra, hogy a kérelem megalapozatlanságát a menekültügyi hatóság a beléptetést megelőzően vizsgálja. Ezen eljárás alatt a külföldit visszafordítani (visszautasítani) nem lehet.

Annak érdekében, hogy a repülőtéren folytatott eljárás indokolatlanul ne húzódjon el, a nyilvánvalóan alaptalan kérelem esetében a rövidített eljárásra vonatkozó szabályok szerint kell eljárni azzal az eltéréssel, hogy a határozatot a kérelem előterjesztésétől számított nyolc napon belül kell meghozni.

A 18-20. §-hoz

Az Európai Közösségek bevándorlásért felelős minisztereinek 1992. november 30-i állásfoglalása a nyilvánvalóan alaptalan menedékjogi kérelmekről az ilyen kérelmek két fő típusát különbözteti meg:

a) a kérelem nem tartalmaz utalást a kérelmező hazájában lévő üldöztetéstől való félelemre, illetve az minden hitelességet nélkülöz;

b) a szándékos csaláson vagy a menekültügyi eljárással való visszaélésen alapuló kérelem.

Az állásfoglalás alaptalannak tekinti azokat az eseteket is, amikor a biztonságos harmadik országokra vonatkozó állásfoglalás rendelkezései alkalmazhatóak.

Az állásfoglalás ezekben az esetekben gyorsított (rövidített) eljárás alkalmazását teszi lehetővé, amely a 2. és 3. pontjában foglaltak szerint nem igényel teljes körű vizsgálatot az eljárás minden szakaszában, illetve azt is jelenti, hogy az első döntést soron kívül, de legkésőbb egy hónapon belül meghozzák.

A törvény a Met. korábbi rendelkezéseit - összhangban az állásfoglalásban felsorolt esetekkel - kiegészíti mind a két fő csoportot illetően. Így nyilvánvalóan alaptalan a kérelem, ha

- a kérelmező nyilatkozata összefüggéstelen, ellentmondásos, illetőleg nem szolgáltat olyan magyarázatot, amely a kérelmező üldöztetését valószínűsíti, kivéve, ha ennek oka a kérelmező egészségi állapotából ered;

- úti okmányát vagy személyazonosságának megállapítására alkalmas más okmányát a hatóság elől elrejti, megsemmisíti, illetve a személyazonosságának megállapítására irányuló eljárási cselekményeket szándékosan akadályozza.

A kérelmező személyazonosságának bizonyítatlansága önmagában nem jelenti a kérelem nyilvánvalóan megalapozatlanságát feltéve, ha a kérelmező az adatokat valóságnak megfelelően közölte és jóhiszeműen járt el.

2. Az új rendelkezések lehetővé teszik, hogy az azonos ténybeli alapon, az előző kérelem elutasítását követően benyújtott ismételt kérelmet, valamint az idegenrendészeti eljárás során, a kiutasítás elrendelését követően benyújtott kérelmet rövidített eljárásban bírálják el. A rövidített eljárásra vonatkozó szabályok alkalmazandók akkor is, ha a korábban benyújtott kérelem tárgyában az eljárást megszüntető határozat született, mert pl. az érdemi döntést megelőzően a kérelmező ismeretlen helyre távozott. Az említett állásfoglalás 9. d) és 9. g) pontja szerint a menedékjogi eljárással való visszaélésnek minősül, ha a kérelmező szándékosan elmulasztotta közölni, hogy korábban más országban már benyújtott menedékjogi kérelmet, különösen, ha az eljárásban hamis személyazonosságot használ vagy ha a kérelmet korábban ez Európai Unó valamely tagállamában már elutasították. Hangsúlyozni kell, hogy a rövidített eljárás nem jelenti azt, hogy a Genfi Egyezmény 1. Cikkében felsorolt okok miatti üldöztetéstől való jól megalapozott félelem figyelmen kívül hagyható lenne.

3. A törvény a rövidített eljárás ügyintézési idejét legfeljebb 15 napban állapítja meg, továbbá a rövidített eljárásban is a rendes eljárásban bevezetett 8 napos fellebbezési határidőt biztosítja.

A 21. §-hoz

A Met. rendelkezéseinek végrehajtása, a menedékkérőkről, menekültekről, menedékesekről történő gondoskodás állami feladat. Az ezzel kapcsolatban felmerülő költségek fedezetét az Országgyűlés a Magyar Köztársaság költségvetéséről szóló törvényben a Belügyminisztérium fejezetében biztosítja. Az elmúlt évek meg-megújuló menekülthullámai bebizonyították, hogy a Magyarországra érkező menekültek száma, így az ellátást és támogatást igénylők száma nem, vagy csak korlátozottan tervezhető előre.

A 22. §-hoz

A törvény a Met. hatályba lépése óta elfogadott jogszabály-változásra figyelemmel a Met. hatálya alá tartozó külföldiek ujjnyomatával kapcsolatos adatfeldolgozásra a bűnügyi nyilvántartásról szóló törvény alapján kijelölt szervet hatalmazza fel. Az ujjnyomat-nyilvántartás különös jelentőségét az adja, hogy a személyazonosításra alkalmas okmánnyal nem rendelkező menedékkérők esetében gyakran az ujjnyomat az egyetlen alkalmas eszköz az ismételt menedékjogi kérelmek kiszűrésére. Az Európai Unióhoz való csatlakozást követően alkalmazandó Dublini Egyezmény 15. Cikk 2. pontja állapítja meg a mai tagállamoknak átadható adatok körét. A Dublini Egyezmény 18. Cikke által felállított Szakbizottság 1997. szeptember 9-i 1/97. számú határozata III. mellékletének 7. pontja szerint a menedékjogi kérelemmel kapcsolatban levett ujjnyomat teljes bizonyító erejű bizonyíték az illetékes tagállam meghatározására irányuló eljárás során. Az Unió tagállamai az Unió területén menedékjogi kérelmet benyújtott külföldiek ujjlenyomatának nyilvántartása céljából döntöttek az Eurodac nevű rendszer létrehozásáról, amely részére a csatlakozást követően Magyarországnak is képesnek kell lenni az adatszolgáltatásra.

A 23. §-hoz

1. A törvény a jövőben kizárólag azon külföldiek ujjnyomatának nyilvántartását írja elő, akik a 14. életévüket betöltötték.

2. A törvény felhatalmazza a központi menekültügyi hatóságot, hogy a törvényben és kormányrendeletben meghatározott ellátás biztosítása érdekében és a támogatásra való jogosultság megállapítása céljából - kiegészítve a korábbi szabályozást - az érintett nyilatkozatában, illetve az általa szolgáltatott iratban közölt adaton túl az adóhatóság, illetőleg a társadalombiztosítási szerv adatszolgáltatása során tudomására jutott, a külföldi jövedelmi és vagyoni helyzetére vonatkozó adatokat is nyilvántartson. E rendelkezés az ellátásra, támogatásra való jogosultság hatékonyabb megállapítását és ellenőrzését teszi lehetővé.

3. A törvény meghatározza az ujjnyomat levételének és tárolásának célját.

A 24. §-hoz

1. A menekültügyi hatóságnak a menekültügyi eljárás során ellenőriznie kell, hogy a kérelmező menekültkénti, menedékeskénti elismerésének nincsenek-e a jogszabályban meghatározott kizáró okai. E rendelkezés alapján a menekültügyi hatóság az ellenőrzéshez szükséges adatokat igényelhet a bűnügyi nyilvántartásról szóló törvény alapján, az ott meghatározott nyilvántartásokból és a központi idegenrendészeti nyilvántartásból.

2. A törvény lehetővé teszi továbbá, hogy a menekültügyi hatóság nemzetközi szerződés mellett viszonosság alapján is a külföldi bűnüldöző, idegenrendészeti és menekültügyi szervektől, illetőleg ilyen nemzetközi szervezetektől adatokat igényeljen. A viszonosság bevezetése az ilyen irányú adatcsere rugalmasabb és gyorsabb megvalósítását teszi lehetővé.

A 25. §-hoz

A törvény a nemzetközi adatátadás keretében felhatalmazza a központi menekültügyi szervet, hogy a menedék iránti kérelem elbírálásához szükséges adatokat más államok illetékes szerveinek illetve az ENSZ Menekültügyi Főbiztosság kérelmére átadja, amennyiben az adatkérőnél az átadott személyes adatok védelme biztosított. A Met. hatályos szövegéhez képest az adatátadásra nem csak nemzetközi szerződés, hanem viszonosság alapján is sor kerülhet, ami az ilyen irányú nemzetközi együttműködést egyszerűbbé teszi. A menedékjog iránti kérelem elbírálása során a kérelmező személyes adatain túlmenően a kérelem alátámasztásául hivatkozott indokok átadására is sor kerülhet. Ezek átadásához azonban, a menekültügyi eljárás átadásának esetét kivéve, a menedékkérő külföldi írásbeli hozzájárulása szükséges. A menekültügyi eljárás átadására az Európai Unióhoz való csatlakozást követően, a Dublini Egyezmény rendelkezéseinek végrehajtása során kerülhet majd sor.

A 26. §-hoz

1. Az Európai Unióhoz való csatlakozással egyidejűleg kell megállapítani a Dublini Egyezmény alkalmazásához kapcsolódó, a menekültügyi eljárások átadás-átvételére vonatkozó eljárás részletes szabályait, amire - hasonlóan a menekültügyi eljárás részletes szabályaihoz - a törvény a Kormányt hatalmazza fel.

2. A menekültügyi eljárás kétfokúvá válásával a Kormánynak meg kell állapítania az első fokon eljáró területi szervek székhelyét és illetékességi területét, amelynek során a regionalitás elvét szem előtt tartva az ország egész területén biztosítani kell a lehetőséget a menekültügyi eljáráshoz való hozzáféréshez.

A 27-29. §-hoz

1. A törvény felsorolja az Európai Unió acquis communautaire-éhez tartozó azon jogszabályokat (jogforrásokat), amelyekkel a Met. - beleértve a hatályos, jelen módosításokkal nem érintett rendelkezéseit is - összeegyeztethető szabályozást tartalmaz.

2. A törvény megállapítja a Met. módosító rendelkezéseinek hatályba lépését. A törvény mindazon rendelkezései, amelyek az Európai Unió tagállamai számára kötelezettségeket előíró közösségi jogforrások végrehajtását célozzák, értelemszerűen csak a Magyar Köztársaságnak az Európai Unióhoz történő csatlakozásáról szóló nemzetközi szerződést kihirdető törvény hatályba lépésének napján lépnek hatályba.

3. A törvény hatályon kívül helyezi a Met. mindazon rendelkezéseit, amelyek nem a menedékjogi, hanem az idegenrendészeti törvény tárgykörébe tartoznak, mint amilyen pl. a befogadottakra vonatkozó szabályozás.

-----STARTING---POINT---VEGE---

4. A menekültügyi hatóság által e törvény hatályba lépéséig befogadottként elismert külföldieket megillető jogokat és kötelezettségeket a befogadotti jogállás Met.-ből történő kiemelése nem érinti, de 2000. december 31-ét követően már ők is csak az idegenrendészeti jogszabályokban megállapított okmányt kaphatnak.

5. A törvény az adózás rendjéről szóló törvény és a társadalombiztosítás ellátásaira és a magánnyugdíjra jogosultakról szóló törvény módosításával felhatalmazza a menekültügyi hatóságot, hogy az állami adóhatóságtól és a társadalombiztosítási szervtől adatot igényeljen.