2012. évi CXLI. törvény indokolása

a Magyarország gazdasági stabilitásáról szóló 2011. évi CXCIV. törvény módosításáról

-----STARTING---POINT---ALTALANOS--- 

Az Európai Tanács a túlzott hiány eljárás időszaki felülvizsgálata során ajánlásokat fogalmazott meg Magyarország számára, amelynek keretében javasolta a Költségvetési Tanács hatáskörének és szakmai kompetenciájának megerősítését annak érdekében, hogy a Tanács az Alaptörvényben rögzített feladatát megalapozottan elláthassa.

A törvény az ajánlások figyelembevételével pontosítja a Költségvetési Tanács hatáskörére és eljárására vonatkozó szabályokat, így az Alaptörvényben rögzített adósságszabály érvényesülésének feltételei maradéktalanul megteremtődnek.

-----STARTING---POINT---RESZLETES---

Az 1. és 3. §-hoz

Az államadósság-mutató csökkenése, mint kiemelt gazdaságpolitikai cél változatlanul hagyása mellett az államadósság finanszírozásának végrehajtási szabályainak pontosítása szükséges, biztosítva az államadósság finanszírozásában közreműködőket a finanszírozási ügyletek adósságkorláttól független érvényességéről. A jogszabály technikai pontosítása egyértelműbbé teszi az államadósság kezelésére vonatkozó szabályokat.

A 2. §-hoz

Az államadósság-szabály érvényesülése vizsgálatakor ki kell szűrni az árfolyam-változásokból eredő hatásokat. A törvény rögzíti, hogy - az egyértelműség céljából - az éves költségvetési törvénynek kell tartalmaznia azon árfolyamokat, amit a tervév államadósságának számításakor figyelembe kell venni.

A 4. §-hoz

Szükséges annak pontosítása, hogy a Költségvetési Tanács elnökének illetménye mellett a Tanács működésével járó egyéb költségek, valamint a Tanács működését segítő szervezeti egység munkavállalóinak illetménye is az Országgyűlés Hivatalának költségvetésében kerülnek megtervezésre, illetve finanszírozásra.

Az 5. §-hoz

A rendelkezés a Költségvetési Tanács hatáskörére vonatkozó előírásokat pontosítja. A Költségvetési Tanács az adósságszabály érvényesülését vizsgálja, melynek keretében félévente véleményt nyilvánít a költségvetés helyzetéről és az adósság alakulásáról. Ezen kívül lehetősége van véleményezni valamennyi, a költségvetés tervezésével, végrehajtásával, a közpénzek egyéb módon történő felhasználásával kapcsolatos kérdést.

A módosítás bővíti a Költségvetési Tanács hatáskörét, rögzíti, hogy a Kormány a költségvetés mellett véleményezésre megküldi a költségvetést megalapozó egyes törvények tervezetét, ideértve a fizetési kötelezettséget megállapító törvényjavaslatokat is, amelyről a Költségvetési Tanács véleményt mondhat.

A módosítás egyben azt is rögzíti, hogy a Költségvetési Tanács hatáskörének gyakorlása során felhasználhatja az ÁSZ és az MNB által készített dokumentumokat.

A 6. §-hoz

A központi költségvetésről szóló törvényjavaslat elfogadásának időrendjét - törvényi keretek között - az Országgyűlés alakítja ki. Előfordulhat olyan helyzet, hogy a költségvetés fejezetek bevételi és kiadási főösszegét megállapító határozat elfogadását követően a parlamenti eljárás következő szakaszáig tartó időszak alatt a Kormánynak olyan nemzetközi kötelezettségei keletkeznek, amelyet köteles átvezetni a költségvetési törvényjavaslaton is. A törvény annak a lehetőségét teremti meg, hogy ilyen kivételes esetben a Kormány akár a főösszegek módosítását tartalmazó módosító javaslatot is benyújthasson az Országgyűlés elé.

Az államháztartásról szóló törvény módosításával összhangban szabályozza azt a kivételes esetet, amikor az Országgyűlés a központi költségvetésről szóló törvényjavaslat tárgyalása során a költségvetés fejezeteinek bevételi és kiadási főösszegét megállapító határozatnának elfogadása után, kivételes esetben ezen főösszegek módosítását is tartalmazó javaslatot tárgyal meg. Ebben az esetben az Országgyűlésnek a költségvetés fejezeti főösszegeit érintő szavazására meghatározott általános eljárási szabályokat kell alkalmazni.

A 7. §-hoz

A módosítás kiegészíti a hatályos szabályokat az elektronikus hírközlő eszköz igénybevételének lehetőségére vonatkozó szabályokkal. Ezen kívül rögzíti a napirenden nem szereplő kérdések megtárgyalására vonatkozó rendelkezéseket.

A 8. §-hoz

A módosítás pontosítja a Kormánynak az adósságszabály betartásának vizsgálatával kapcsolatos hatáskörét, egyben megteremti az összhangot az Alaptörvény rendelkezésével.

A 9. §-hoz

A módosítás pontosítja a Kormány feladatait a központi költségvetésről szóló törvény tervezetének a Költségvetési Tanács részére történő megküldése során.

A 10. §-hoz

A módosítás a törvény 5. §-ában foglalt rendelkezéssel való összhangot teremti meg azzal, hogy az Állami Számvevőszék feladatai közé beemeli a Költségvetési Tanács tevékenységének támogatását.

Egyidejűleg kimondja, hogy az Állami Számvevőszék nem csak jelentéseket, hanem feladatköréhez kapcsolódóan elemzéseket és tanulmányokat is készíthet.

-----STARTING---POINT---VEGE---

A 11. §-hoz

A törvény hatálybalépésére vonatkozó rendelkezés.

A 12. §-hoz

A törvény sarkalatossági záradéka, amelynek rendeltetése, hogy egyértelműen megjelenítse, a törvény mely rendelkezései tartoznak a sarkalatos törvénnyel szabályozandó tárgykörök közé.