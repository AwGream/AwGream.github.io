2012. évi CXLV. törvény indokolása

egyes önkormányzati tárgyú törvények módosításáról

-----STARTING---POINT---ALTALANOS--- 

A helyi önkormányzati képviselői, valamint a nemzetiségi önkormányzati képviselői megbízatás a közélet szempontjából kiemelten fontos tisztség, melynek elnyerése a választópolgárok bizalmának megtestesülését jelenti, a közügyek intézésére adott széles körű társadalmi felhatalmazást és legitimációt biztosít. Az önkormányzati testületek munkájában történő részvétel mind morális, mind jogi értelemben feddhetetlenséget követel meg a választópolgárok bizalmát elnyert képviselők részéről, melynek fontos, nélkülözhetetlen eleme a közmegbízatásra vállalkozó polgárok erkölcsi tisztasága és példamutatása.

A Büntető Törvénykönyvről szóló 1978. évi IV. törvény (a továbbiakban: Btk.) 62. §-a alapján azt, akit szándékos bűncselekmény elkövetése miatt végrehajtandó vagy részben felfüggesztett szabadságvesztésre ítélnek, és méltatlan arra, hogy a közügyekben részt vegyen, azok gyakorlásától el kell tiltani. A közügyektől eltiltott nem rendelkezik választójoggal, valamint az ítélet jogerőre emelkedésével elveszti mindazon tagságát, állását, tisztségét vagy megbízatását, amelynek elnyerését a közügyektől eltiltás kizárja.

Nemzetiségi önkormányzati képviselők esetében a jelenlegi szabályozás értelmében a nemzetiségi önkormányzati képviselő mandátuma megszűnik abban az esetben, ha választójogát elveszti. A Btk. fenti rendelkezése szerint a szándékos bűncselekmény elkövetése miatt kiszabott végrehajtandó vagy részben felfüggesztett szabadságvesztés büntetés kiszabása nem jár feltétlenül a közügyektől eltiltás mellékbüntetés kiszabásával, így előfordulhat az a sajátos jogi helyzet, hogy a „börtönben ülő elítélt” képviselői mandátuma nem szűnt meg, tekintettel arra, hogy választójoggal továbbra is rendelkezik.

E jogi anomália feloldása érdekében szükséges jelen törvény elfogadásával a szabályozási környezet szigorítása, amely kimondja, hogy a nemzetiségi önkormányzati képviselő mandátuma megszűnik abban az esetben, ha szándékos bűncselekmény miatt jogerősen szabadságvesztésre ítélték, függetlenül attól, hogy büntetése végrehajtandó vagy részben felfüggesztett.

Az önkormányzati képviselő is elveszti mandátumát, ha szándékos bűncselekmény miatt jogerősen szabadságvesztésre ítélték.

-----STARTING---POINT---RESZLETES---

Az 1. §-hoz

Az önkormányzati képviselő elveszti mandátumát abban az esetben, ha szándékos bűncselekmény miatt jogerősen szabadságvesztésre ítélték.

A 2. §-hoz

A nemzetiségi önkormányzati képviselő mandátuma megszűnik abban az esetben, ha szándékos bűncselekmény miatt jogerősen szabadságvesztésre ítélték, függetlenül attól, hogy büntetése végrehajtandó vagy részben felfüggesztett.

A 3. §-hoz

A 2014. évi általános önkormányzati választások napjától hatályos szabályozás fenntartja az 1. §-ban foglaltakat: az önkormányzati képviselő elveszti mandátumát abban az esetben, ha szándékos bűncselekmény miatt jogerősen szabadságvesztésre ítélték.

A 4. §-hoz

Sarkalatossági záradékot tartalmaz. A törvény 1-3. §-ának elfogadásához a jelen lévő országgyűlési képviselők kétharmadának igen szavazata szükséges.

-----STARTING---POINT---VEGE---

Az 5. §-hoz

Hatálybalépésről szóló rendelkezést tartalmaz.