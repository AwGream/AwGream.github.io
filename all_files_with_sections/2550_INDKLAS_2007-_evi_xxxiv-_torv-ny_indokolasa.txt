2007. évi XXXIV. törvény indokolása

az Európa Tanács keretében Strasbourgban, 1989. november 16-án létrejött, a tiltott teljesítményfokozó szerek és módszerek használata elleni Egyezmény Varsóban, 2002. szeptember 12-én kelt Kiegészítő Jegyzőkönyvének kihirdetéséről

-----STARTING---POINT---ALTALANOS---

Általános indokolás

A sport jövőjének, a „fair play”-elv érvényesülésének egyik legnagyobb veszélye a dopping, amely a nemzeti szabályozás és doppingellenes tevékenység mellett nemzetközi együttműködést is igényel. A tiltott teljesítményfokozás visszaszorítására irányuló nemzetközi összefogás keretében jöttek létre a különböző nemzetközi sportszervezetek (Nemzetközi Olimpiai Bizottság, nemzetközi sportági sportszövetségek, Nemzetközi Doppingellenes Ügynökség-WADA) doppingellenes szabályzatai, amelyek a tagságukat képező, illetve a szabályzatot aláíró nemzeti olimpiai bizottságokra, sportszövetségekre kötelező erővel bírnak. A nemzetközi társadalmi szervezetek doppingellenes fellépése mellett az állam- és kormányközi kapcsolatok keretében is elfogadásra kerültek nemzetközi doppingellenes egyezmények, a nemzeti doppingellenes tevékenységek harmonizálása és a nemzetközi együttműködés érdekében. Többek között ilyen az Európa Tanács keretében Strasbourgban, 1989. november 16-án létrejött, a tiltott teljesítmény-fokozó szerek és módszerek használata elleni Egyezmény, amelyhez a Magyar Köztársaság 1990. január 29-én csatlakozott. Az Egyezményt a 2003. évi LXXVIII. törvény hirdette ki. Az Egyezmény célja a sportbeli dopping csökkentése és felszámolása, amelynek érdekében az aláíró államok vállalják, hogy alkotmányos kereteiken belül megteszik az Egyezmény végrehajtásához szükséges intézkedéseket, illetve megalkotják azokat a rendelkezéseket, amelyek a tiltott szerek és módszerek sportban való hozzáférhetősége és alkalmazása visszaszorítását szolgálják.

Az Egyezmény Varsóban, 2002. szeptember 12-én kelt Kiegészítő Jegyzőkönyvének aláírásáról szóló 2244/2003. (X. 15.) Korm. határozatban a Kormány egyetértett a Jegyzőkönyv aláírásával, amelyre 2004. március 30-án került sor. A Jegyzőkönyv célja, hogy az Egyezményben foglaltak megvalósulását elősegítse, javítsa. A Jegyzőkönyv kihirdetése és alkalmazása sportdiplomáciai szempontból elengedhetetlen, és alapvető feltétele hazánknak a nemzetközi sportkapcsolatokban való további részvételéhez.

-----STARTING---POINT---RESZLETES---

Részletes indokolás

Az 1-2. §-hoz

A Jegyzőkönyv kötelező hatályának elismerésére a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. §-ának megfelelően az Országgyűlés adhat felhatalmazást. Az Nsztv. 9. §-a értelmében, ha a nemzetközi szerződés kötelező hatályának elismerésére az Országgyűlés ad felhatalmazást, azt törvényben kell kihirdetni.

A 3. §-hoz

A doppingellenőrzések hatékonyságának növelése, valamint a nemzetközi együttműködés elősegítése érdekében a Jegyzőkönyv rendelkezik a doppingellenőrzések kölcsönös elfogadásáról. A Jegyzőkönyv értelmében az aláíró államok kölcsönösen elismerik a sport vagy nemzeti doppingellenes szervezetek jogát arra, hogy az Egyezmény más tagállamából érkező sportolókon olyan doppingellenőrzéseket végezzenek illetékességi területükön, amelyek a fogadó állam nemzeti előírásainak megfelelnek. Az aláíró államok elismerik továbbá a Nemzetközi Doppingellenes Ügynökség (WADA), és más, az irányítása alatt működő doppingellenőrző szervezetek jogát arra, hogy területükön, vagy azon kívül versenyen kívüli ellenőrzéseket végezzenek sportolóikon. A Jegyzőkönyv rendelkezik továbbá az Európa Tanács tiltott teljesítmény-fokozó szerek és módszerek használata elleni Egyezménye végrehajtásának ellenőrzéséről is, amelyet az Egyezménnyel létrehozott Megfigyelő Csoport, valamint az általa felkért értékelő csoport végez.

A 4. §-hoz

A hatályba léptető rendelkezések - az Nsztv. 10. §-ában foglalt rendelkezéseknek megfelelően - rögzítik, hogy a Jegyzőkönyvet kihirdető törvénynek a Jegyzőkönyv szövegét tartalmazó része a Jegyzőkönyv hatálybalépését kimondó cikke szerinti időpontban lép hatályba. Ennek időpontját nem a törvény, hanem a naptári nap ismertté válását követően a Magyar Közlönyben haladéktalanul közzétett egyedi határozatával a külügyminiszter állapítja meg.