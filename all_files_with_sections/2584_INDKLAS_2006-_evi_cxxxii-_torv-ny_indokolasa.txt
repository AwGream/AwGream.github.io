2006. évi CXXXII. törvény indokolása

az egészségügyi ellátórendszer fejlesztéséről

-----STARTING---POINT---ALTALANOS--- 

Az egészségügyi ellátórendszer átalakítása és fejlesztése az egészségügyi reform meghatározó eleme. A reform és a fejlesztési program célja az emberek élettartamának növelése és egészségi állapotának javítása, valamint a területi és a társadalmi csoportok közötti egyenlőtlenségek csökkentése, egy korszerű, hatékony és igazságos ellátórendszer megteremtése. Jelen törvény célja egy olyan egészségügyi rendszer létrehozása, melyben méltósággal lehet gyógyulni, és méltó módon lehet gyógyítani.

A célok elérésének feltétele az ellátórendszer szerkezetének és működésének átalakítása, olyan módon, ami

- méltányos, igazságos hozzáférést biztosít a betegeknek az ország egész területén,

- megteremti a tervezhetőség, az igazságosabb és hatékonyabb ellátórendszer kialakításának eszközrendszerét,

- egyértelműen elkülöníti az állam és az önkormányzatok meghatározott felelősségét, beleértve az intézmény-fenntartási kötelezettséget is,

- az Európai Uniós fejlesztési forrásokat is felhasználva egy fenntartható fejlődésű, finanszírozható, modern szolgáltatási rendszer alakít ki,

- garantálja, hogy az egészségbiztosító az egészségügyi szolgáltatásokat

- a szükséges mennyiségben,

- az áltanosan garantálható és ellenőrzött szakmai színvonalon,

- elfogadható és finanszírozható, a korszerű és reális elvárásoknak megfelelő körülmények között nyújtva vásárolja.

A cél elérése érdekében törvény átalakítja az ellátórendszer szerkezetét és működését.

A törvény által is támogatott fejlesztések és átalakítások során létrejövő új ellátórendszer négy szintre épül. Az egyes szintek kapcsolata jól szabályozott, így a beteget a számára szükséges ellátási szinten, lehetőleg lakóhelye közelében látják majd el.

A törvényben foglaltaknak megfelelően az ellátórendszer az alábbi szintekre tagozódik:

1. Kiemelt kórházak

A jövőben új ellátórendszer „zászlóshajói” a centrumokat, kompetenciaközpontokat is működtető súlyponti kórházak. Ezen intézmények az országban egyenletesen elosztva - az egyetemi klinikák, országos intézetek, megyei kórházak bázisán - a legmodernebb, európai színvonalú technikával felszerelve, nagy tapasztalatú orvosokkal biztosítják a súlyos, vagy speciális, ritka betegségben szenvedők hatékony ellátását. Az ellátás biztonsága és garantált minősége érdekében csak a központokban folyhat például a daganatos betegek kezelése vagy szervátültetés, szívműtét, és hasonló, nagy felkészültséget igénylő beavatkozás, de a kiemelt kórházak fogadják azokat az eseteket is, amelyeket felszereltség vagy gyakorlat hiányában a területi kórházak nem tudnak megoldani.

A kiemelt kórházak egyúttal sürgősségi központokká is vállalnak és az év 365 napjában 24 órán át fogadják a sürgősségi ellátásra szoruló betegeket.

Mindegyik kiemelt kórháznak rendelkeznie kell a legfontosabb képességekkel (sürgősség, intenzív osztály, az alapszakmák súlyosabb betegségeinek kezelése), de bizonyos speciális betegségeket (daganatos betegek speciális kezelései, idegsebészet, szervátültetés, szívsebészet stb.) a jövőben is csak a több kiemelt kórház területét ellátó centrumokban lehet kezelni.

2. Területi kórházak:

A törvény alapján a jelenlegi kórházak többsége a jövőben területi kórházként folytatja majd munkáját. Ezek a kórházak az esetek nagy részét adó „általános” ellátásra szakosodnak.

A területi kórházak aktív kapcsolatban állnak a környezetükkel: diagnosztikai szolgáltatásokat vásárolnak a diagnosztikai központoktól, folyamatosan együttműködnek a kiemelt kórházakkal, valamint a területen dolgozó rendelőintézetekkel és háziorvosokkal.

A fejlesztések arra irányulnak, hogy a területi kórházak biztosítani tudják a munka korszerű feltételeit, a kulturált hotel- és munkakörülményeket, és a felesleges aktív kórházi kapacitások krónikus ellátássá alakítását.

3. Területi egészségügyi központok:

A kiemelt és a területi kórházak köré szerveződve fognak a területi egészségügyi központok működnek, biztosítva a lakosságközeli járóbeteg-szakellátást.

A járóbeteg-szakellátás területi fejlesztése országos szinten nem feltétlenül jár többletkapacitás és többletteljesítmény létrehozásával, sokkal inkább a meglévő centralizált kapacitások lakossághoz közeli elosztását jelenti. A jelenleg meglévő területi aránytalanságok kiegyenlítésére, ellátási hiányok megszüntetésére a leépítésre kerülő aktív fekvőbeteg-szakellátási kapacitások 20 százalékának megfelelő mennyiségű potenciális többletkapacitás jelent fedezetet.

4. Hatások:

Az új szabályozás hatására már az első lépésben kiegyensúlyozottabbá, válik a kórházi kapacitások eloszlása, működőképesebb, fenntarthatóbb, a szükségletekhez jobban igazodó szerkezet jön létre, és a törvény lehetőséget ad a későbbiekben a további kiegyenlítésre, a fejlesztéseknek a folyamatosan változó szükségletekhez és környezethez történő igazítására.

Az állam alkotmányos felelőssége az egészségügyi intézményrendszer működésének biztosítása. A hatékonyság és igazságosság érdekében köteles élni a tervezés eszközeivel, ezért a kiemelt jelentőségű ellátásokat, a kiemelt kórházak kijelölését és szakmai működőképességük garantálását törvényi szinten kell szabályozni. Ugyanakkor az általánosan biztosítandó ellátások eloszlásának meghatározása - a szubszidiaritás elvét is figyelembe véve - már helyi felelősség, mert ezeknek a döntéseknek illeszkednie kell az adott régió jövőképébe, általános fejlesztési koncepciójába. A döntések a Regionális Egészségügyi Tanácsokban születnek. E testületek működése a tulajdonosok felelős együttműködésén alapul, figyelembe veszi a helyi igényeket, a tradicionális értékeket és a pénzügyi lehetőségeket.

Az átalakítás után nem költünk kevesebbet az egészségügyre: minden felszabaduló forint továbbra is az egészségügyben marad. Az aktív kórházak és ágyak számának csökkenésével megteremtődik annak a lehetősége, hogy a kevesebb kórházra és ágyra több pénz jusson, azaz javuljon az ellátás minősége. Az átalakítás miatt felszabaduló pénzek nyújtják a fedezetét a megnövekedett krónikus ellátás és a járóbeteg-szakellátás fejlesztésének.

A törvény teremti meg az alapját a jobb ellátást nyújtó, de finanszírozható egészségügy működtetésének és az uniós pénzeket is felhasználó fejlesztési források hatékony felhasználásának.

-----STARTING---POINT---RESZLETES---

Az 1. §-hoz

A törvény 1. §-a meghatározza a törvény hatályát, amely értelmében a törvény a járó-beteg és fekvő-beteg szakellátásokra a finanszírozásban részesülő egészségügyi szolgáltatókra és azok fenntartóira, valamint az egészségügyi igazgatás egyes szerveire és a regionális egészségügyi tanácsokra terjed ki.

Ez a szakasz tartalmazza továbbá azokat a lényeges fogalmaknak a meghatározását, melyeket a törvény a későbbiekben használ.

A 2. §-hoz

A törvény ezen szakasza határozza meg a települési és megyei önkormányzatoknak az önkormányzati törvényben definiált szakellátási kötelezettségének a tartalmát. Ez a fekvőbeteg szakellátások tekintetében az 1. számú és a 2. számú mellékletben meghatározott kapacitás mennyiségre, míg járóbeteg-szakellátások esetében a 2006. december 31-én lekötött és az e törvény 16. §-ának (10) és (11) bekezdése alapján létrehozott kapacitás mennyiségre terjed ki. A települési és megyei önkormányzatok azonban az egészségügyi szakellátási kötelezettségüket más egészségügyi szolgáltatóval, illetve annak fenntartójával történő egészségügyi ellátási szerződés megkötése által is teljesítheti.

A 3. §-hoz

A törvény ezen szakasza szerint az 1. számú melléklet határozza meg azokat az egészségügyi szolgáltatókat, amelyek az általuk nyújtott kiemelt és sürgősségi ellátásokért az Egészségbiztosítási Alapból finanszírozásra jogosultak, valamint azt a kapacitás mennyiséget ami után finanszírozást kaphatnak ezek az egészségügyi szolgáltatók, illetőleg amit járványügyi és katasztrófa helyzet esetén az egészségügyi szolgáltatók 3, illetve 6 órán belül kötelesek rendelkezésre bocsátani. A 2. számú melléklet határozza meg az egyes régiókban felosztható aktív és krónikus fekvőbeteg szakellátási kapacitásokat, ezekből bármely, az adott régióban működő egészségügyi szolgáltató részesülhet a 4. § szerinti eljárás keretében, azonban a krónikus fekvőbeteg szakellátási kapacitásokból az 1. számú mellékletben megnevezett súlyponti kórházak nem kaphatnak.

A 4. §-hoz

Ezen szakasz határozza meg azt az eljárást, amely keretében a 2. számú mellékletben szereplő fekvőbeteg szakellátási kapacitások (a regionális szakellátási normatívák) szétosztásra kerülnek. Az eljárás egy, az egészségügyért felelős miniszter és az egészségbiztosító által készített felosztási javaslat megküldésével indul, amit az adott régióban működő Regionális Egészségügyi Tanács (a továbbiakban: RET) az e törvény hatályba lépésétől számított 8 napon belül kap meg. A törvény meghatározza a felosztási javaslat elkészítése során figyelembe veendő szempontokat, így azt hogy a felosztható aktív fekvőbeteg szakellátási normatívából bármely az adott régióban működő szolgáltató részesülhet, valamint a finanszírozott szakellátást nyújtó egészségügyi szolgáltatók régión belüli egymástól való távolságának meg kell felelnie az egészségügyért felelős miniszter által külön jogszabályban meghatározásra kerülő elérési és kapacitás elosztási szabályoknak.

A felosztási javaslat nem köti a döntés során a RET-et, mivel az a felosztási javaslattól eltérő döntést is hozhat a normatívák és a hozzájuk tartozó ellátási területek egészségügyi szolgáltatók közötti felosztásának tárgyában, feltéve, hogy az megfelel a (3) bekezdésben meghatározott feltételeknek. A döntés akkor érvényes, ha azt a régió területén működő valamennyi, fekvőbeteg-szakellátást nyújtó közfinanszírozott egészségügyi szolgáltató fenntartója a RET döntésétől számított 30 napon belül jóváhagyta. Amennyiben a normatívák felosztásáról szóló érvényes döntés nem születik meg az előírt határidőn belül, az egészségügyért felelős miniszter 8 napon belül dönt az adott régió normatíváinak felosztásáról annak érdekében, hogy a felosztás késlekedésével ne kerülhessen veszélybe az ellátás biztonsága. Ebben az esetben azonban a felosztás a közigazgatási határozatokra vonatkozó szabályok szerint bíróság előtt megtámadható, de a keresetnek a miniszter általi felosztás végrehajtására nincs halasztó hatálya.

Az 5. §-hoz

Ez a szakasz biztosítja a fenntartó részére azt a lehetőséget, hogy a fenntartásában működő szolgáltató kapacitásainak tartós kihasználatlansága esetén az egészségügyi szakellátási kötelezettségének mértékét. Ehhez azonban ki kell kérnie az egészségügyi szolgáltató szakmai véleményét, és a csökkentés feltétele, hogy azt az 1. számú mellékletben meghatározott kapacitások tekintetében az egészségügyért felelős miniszter, míg a 2. számú mellékletben meghatározott kapacitás esetében a RET jóváhagyja. A kapacitások tartós kihasználatlansága tényének igazolását az egészségügyi államigazgatási szervtől lehet kérni. A csökkentés által, valamint a finanszírozás megszűnése esetén felszabaduló kapacitást a RET az előző §-ban leírt eljárás keretében oszthatja fel.

A 6. §-hoz

Az egymással szomszédos régiók RET-jei a 2. számú melléklet szerinti normatíváik terhére megállapodást köthetnek a régiók közötti kapacitásátadásról. Ennek azonban feltétele, hogy a kapacitás átadás a régió határának mentén élők egészségügyi ellátása érdekét szolgálja és a megállapodással valamennyi érintett helyi önkormányzat egyetértsen.

A 7. §-hoz

A RET évente módosíthatja a normatíva-felosztást. E módosítás érvényességének feltétele - garanciális elemként - a régió területén működő valamennyi, fekvőbeteg-szakellátást nyújtó közfinanszírozott egészségügyi szolgáltató fenntartója általi jóváhagyás. A RET évente egyszer - a normatíva-felosztás módosításakor - bírálhatja el érdemben a területén működő egészségügyi szolgáltatók fenntartóinak a kapacitás-befogadási kérelmét, kizárólag a rendelkezésére álló normatívák terhére. A 2. számú mellékletben meghatározott normatíván belül az egyes szakmacsoportokhoz tartozó kapacitások mennyiségét annak 10 százalékáig módosíthatja.

Az egészségügyi szolgáltató fenntartója a 2. számú mellékletben meghatározott kapacitások tekintetében a RET-nél, az 1. számú mellékletben meghatározott kapacitások tekintetében az egészségügyért felelős miniszternél kezdeményezheti a kapacitásátcsoportosítást.

A 8. §-hoz

A törvény 1. számú mellékletében megnevezett egészségügyi szolgáltatók rendelkezésére bocsátott kapacitások szakmacsoportonként kerültek meghatározásra. Annak érdekében, hogy az ellátási szükséglethez igazodóan a törvény módosítása nélkül átcsoportosíthatók legyenek a szakmacsoportok között az intézményen belül a kapacitások, szükséges arra a törvényben felhatalmazást adni.

A 9. §-hoz

Az egészségbiztosító felelős az törvény e szakaszában megjelölt (szak)ellátások Egészségbiztosítási Alap terhére történő külön jogszabály szerinti finanszírozásáért. E kötelezettsége teljesítése érdekében az egészségbiztosító finanszírozási szerződést köt a törvényben felsorolt egészségügyi szolgáltatókkal. A Felügyelet - ellenőrzési jogkörében - megvizsgálhatja, hogy a finanszírozási szerződésből eredő kötelezettség teljesítéséhez szükséges kapacitás megfelelő minőségű és mennyiségű rendelkezésre állása biztosított-e, további lépésként kezdeményezi az egészségbiztosítónál a finanszírozási szerződés módosítását.

A 10. §-hoz

Az egészségbiztosító kezdeményezheti a RET-nél, a Felügyelet pedig elrendelheti, hogy a RET bírálja el a kapacitás-befogadási kérelmeket a normatíva-felosztás módosítása céljára, amennyiben az szakmailag indokolt és azzal az államháztartásért felelős miniszter is egyetért. Kivételes esetben (váratlan esemény vagy előre nem látható módon bekövetkező ellátási szükséglet jelentkezése) indokolt lehet, hogy a Felügyelet az egészségügyi államigazgatási szerv egyetértésével és az egészségügyért, az egészségbiztosításért, valamint az államháztartásért felelős miniszter jóváhagyásával az egészségbiztosítónál kezdeményezze az 1. és 2. számú mellékletben meghatározott kapacitásokon felüli kapacitásra történő finanszírozási szerződés megkötését. Az így megkötött szerződést a kivételes helyzetből következő többlet-ellátási igény megszűnését követően az egészségbiztosító felmondja.

A 11. §-hoz

A finanszírozási szerződést kötött egészségügyi szolgáltatónak az Egészségbiztosítási Alap számára működési többletforrás-igényt eredményező fejlesztése nyomán létrejövő, többletforrást igénylő kapacitás tárgyában három évig csak akkor köthető finanszírozási szerződés, ha a fejlesztést az egészségbiztosító az egészségügyért, az egészségbiztosításért és az államháztartásért felelős miniszterrel egyetértésben előzetesen engedélyezte.

Az önkormányzati költségvetési szerv formájában működő egészségügyi szolgáltató tulajdonosa a tulajdonában lévő, a finanszírozási szerződés tárgyát képező egészségügyi tevékenység céljára használt ingatlan értékesítéséből származó bevétel legalább 50 százalékát köteles a tulajdonában lévő, a finanszírozási szerződés tárgyát képező egészségügyi tevékenység céljára használt ingatlan felújítására, korszerűsítésére, illetőleg egészségfejlesztésre és az egészségügyi ellátás minőségének javítására fordítani, kivéve ha az egészségügyi szolgáltató jogutód nélkül megszűnt.

A 12. §-hoz

A szakasz a könyvvizsgálatra vonatkozó szabályokat rögzíti. Az az egészségügyi szolgáltató, amely érvényes finanszírozási szerződéssel rendelkezik és az egészségügyi szakellátásokért az Egészségbiztosítási Alapból finanszírozott tételek éves összege eléri a 300 millió forintot, köteles a beszámolóját könyvvizsgálóval ellenőriztetni.

Az egészségügyi szolgáltató köteles a Felügyeletnek bejelenteni az általa választott könyvvizsgáló legfontosabb adatait, továbbá köteles megküldeni a Felügyeletnek a számviteli jogszabályok szerint összeállított beszámolót, csatolva hozzá a könyvvizsgáló által készített jelentést is.

A 13. §-hoz

Ez a szakasz az összeférhetetlenségi szabályokat állapítja meg az olyan egészségügyi szolgáltató vezetője vonatkozásában, amely érvényes finanszírozási szerződéssel rendelkezik, és az egészségügyi szakellátásokért általa elszámolt finanszírozási tételek éves összege eléri az 500 millió forintot. Ez a személy egészségügyi szolgáltatónál más vezetői megbízatást nem tölthet be és egészségügyi tevékenységet csak a szakképesítése szerinti egészségügyi tevékenység gyakorlási jogának fenntartásához szükséges mértékben végezhet. Kivételként említi a törvény az egészségtudományi centrumok, az egyetemi klinikai központok és klinikák vezetőit, valamint a rektorokat.

A 14. §-hoz

Ez a szakasz az 1997. évi CLIV. törvényt (a továbbiakban: Eütv.) módosítja. A RET feladatai kiegészülnek azzal, hogy a regionális szakellátási normatívák felosztására irányuló külön jogszabály szerinti eljárást a RET-eknek kell lefolytatnia.

A 15. §-hoz

A 14. §-hoz kapcsolódóan az Eütv. kiegészül egy olyan bekezdéssel, amely előírja, hogy a regionális szakellátási normatívák felosztására irányuló döntéshozatal során a szavazatok számát a RET tagjai által képviselt egészségügyi szolgáltatók rendelkezésére álló finanszírozott kapacitások mennyisége alapján súlyozni kell.

-----STARTING---POINT---VEGE---

A 16. §-hoz

A törvény főszabályként rendelkezik a 2007. január 1-jei hatálybalépésről, a (2) és (3) bekezdésben foglalt kivételekkel. A törvényben meghatározott, illetve az ez alapján létrejött kapacitásokra vonatkozó finanszírozási szerződések megkötésének előírt határideje: 2007. március 31.

A kapacitás átalakításnak az egészségügyi ellátórendszer működésére kifejtett hatásait évente egyszer vizsgálni szükséges, hogy az esetlegesen bekövetkező ellátási zavarok kiküszöbölése érdekében a szükséges intézkedéseket időben meg lehessen tenni.

A törvény ezeken felül átmeneti rendelkezéseket tartalmaz, illetve megfogalmazza a Kormány, illetve az egészségügyért felelős miniszter jogalkotási hatáskörét megteremtő felhatalmazó szabályt, valamint a deregulálandó törvényhelyeket sorolja fel.