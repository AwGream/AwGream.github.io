2005. évi CXVI. törvény indokolása

az Európai Unió tagállamai közötti kölcsönös bűnügyi jogsegélyről szóló, 2000. május 29-én kelt egyezmény és az egyezmény 2001. október 16-án kelt kiegészítő jegyzőkönyve kihirdetéséről

Indokolás

A törvény tárgyát az Európai Unió tagállamai közötti kölcsönös bűnügyi jogsegélyről szóló, 2000. május 29-én kelt egyezmény (a továbbiakban: egyezmény) és az egyezmény 2001. október 16-án kelt kiegészítő jegyzőkönyve (a továbbiakban: jegyzőkönyv) törvénnyel történő kihirdetése képezi.

Az egyezmény új szabályozási elveket és új együttműködési formákat vezet be, részletesen szabályozva az egyes jogsegélyformákat, az azokhoz kapcsolódó megkeresések alaki és tartalmi kellékeit.

Preambuluma értelmében az egyezmény célja, hogy az 1959. április 20-án aláírt, a kölcsönös bűnügyi jogsegélyről szóló európai egyezményt (Magyarországon kihirdette: 1994. évi XIX. tv.), és a hatályban lévő egyéb, vonatkozó egyezményeket kiegészítse. Ezek az egyezmények a jelen egyezményben nem szabályozott kérdések vonatkozásában továbbra is hatályosak maradnak.

Az egyezmény rendelkezéseinek alkalmazásáról az Európai Unió tagállamaival folytatott bűnügyi együttműködésről szóló 2003. évi CXXX. törvény (a továbbiakban: Tv.) III. fejezete rendelkezik, amely az egyezményt a Magyar Köztársaságban kihirdető törvény hatálybalépésének napján lép hatályba.

Az egyezmény által szabályozott együttműködési formák a következők:

Az egyezmény 3. cikk (1) bekezdése lehetővé teszi jogsegély nyújtását szabálysértések esetén is. A 3. cikk (2) bekezdése a jogi személy büntetőjogi felelősségének megállapítása iránt indult eljárásokban nyújtható jogsegélyt szabályozza. (A jogi személlyel szemben alkalmazható büntetőjogi intézkedésekről szóló 2001. évi CIV. törvény 2004. május 1-jétől hatályos.) A csatlakozáskor tett magyar nyilatkozat szerint ilyen esetekben a jogsegélykérelmeket a legfőbb ügyész fogadja és terjeszti elő.

Az egyezmény részes államainak területén lakó személyek számára az igazságügyi hatóságok közvetlenül, postai úton küldhetik meg az eljárási iratokat (5. cikk, Tv. 49. §)

Az egyezmény 6. cikke legfontosabb újításként általános és kötelező szabályként írja elő a területileg illetékes igazságügyi hatóságok közötti közvetlen kapcsolattartást a bűnügyi jogsegély iránti megkeresések tekintetében. [Tv. 36. § (1) bekezdés és 38. § (1) bekezdés] Kivételként fenntartja ugyanakkor a megkeresések központi hatóságokon keresztül történő megküldésének kötelezettségét a fogva tartott személyek ideiglenes átadására vonatkozó (9. cikk, Tv. 52. §), és az ítéletekről és intézkedésekről készített másolatok megküldésére irányuló megkeresések esetén. Az egyezmény hatálya alá tartozó bizonyos jogsegélyformák tekintetében fenntartással kizárható a közvetlen kapcsolattartás; ez indokolt lehet pl. abban az esetben, ha a másik tagállamban a megkeresések fogadására és továbbítására illetékes hatóság rendőri vagy vámhatóság. [6. cikk (5) bekezdés]

Az egyezmény 4. cikk (1) bekezdése egyik fontos alapelvként írja elő - szakítva a locus regit actum elvével -, hogy a végrehajtó államnak a megkereső állam által kifejezetten megjelölt formai előírások és eljárási szabályok szerint kell teljesítenie a jogsegélykérelemben foglalt intézkedést. (Tv. 43-44. §)

Az egyezmény lehetővé teszi, hogy a tagállamok illetékes hatóságai erre irányuló megkeresés nélkül is közvetlen információcserét folytassanak. (7. cikk, Tv. 50. §)

Az egyezmény lehetővé teszi a bűncselekmény útján megszerzett tárgyaknak a megkereső tagállam rendelkezésére bocsátását abból a célból, hogy azokat a jogos tulajdonosnak visszaszolgáltassák. (8. cikk, Tv. 51. §)

Az egyezmény 10. cikke szabályozza a bűnügyi jogsegély keretében a tanúk, szakértők és vádlottak kihallgatását videokonferencia útján. (Tv. 53. §) Az egyezmény 11. cikke a telefon felhasználásával történő kihallgatást is lehetővé teszi, a videokonferenciához hasonló szabályozást teremtve meg. (Tv. 54. §)

Az egyezmény kötelező jelleggel előírja a tagállamok részére az ellenőrzött szállítások (12. cikk, Tv. 62. §) alkalmazásának biztosítását és közös nyomozó csoport (13. cikk, Tv. 55. §) felállítása feltételeinek megteremtését, valamint biztosítja, hogy tagállami megkeresésre a másik tagállam területén fedett nyomozóként (14. cikk, Tv. 60. §) külföldi nyomozó hatóság tagja is eljárhasson.

Az egyezmény előírja, hogy külföldi nyomozó hatóság tagjai esetén a sérelmükre vagy általuk elkövetett bűncselekmények tekintetében a tevékenység helye szerinti tagállam tisztviselőivel azonos büntetőjogi és polgári jogi felelősséget kell megteremteni. (16. cikk, Tv. 70-72. §)

Az egyezmény III. címe szabályozza mind a földi alapú, mind a műholdas rendszerű távközlő hálózat lehallgatásának jogintézményét (Tv. 64-65. §). Az egyezmény részletes rendelkezéseket tartalmaz a személyes adatok védelmével kapcsolatban.

A jegyzőkönyv a bankszámlákkal kapcsolatos információk, valamint a bankszámla-forgalommal kapcsolatos adatoknak a bűnügyi együttműködés keretében történő megküldését rendezi. A büntetőeljárásról szóló 1998. évi XIX. törvény 178/A. §-ának (1) bekezdése lehetővé teszi ilyen tárgyú megkeresések teljesítését. A jegyzőkönyvben foglalt intézkedések alkalmazása tehát nem teszi szükségessé sem a magyar jogi szabályozás módosítását, sem ezzel kapcsolatos külön rendelkezést.

Az Országgyűlés 13/2005. (III. 10.) OGY határozatával döntött a Magyar Köztársaságnak az egyezményhez és a jegyzőkönyvhöz történő csatlakozásáról.

A Magyar Köztársaság csatlakozási okiratát 2005. augusztus 25-én helyezte letétbe. Az egyezmény és a jegyzőkönyv a Magyar Köztársaság vonatkozásában - tekintettel az egyezmény 28. cikk (4) bekezdésére, illetve a jegyzőkönyv 14. cikk (4) bekezdésére - 2005. november 23-án lép hatályba.

Az egyezményt kihirdető törvény hatálybalépése napján lép hatályba a 2003. évi CXXX. törvény III. fejezete és 70-72. §-a.

Az egyezményt eddig Ausztria, Belgium, Dánia, Spanyolország, Franciaország, Hollandia, Portugália, Svédország és Finnország erősítette meg. Az egyezményhez Magyarország mellett eddig Észtország, Lettország, Litvánia, Lengyelország és Szlovénia csatlakozott.

A jegyzőkönyvet Ausztria, Belgium, Dánia, Spanyolország, Franciaország, Hollandia, Svédország és Finnország erősítette meg. A jegyzőkönyvhöz Magyarország mellett Lettország, Litvánia, Lengyelország és Szlovénia csatlakozott.