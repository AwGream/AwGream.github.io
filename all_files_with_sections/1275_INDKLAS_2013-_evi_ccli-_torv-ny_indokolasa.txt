2013. évi CCLI. törvény indokolása

a fejlesztéspolitikával összefüggő egyes törvények módosításáról

-----STARTING---POINT---ALTALANOS--- 

Magyarország rendelkezésére áll immáron két európai uniós fejlesztési időszak végrehajtásának a tapasztalata. A 2004-2006 közötti csonka időszak során az uniós támogatási programok végrehajtását végző úgynevezett irányító hatóságok az egyes ágazati minisztériumok keretében működtek. A 2007-2013 közötti időszak során e szervezetek egy központi hivatalban, összevontan működtek. Mindkettő időszak bizonyos típusú előnyöket fel tudott mutatni, viszont számos, az intézményrendszer működéséből fakadó hátrány és hiányosság is jelentkezett. A 2004-2006 közötti időszakban a forrásfelhasználás nem volt kellően koordinált. A 2007-től induló időszakban a koordináció adott volt, viszont az ágazati fejlesztési szempontok nem tudtak kellően érvényesülni.

Alapvető cél tehát az, hogy egy olyan valóban hatékonyan működő intézményrendszer jöjjön létre, amely biztosítja a soron következő, 2014-2020 közötti európai uniós források ügyfélbarát módon történő, a társadalom és a nemzetgazdaság hasznára váló fejlesztésekre való fordítását. A törvény e célok eléréséhez szükséges módosításokat tartalmazza.

Az új intézményrendszer a korábbi struktúrák hasznos elemeit megtartva, a rendszert működtető felkészült és szakmailag képzett személyzetre építve kerül kialakításra. Ennek megfelelően az egyes ágazati programok végrehajtásáért a szaktárcák a felelősek, viszont egy egységes és megfelelő eszközökkel rendelkező központi koordináció biztosítja az egyes intézkedések célszerűségét, ésszerűségét, jogszerűségét és azt, hogy a források valóban hasznosan kerüljenek felhasználásra.

-----STARTING---POINT---RESZLETES---

Az 1. §-hoz

Az új intézményrendszer szabályozása - ahogyan eddig is - kormányrendeleti szinten fog történni. A Kormány szervezetalakítási szabadsága keretében az intézményrendszer kialakításához szükséges rendelkezéseket eredeti jogalkotói hatáskörében kiadott kormányrendeletben szabályozhatja, így a tartalmilag ehhez kapcsolódó felhatalmazó rendelkezés hatályon kívül helyezése indokolt. A hatályon kívül helyezést az is indokolja, hogy a módosítandó törvény a felhatalmazó rendelkezésen kívül más szabályt a jelzett tárgykörrel kapcsolatban nem tartalmaz.

A 2-3., 11., 15., 19., és 25. §-hoz

Jogtechnikai módosítás, a megváltozott felelősségi kör átvezetését szolgálja.

A 4-10. §-hoz

A módosítás célja, hogy a hazai filmcélú támogatások rendszerében a társasági adóról és az osztalékadóról szóló törvény párhuzamos módosításával bevezetett kiegészítő támogatás a filmiparban többletforrásként jelenjen meg és ne a korábbi szabályok szerint meghatározott keretösszegbe számítson bele.

A módosítás célja továbbá, hogy lehetővé tegye a filmelőállítók számára a törvényben biztosított 20%-os közvetett támogatás felhasználását azon szolgáltatások költségei után is, amelyeket a produkció közvetlenül a Magyar Nemzeti Filmalaptól vesz igénybe, és amelyek tényleges pénzbeli teljesítéssel (kifizetéssel) nem járnak. E szolgáltatások (adminisztratív szolgáltatások, stúdiószolgáltatás, hang- és képi utómunka) árát a Magyar Nemzeti Filmalap az általa nyújtott pénzbeli támogatásból levonja. Ugyancsak alkalmazandó a módosítás minden olyan szolgáltatásra, amelyet a Magyar Nemzeti Filmalap nem támogatásként nyújt a filmelőállítóknak, hanem azok ellenértékét a támogatásból levonja.

A módosítás egyértelművé teszi azt is, hogy a külföldi magánszemélyek javadalmazása akkor is közvetlen filmgyártási költségnek minősül, ha azt nem magyar kifizetőn keresztül juttatják és így az adót a magánszemély fizeti közvetlenül meg. Tekintettel arra, hogy a jogalkotó célja már eredetileg is erre irányult, az átmeneti rendelkezés a módosítást a 2013. január 1-jét követően megszerzett jövedelmekre általánosan alkalmazhatóvá tenné.

A 12-13. §-hoz

A fővárosi 4-es metró beruházásának állami finanszírozása tekintetében az államot a Nemzeti Fejlesztési Ügynökség képviselte. Az ezzel kapcsolatos feladatok a közlekedésért való felelősséget érintő mivolta folytán az új rendszerben a közlekedésért felelős miniszter feladatkörébe illeszthetőek.

A 14. §-hoz

A módosítás a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló törvénynek a központi államigazgatási szervekről, valamint a Kormány tagjai és az államtitkárok jogállásáról szóló törvénnyel való összhangját teremti meg azáltal, hogy a szervezetjogi szabályozás egységességét a központi államigazgatási szervekről, valamint a Kormány tagjai és az államtitkárok jogállásáról szóló törvényben biztosítja az irányító hatósági feladatokat ellátó helyettes államtitkárra vonatkozó általános szabályoknak az agrártámogatásokra kiterjedő szabályozással.

A 16-18. §-hoz

A törvény a központi államigazgatási szervekről, valamint a Kormány tagjai és az államtitkárok jogállásáról szóló törvény módosításával a minisztérium szervezeti keretében az európai uniós források felhasználásával kapcsolatos irányító hatósági feladatokat ellátó helyettes államtitkári tisztséget hoz létre. Az ilyen helyettes államtitkár más szakmai feladat ellátásával nem bízható meg. Ennek indoka az irányító hatósági feladatbeli önállóság biztosítása és a minisztériumi irányítási viszonyok lényeges áttörésének elkerülése. Az uniós követelményeknek való megfelelést az biztosítja, hogy a helyettes államtitkár az európai uniós források felhasználásával kapcsolatos irányító hatósági tevékenységével összefüggésben nem utasítható.

A 20-21. §-hoz

Az európai uniós forrásokat - az agrártámogatások kivételével - a központi költségvetésről szóló törvény uniós fejlesztések fejezetében kell megtervezni. A költségvetési tervezés változatlanul hagyása mellett az új intézményrendszer működéséhez szükséges a szabályozási jogkör gyakorlását szabályozó törvényi rendelkezések módosítása. A szabályozás egységességének biztosítása érdekében e költségvetési fejezetbe sorolt előirányzatok felhasználási szabályainak megalkotására a Kormány tagja helyett a Kormány jogosult.

A 22. §-hoz

Jogtechnikai módosítás, a Nemzeti Fejlesztési Ügynökségre utalást tartalmazó szerkezeti egység hatályon kívül helyezését szolgálja.

A 23-24. §-hoz

A közszolgálati tisztviselőkről szóló törvénnyel összefüggő átmeneti, módosuló és hatályát vesztő szabályokról, valamint egyes kapcsolódó törvények módosításáról szóló törvény módosítása rendezi a Nemzeti Fejlesztési Ügynökségnél foglalkoztatottak jogviszonyával összefüggő kérdéseket. Az ilyen foglalkoztatottak 2014. január 1-jétől a Miniszterelnökségnek vagy annak a minisztériumnak a foglalkoztatotti állományába kerülnek, amelyben az irányító hatósági tevékenységet ellátó helyettes államtitkár működik. Illetményük tekintetében féléves átmeneti idővel a korábbi illetményük kerül biztosításra, egyéb juttatásaik pedig 2014. január 1-jétől a Miniszterelnökség vagy a minisztérium foglalkoztatottjainak egyéb juttatásaihoz igazodnak. Ezen új feltételek elfogadása a kormánytisztviselő döntésétől függ. A feltételek nem vállalása esetén a kormánytisztviselői jogviszony 2014. március 31-ével - a jogviszony megszűnésével összefüggő garanciális szabályok mellett - megszűnik.

A 26. §-hoz

Az európai kritikus infrastruktúrák azonosításáról és kijelöléséről, valamint védelmük javítása szükségességének értékeléséről szóló tanácsi irányelvnek való megfelelés céljából feloldja azt az összeférhetetlenséget, hogy a hivatásos katasztrófavédelmi szerv saját maga tekintetében végezzen ellenőrzést.

A 27. §-hoz

A módosítás a temetőkről és a temetkezésről szóló törvény egyes módosított rendelkezéseinek későbbi időpontban történő hatálybalépését teremti meg.

-----STARTING---POINT---VEGE---

A 28. §-hoz

A törvény e szerkezeti egysége a hatálybalépéséhez szükséges rendelkezéseket állapítja meg.