2010. évi LXXVIII. törvény indokolása

a 2007. április 25-én és 30-án aláírt, az egyrészről az Amerikai Egyesült Államok, másrészről az Európai Közösség és tagállamai közötti légiközlekedési megállapodás módosításáról szóló jegyzőkönyv kihirdetéséről

-----STARTING---POINT---ALTALANOS---

Általános indokolás

Az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodás aláírásáról és ideiglenes alkalmazásáról szóló 2007/339/EK határozatot a Tanács és az Európai Unió tagállamai kormányainak a tanács keretében ülésező képviselői 2007. április 25-én fogadták el (a továbbiakban: EK-USA légiközlekedési megállapodás). Az EK-USA légiközlekedési megállapodást az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodás kihirdetéséről szóló 2007. évi XLII. törvénnyel került kihirdetésre, hatályon kívül helyezve a Budapesten 1989. július 12. napján aláírt magyar-amerikai légi közlekedési egyezmény kihirdetéséről szóló 23/1990. (VIII. 13.) Korm. rendeletet.

Az EK-USA légiközlekedési megállapodás 2008. március 30-ától ideiglenesen alkalmazandó.

Az első fordulós Megállapodás 21. cikke tartalmaz egy ütemtervet, amely meghatározza, milyen célokat kell követni a tárgyalások folyamán és milyen menetrend szerint kell a 2. fordulós tárgyalásokat lefolytatni. A 2. fordulós tárgyalások a szlovén elnökség ideje alatt 2008. május 14-15-én kezdődtek. A tárgyalások nyolcadik, egyben utolsó szakaszát 2010. március 23-25-én tartották Brüsszelben, amelynek keretében a felek elfogadták a második fordulós jegyzőkönyv tervezetét.

A törvény célja a 2007. április 25-én és 30-án aláírt, az Amerikai Egyesült Államok, másrészről az Európai Közösség és tagállamai közötti légiközlekedési megállapodás módosításáról szóló jegyzőkönyv (a továbbiakban: Jegyzőkönyv) Magyar Köztársaság részéről történő aláírásának és ideiglenes alkalmazásának biztosítása.

A Jegyzőkönyv, az első fordulós megállapodásra épülve további együttműködést biztosít a beruházások, a felek légügyi piacaihoz való hozzáférés terén, valamint olyan szabályozási területeken, mint a környezetvédelem, a biztonság és a védelem.

Az együttműködési szabályozás területén nagy hangsúlyt kapott a környezetvédelem (módosított 15. cikk). A tárgyalások eredményeként a felek együttműködnek a kutatás-fejlesztés, a légiforgalmi irányítás fejlesztése terén, illetve a nemzetközi fórumokon való közös fellépést érintően. Az együttműködés növelni fogja a zajvédelemmel összefüggő üzemelési korlátozásokra vonatkozó átláthatóságot azokon repülőtereken, amelyeken a polgári szubszonikus sugárhajtású repülőgépek több, mint 50.000 légi műveletet hajtanak végre.

A megállapodás módosítása külön rendelkezést tartalmaz a szociális dimenzió és a magas szintű foglalkoztatottságból származó előnyök fontosságának kifejezett elismerésére, hangsúlyozva ugyanakkor, hogy a megállapodás nem áshatja alá a felek nemzeti jogszabályaiban rögzített jogokat, elveket. (új 17a. cikk)

Az jegyzőkönyv aláírásával a Vegyes Bizottság (18. cikk új (3)-(5) bekezdései) tevékenységi köre is bővül. A Vegyes Bizottság előmozdítja az ATM rendszerek közötti együttműködést, ezáltal biztosítva azok interoperabilitását és kompabilitását, valamint tovább erősíti a légiközlekedés védelme területén már meglévő jó együttműködést, illetve a harmadik országokkal folytatott együttműködést.

A piachoz való hozzáférés kiemelt szerepet kapott a módosító Jegyzőkönyvben (módosított 21. cikk). Ennek értelmében a Vegyes Bizottság figyelemmel követi és rendszeresen ellenőrzi, hogy a felek milyen előrehaladást értek el a piaci akadályok lebontásában, erre vonatkozóan a felek együttműködési folyamatot alakítanak ki. A piachoz való hozzáférés tekintetében a megállapodás az amerikai felet arra sarkallja, hogy lehetőséget biztosítson a felek számára a teljes tulajdonjog megszerzésére és a tényleges ellenőrzésre, amelyet évenkénti ellenőrzéssel útján felügyelnek. A megállapodás fontos eleme, hogy amennyiben az Egyesült Államok megteremti a jogszabályi hátteret arra, hogy az Európai Unió légitársaságai tulajdonjogot szerezhessenek az amerikai légitársaságokban, az Egyesült Államok légitársaságai további öt tagállamban jogot formálhatnak a 7. szabadságjog érvényesítésére, valamint beruházásokat létesíthetnek 3. országok légitársaságaiban. Az Amerikai Egyesült Államokban végrehajtott, az amerikai légitársaságokban uniós többségi tulajdonlást és uniós ellenőrzést lehetővé tevő jogszabályi változás után az EU engedélyezni fogja az európai uniós légitársaságok esetében az amerikai többségi tulajdonlást és amerikai ellenőrzést. Amennyiben az EU eleget tett a zajvédelemmel összefüggő üzemeltetési korlátozások ellenőrzésére vonatkozó követelményeknek, de az USA-ban nem történik előrelépés a befektetések liberalizációja terén, úgy az EU-nak jogában áll felfüggesztenie az amerikai légifuvarozók működését. Ez a jog az amerikai felet is megilleti.

A Jegyzőkönyvet a tagállamok erre felhatalmazott képviselői a Közlekedési, Távközlési és Energetikai Tanács 2010. június 24-ei ülésén (pre-sign) aláírásra került.

A Jegyzőkönyvben foglaltak törvényhozási tárgykört érintenek, ezért az kiemelt fontosságú nemzetközi szerződésnek minősül. A Jegyzőkönyv ideiglenes alkalmazására a nemzetközi szerződésekkel kapcsolatos eljárásról szóló 2005. évi L. törvény 11. §-ának (1) bekezdése alapján akkor kerülhet sor, ha a szerződés kötelező hatályának elismerésére felhatalmazást adó szerv a szerződés ideiglenes alkalmazását a kihirdető jogszabályban jóváhagyja.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad az egyrészről a 2007. április 25-én és 30-án aláírt, az Amerikai Egyesült Államok, másrészről az Európai Közösség és tagállamai közötti légiközlekedési megállapodás módosításáról szóló jegyzőkönyv kötelező hatályának elismerésére.

A 2. §-hoz

A paragrafus a Jegyzőkönyv kihirdetéséről rendelkezik.

A 3. §-hoz

A paragrafus a Jegyzőkönyv és mellékleteinek hiteles angol és magyar nyelvű szövegét tartalmazza.

1. cikkhez: A cikk új fogalmakkal egészíti ki az EK-USA megállapodás 1. cikkében meghatározott fogalmakat.

2. cikkhez: A Megállapodás új 6a. cikke a szabályozási döntések kölcsönös elismerésére vonatkozó rendelkezéseket tartalmazza.

3. cikkhez: A cikk a Megállapodás környezetvédelemre vonatkozó 15. cikkét módosítja.

4. cikkhez: A cikk a szociális dimenzióra, munkaügyi szabályokra vonatkozó új 17a. cikkel egészíti ki a Megállapodást.

5. cikkhez: A cikk a Megállapodás Vegyes bizottságra vonatkozó rendelkezéseit módosítja.

6. cikkhez: A cikk a Megállapodásban foglalt jogok további kiterjesztéséről szóló 21. cikk módosításáról rendelkezik.

7. cikkhez: A cikk a Megállapodás - az Egyesült Államok kormánya által vásárolt közlekedési szolgáltatásokra vonatkozó szabályokat tartalmazó - 3. mellékletének módosításáról rendelkezik.

8. cikkhez: A cikk a Megállapodás új 6. melléklettel történő kiegészítéséről rendelkezik.

9. cikkhez: A cikk a Jegyzőkönyv ideiglenes alkalmazására vonatkozó szabályokat tartalmazza. Ennek alapján a Jegyzőkönyv a tagállamok nemzeti jogszabályaiban foglaltaknak megfelelően az aláírás napjától kezdődően ideiglenesen alkalmazandó.

10. cikkhez: A cikk a Jegyzőkönyv hatályba lépésére vonatkozó rendelkezéseket tartalmazza. A Jegyzőkönyv a következő két időpont közül a későbbi időpontban lép hatályba:

- egy hónappal azt követően, hogy a felek legutolsó, arról szóló diplomáciai jegyzéket is eljuttatták egymásnak, hogy a hatálybalépéshez szükséges belső eljárásokat lezárták, vagy

- a Megállapodás hatályba lépésének, vagy ideiglenes alkalmazásának időpontjától.

Függelékhez: A függelék a Megállapodást új 6. melléklettel egészíti ki. A 6. melléklet a feleknek a harmadik országok légitársaságaiban fennálló tulajdonosi részesedésének és ellenőrzésének szabályait tartalmazza.

A 4. §-hoz

Az Országgyúlés jóváhagyja a Jegyzőkönyv ideiglenes alkalmazását. A hazai eljárási rendnek megfelelően rendelkezni kell a Jegyzőkönyv hatálybalépéséig annak ideiglenes alkalmazásáról.

Az 5. §-hoz

A paragrafus a törvény hatálybalépésével összefüggő és végrehajtásához szükséges rendelkezéseket tartalmazza.