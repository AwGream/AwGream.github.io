2012. évi XCVII. törvény indokolása

a személyi jövedelemadóról szóló 1995. évi CXVII. törvény és a fiatalok életkezdési támogatásáról szóló 2005. évi CLXXIV. törvény módosításáról

-----STARTING---POINT---ALTALANOS--- 

A törvény az iskolakezdési támogatás juttatásával kapcsolatos rendelkezéseket módosítja a következők szerint:

A tapasztalatok azt mutatják, hogy az iskolakezdési juttatás gyakorlatilag kizárólag utalvány formájában valósul meg, tehát nem célszerű a természetbeni formára utalás a törvény szövegében.

A juttatással kapcsolatban célszerű lehetővé tenni, hogy az utalvány felhasználásának időtartama meghaladja a jelenlegi korlátozott mértéket és legalább a kibocsátás évének utolsó napjáig igénybe vehető lehessen a juttatás.

A törvény a fiatalok életkezdési támogatásának kezelésére szolgáló Start-számla megnyitásával és vezetésével kapcsolatban a fiatalok életkezdési támogatásáról szóló 2005. évi CLXXIV. törvényben (a továbbiakban: Fétám.) foglalt rendelkezések módosítását tartalmazzák a következők szerint:

- Start-számla nyitható a 2006. január 1-jét megelőzően született gyermekek javára is legalább 25 ezer forint befizetésével, ezek a gyermekek azonban nem kapják meg a költségvetési törvényben életkezdési támogatásként meghatározott összeget;

- Start-számla nyitható a 2005. december 31-e után születtek olyan gyermekek javára, akik után szülőjük a családi pótlékot nem vette igénybe, bár jogosult volt rá, és a gyermek részére emiatt Start-számlát nyitni nem lehetett;

- a törvény hatálybalépését követően csak a Magyar Államkincstárnál nyitható új Start-számla, a számla áthelyezése is csak a kincstárnál nyitott számlára lehetséges;

- Start-számla nyitására a szülőkön kívül jogosult lesz a gyermek más hozzátartozója is;

- megszűnik a természetes személyek Start-számlára teljesített befizetéseire vonatkozó évi 120 ezer forintos korlát;

- megszűnik az a kötelezettség, amely alapján a Start-számla nyitásához igazolni szükséges, hogy a családi pótlékot a szülő részére ténylegesen is folyósítják.

-----STARTING---POINT---RESZLETES---

Az 1. §-hoz

A törvény a megfogalmazott céloknak megfelelően módosítja a munkavállalóknak béren kívüli juttatásként a kifizetőt terhelő közteher megfizetése mellett adható iskolakezdési támogatás fogalmát. A törvény továbbá egyértelművé teszi, hogy a munkavállalónak kizárólag nyilatkoznia kell a juttatásra való jogosultság feltételeinek fennállásáról, a gyermek tanulói jogviszonyáról, a családi kapcsolat fennállásáról okiratot nem kell bemutatnia.

A 2. §-hoz

A törvény a Fétám. alkalmazásához szükséges fogalmakat módosítja a törvénymódosítás céljával összhangban (számlavezető, szülő) és új fogalmat (hozzátartozó) iktat be.

A 3. §-hoz

A törvény a Start-számla megnyitásával, vezetésével, áthelyezésével kapcsolatos szabályokat módosítja.

A Start-számlát a törvény szerint a hozzátartozó is megnyithatja, továbbá a számla a 2006. január 1-jét megelőzően született gyermekek javára is megnyitható. Ez utóbbi esetben azonban a gyermekek nem válnak jogosulttá a költségvetési törvényben életkezdési támogatásként meghatározott összegre (2012-ben 42 500 forint). Az új szabályok szerint hozzátartozónak minősülnek a Polgári Törvénykönyvről szóló 1959. évi IV. törvényben hozzátartozóként nevesített személyek, továbbá a gyermek egyenes ágbeli rokonainak testvérei.

A törvény a hozzátartozó és - a 2006. január 1-jét megelőzően született gyermekek vonatkozásában - a szülő számára minimális befizetési kötelezettséget ír elő annak érdekében, hogy ne legyen lehetőség „üres” számlát nyitni, továbbá azért, hogy a számlanyitás a hozzátartozó részéről érdemi támogatás nyújtását eredményezze. A 25 ezer forintos összeghatár a személyi jövedelemadóról szóló törvény szerinti tartós befektetési szerződés megnyitására vonatkozó feltételekkel van összhangban. A tartós befektetési szerződés a Start-számlához hasonló hosszú távú megtakarítási lehetőség.

A törvény szerint a 2006. január 1-jét megelőzően született gyermekek javára is nyitható Start-számla, amelyen az összegre vonatkozó korlátozás nélkül helyezhetők el befizetések. Mivel a vonatkozó rendelkezés szerint [9. § (1) bekezdés] a kincstári letéti Start-számláról, illetve a Start-számláról a jogosult részére kifizetett összeg mentes a közterhek alól, indokolt annak kimondása, hogy az összeg csak a számla megnyitása után meghatározott idő elteltével - három évvel - vehető ki.

A 4. §-hoz

A gyakorlatban előfordulhat, hogy a szülő bármely okból elmulasztja a családi pótlék igénylését, ezért bár arra jogosult lenne, nem folyósítják azt számára. Ezért indokolt, hogy a Start-számla nyitására vonatkozó feltételek úgy módosuljanak, hogy abban az esetben is lehetséges legyen számla megnyitása, ha a szülő nem veszi igénybe a családi pótlékot. Ezért a továbbiakban a törvény nem írja elő annak igazolását, hogy a szülő részére családi pótlékot folyósítanak.

Az 5. §-hoz

A jelenlegi törvényi szabályozás 120 ezer forintban korlátozza azt az összeget, mellyel a magánszemély befizetése esetén a Start-számlán elhelyezett összeget gyarapíthatja. Ezt a korlátozást a szabály megszületésének időpontjában az indokolta, hogy abban az időben a befektetésekből elért hozamok főszabályként adót viseltek, kivéve ez alól a Start-számlán elhelyezett összegek hozamát, amelyek köztehermentesek voltak. A befizetés korlátozása akkor az adómentesen képződő hozamok korlátozását szolgálta. 2010-től azonban a személyi jövedelemadózásban működik a tartós befektetési szerződés intézménye, melynek keretében az ilyen számlán elhelyezett eszközök hozama 5 évet meghaladóan minden értékbeli korlátozás nélkül adómentes. Ezért nem indokolt fenntartani a lényegesen hosszabb lejáratú Start-számlára vonatkozó korlátozást.

A 6. §-hoz

A törvény a Start-számlán lévő követelés áthelyezésének szabályait módosítja úgy, hogy meglévő Start-számláról az áthelyezés a jövőben csak a kincstárnál nyitott Start-számlára lehetséges.

A 7. §-hoz

A törvény a közteher alóli mentesség szabályait pontosítja.

A 8. §-hoz

A törvény új átmeneti rendelkezést iktat be a Fétám.-ba, amely egyértelművé teszi, hogy a nem a kincstárnál megnyitott Start-számlákról a módosító törvény hatálybalépését megelőzően kezdeményezett, más számlavezetőhöz történő áthelyezésre még a 2012. szeptember 30-án hatályos rendelkezéseket kell alkalmazni.

A 9. §-hoz

A § szövegpontosító rendelkezéseket tartalmaz.

A 10. §-hoz

A törvény a módosítással összefüggésben feleslegessé vált rendelkezés hatályon kívül helyezését tartalmazza.

-----STARTING---POINT---VEGE---

A 11. §-hoz

Hatályba léptető rendelkezést tartalmaz, mely szerint a Fétám. módosításával kapcsolatos szabályok 2012. október 1-jén, az iskolakezdési támogatással összefüggő új szabályok 2013. január 1-jétől lépnek hatályba. A módosító törvény 2013. január 2-án hatályát veszti.