2008. évi CVII. törvény indokolása

egyes szociális és foglalkoztatási tárgyú törvények módosításáról

-----STARTING---POINT---ALTALANOS--- 

A magyar gazdaságban az elmúlt két évtizedben drasztikusan csökkent az alacsony képzettséget igénylő munka iránti igény, ezért a munkavállalási korban lévő szakképzetlen munkavállalók egyre inkább kiszorultak a munkaerőpiacról (az alacsony iskolázottságúak foglalkoztatási rátája alig haladja meg a 27%-ot). Ezen folyamat következtében a tartósan munka nélkül lévők száma folyamatosan magas, és közöttük is egyre növekvő arányban vannak jelen a rendszeres szociális segélyben részesülő személyek.

További problémát jelent, hogy évről-évre gyarapszik az iskolázatlan, vagy hiányos iskolázottságú fiatal felnőttek csoportja, akik esetében fokozottabb annak a kockázata, hogy aktív pályafutásuk évtizedeiben segélyekből és egyéb szociális transzfer jövedelmekből tartsák el magukat és családjukat.

A tartósan munka nélküli személyek elhelyezkedését a számukra felajánlható munkalehetőségek számának jelentős bővítésével, támogatott képzésekkel, munkaerő-piaci programokba való fokozottabb bevonással, illetve szolgáltatások nyújtásával lehet elősegíteni. A törvény szerinti komplex intézkedéscsomaggal érintett célcsoport zömét alkotó alacsony iskolai végzettségű munkavállalók számára a nyílt munkaerőpiacra való visszakerülés első lépcsőjét a közfoglalkoztatásban való részvétel jelenti, ami a közfoglalkoztatási lehetőségek jelentős bővítését teszi szükségessé. Intézkedések sorozata irányul továbbá arra, hogy a segélyezetti körből minél többen helyezkedjenek el a nyílt munkaerőpiacon.

A törvény egyik kiemelt célja, hogy a munkára képes, tartósan munka nélküli személyek - akik jelenleg rendszeres szociális segélyben részesülnek - a korábbiaknál fokozottabb mértékben vegyenek részt valamely közfoglalkoztatási formában, annak érdekében, hogy rendszeres munkajövedelemhez jussanak és közelebb kerüljenek a munka világához. A rendszeres szociális segélyben részesülő, jelenleg mintegy 200 ezer fős népesség egy része - kb. fele - életkorából, egészségi állapotából, sajátos egyéni élethelyzetéből adódóan nem tud munkát vállalni, így a törvényben megfogalmazott intézkedések kb. 100 ezer fő elhelyezkedését segítik elő.

A törvénynek a szociális igazgatásról és szociális ellátásokról szóló 1993. évi III. törvény (a továbbiakban: Szt.) módosítására irányuló rendelkezései szerint a hátrányos munkaerő-piaci helyzetű, aktív korú személyek a rendszeres szociális segély helyett az ún. aktív korúak ellátására szerezhetnek jogosultságot, amelynek keretében pénzbeli ellátásként rendelkezésre állási támogatás vagy rendszeres szociális segély, emellett közfoglalkoztatás és különböző típusú munkaerő-piaci, valamint szociális szolgáltatások járnak.

Az aktív korúak ellátására jogosultak körébe tartozó személyek közül a közfoglalkoztatásban vagy képzésben részt vevőket az állami foglalkoztatási szervnél álláskeresőként nyilvántartásba veszik, velük az állami foglalkoztatási szerv álláskeresési megállapodást köt, valamint részükre a települési önkormányzatok biztosítják a közfoglalkoztatásban való részvétel feltételeit. A munkavégzés időtartamára az aktív korúak ellátására jogosult személy munkabérben részesül, munka hiányában pedig részére - egyfajta kompenzációs jellegű pénzbeli ellátásként - ún. rendelkezésre állási támogatás kerül folyósításra. A rendelkezésre állási támogatás havi összege rögzített, nagysága - függetlenül a család létszámától és összetételétől - az öregségi nyugdíj mindenkori havi legkisebb összegével egyezik meg.

A 35 év alatti, az általános iskola 8. évfolyamát sem elvégzett személyek számára (kb. 7-8 ezer fő) a szociális ellátás folyósításának feltételévé válik az alapfokú iskolai végzettség megszerzése. Esetükben a segélyezetti életforma állandósulásának megakadályozása érdekében az együttműködés fő formája tehát nem a közfoglalkoztatás, hanem a képzésben való részvétel. A későbbiekben erre épülhet a munkaerőpiac által igényelt szakmákra felkészítő tanfolyamokon való részvétel ingyenes biztosítása.

A rendszeres szociális segélyre a továbbiakban immár aktív korúak ellátásában részesülőként jogosult személyi kör az ellátás folyósításának feltételeként a települési önkormányzat által kijelölt intézménnyel működik együtt. A társadalmi reintegrációt szolgáló együttműködés tartalmi elemeit a beilleszkedési program határozza meg, amely az együttműködésre kijelölt szervvel való kapcsolattartásra, képességfejlesztő, életmódformáló foglalkozáson, képzésben való részvételre terjedhet ki. Az együttműködés feltételeiről az önkormányzat elsősorban a családsegítő szolgálat útján gondoskodik.

A közfoglalkoztatás ösztönzését költségvetési eszközök is elősegítik. A törvény értelmében megváltozik az aktív korúak ellátásának finanszírozása, azaz módosul a központi és az önkormányzati források aránya. A továbbra is rendszeres szociális segélyre jogosult mintegy 100 ezer személy esetében a finanszírozási rendszer nem változik, azzal a kivétellel, hogy a közfoglalkoztatásban való részvételi kötelezettség alól a települési önkormányzat által mentesített rendszeres szociális segélyezettek esetében a központi költségvetés az eddiginél 10%-kal alacsonyabb (80%-os mértékű) közvetlen támogatást biztosít. A bevezetésre kerülő ún. rendelkezésre állási támogatás esetén a központi forrás aránya szintén 80%.

A közcélú foglalkoztatás eddigi finanszírozási rendszerének (napi 3900 Ft költségvetési támogatás) a tényleges kiadásokhoz igazított átalakítása valósul meg. Ilyen módon az önkormányzatok a foglalkoztatás ténylegesen felmerült személyi kiadásainak (a munkabérnek és közterheinek) 95%-át igényelhetik a központi költségvetésből, míg a fennmaradó 5% beépül a pénzbeli és természetbeni szociális ellátások fedezetére biztosított állami hozzájárulásba.

-----STARTING---POINT---RESZLETES---

Az 1. §-hoz

A rendelkezés biztosítja, hogy azokban a családokban, ahol valamelyik családtag közfoglalkoztatásban vesz részt, a közfoglalkoztatásból származó jövedelem egységesen kerüljön számbavételre. A közfoglalkoztatásból származó jövedelem a család és a háztartás jövedelmébe a rendelkezésre állási támogatás összegének megfelelő mértékben számít be, ezzel biztosítva azt, hogy a más szociális ellátásokra való jogosultság feltételeinek megállapításánál a közfoglalkoztatásban részt vevő, illetve munka hiányában éppen rendelkezésre állási támogatásban részesülő személyek között ne kerüljön sor indokolatlan különbségtételre.

A 2. §-hoz

A jegyző által vezetett szociális nyilvántartásra vonatkozó szabályok részben pontosítást tartalmaznak, részben kiegészítik a nyilvántartott adatok körét a munkaügyi hatóság által szolgáltatott, a fekete munkavégzésre vonatkozó adatokkal, továbbá a rendelkezésre állási támogatásra jogosult személyek iskolai végzettségére és szakképzettségére vonatkozó adatokkal. Az adatkezelés célja az utóbbi esetben az, hogy meg lehessen állapítani, hogy a rendelkezésre állási támogatásra jogosult személy számára milyen típusú munkát lehet felajánlani, továbbá a munkaerőpiacon való elhelyezkedése érdekében milyen képzésbe szükséges bevonni.

A 3. §-hoz

Az első bekezdés az aktív korúak ellátásának az Szt. rendszerébe helyezésével, és a rendszeres szociális segély szerepének átalakulásával összefüggő szövegpontosításokat tartalmaz.

A második bekezdés az aktív korúak ellátásában részesülő személyek munkaerő-piaci helyzetének javítása, a jegyző, valamint az állami foglalkoztatási szerv ezzel összefüggő feladatainak ellátása érdekében létrejövő Foglalkoztatási és Szociális Adatbázis működtetéséhez szükséges, a jegyző által kezelt egyes adatoknak az állami foglalkoztatási szerv részére történő átadásáról rendelkezik. A Foglalkoztatási és Szociális Adatbázis működtetéséről az állami foglalkoztatási szerv gondoskodik.

A 4. §-hoz

A törvény a szociális rászorultságtól függő ellátások körét egy új ellátással, a rendelkezésre állási támogatással egészíti ki. A rendelkezésre állási támogatásra jogosult személyek a szintén a törvény által bevezetendő ún. aktív korúak ellátására jogosult személyeknek azt a csoportját képezik, akik az ellátásra való jogosultság feltételeként közfoglalkoztatásban vagy képzésben vesznek részt, ennek hiányában pedig pénzbeli ellátásban, a rendelkezésre állási támogatásban részesülnek. Az új típusú ellátás bevezetése miatt szükséges a felülvizsgálati szabályok módosítása. Mind az egyes ellátásokra való jogosultság kétévente történő felülvizsgálatáról rendelkező, mind a tartós jövedelemváltozás miatti felülvizsgálatra vonatkozó szabály kiegészül az új típusú ellátásra való jogosultság vizsgálatával.

A hatályos szabályok szerint a keresőtevékenység létesítése és megszűnése tartós jövedelemváltozásnak minősül. Annak érdekében, hogy a rendelkezésre állási támogatásra jogosult személy által végzett közfoglalkoztatás létesítése és megszűnése ne minősüljön automatikusan felülvizsgálati oknak, ki kellett mondani, hogy a rendelkezésre állási támogatásra jogosult személy közfoglalkoztatásban való részvétele nem minősül keresőtevékenységnek.

A törvény az Szt. 25. §-át (12) bekezdéssel egészíti ki, amely egy, a jogalkalmazási gyakorlatban felvetett problémát orvosol. A rendelkezés egyértelművé teszi, hogy azt az ellátást, amelynek jogosultsági feltételeire vagy összegére a felülvizsgálat vonatkozik, továbbá a rendelkezésre állási támogatással összefüggő felülvizsgálatok során a közfoglalkoztatásból származó jövedelmet a jövedelemszámításnál figyelmen kívül kell hagyni.

Az 5. §-hoz

Magyarországon az egyre jelentősebb mértékben elterjedő uzsorakölcsönök ellehetetlenítik a társadalom leginkább rászoruló rétegeit. A havi rendszerességgel járó szociális transzferek ugyan hozzájárulnak a mindennapi megélhetés biztosításához, azonban nem alkalmasak vis maior körülmények, hónap közben fellépő váratlan kiadások kezelésére, mely esetekben a jövedelmi szegénységben élők szárvára nem marad más lehetőség, mint jelentős kamatra magánkölcsönt felvenni. E súlyos terhet jelentő „megoldási mód” és az ezzel kialakuló adósságspirál elkerülésére kínál alternatívát a havi rendszerességgel járó szociális ellátások terhére adható előleg rendszere, amely hónap közben történő kifizetéssel nyújt segítséget az azt igénylő rászorultak számára.

A törvénymódosítás alapján a havi rendszerességgel folyósított ellátások terhére az ellátásban részesülő személy kérelme nyomán előleg kifizetésére nyílik lehetőség, amelynek összege az igénylő számára folyósított ellátás havi összegének maximum 50%-a. Az előleg a havi rendszerű szociális ellátások (rendszeres szociális segély, időskorúak járadéka, ápolási díj) terhére vehető igénybe. Az előleg összegét 100 Ft-ra felfelé kerekítve kell meghatározni abban az esetben is, ha így az előleg összege meghaladja a rendszeres ellátás havi összegének felét.

Az előleg iránti kérelmet a jogosult a telepütési önkormányzat jegyzőjéhez nyújthatja be a tárgyhónap 5. és 25. napja között, annak érdekében, hogy a kifizetésre ténylegesen még a tárgyhónapban, a havi rendszeres folyósítástól eltérő időpontban, illetőleg a levonás megkezdésére a tárgyhónapot követő hónapban sor kerülhessen.

Az előlegről a jegyző a kérelem benyújtását követő 3 munkanapon belül egyszerűsített határozat formájában dönt. Az egyszerűsített határozatnak tartalmaznia kell a levonás időbeni ütemezését is. A levonás az előleg kifizetést követő hónaptól kezdődik, futamideje 6 hónap, amely alatt az igénylő havi rendszeres szociális ellátásának terhére levonásra kerülnek a megállapított, a futamidő minden hónapjában egyenlő összegű részletek.

A felvett előleg levonásának időtartama alatt újabb előleg igénylésére nincs lehetőség.

Közfoglalkoztatás esetén az esedékes havi levonást a közfoglalkoztatásból származó havi kereset terhére érvényesíti a települési önkormányzat jegyzője.

A havi rendszeres szociális ellátásra való jogosultság megszűnhet az előleg levonására rendelkezésre álló időtartam alatt. Ebben az esetben a jogosultság megszűnésének határnapjával az előleg visszafizetése egy összegben válik esedékessé. Az Szt. 17. § (4) bekezdésének alkalmazásával a települési önkormányzat jegyzője - amennyiben a fennálló tartozás megfizetése a kötelezett megélhetését súlyosan veszélyeztetné - az ügyfél kérelmére csökkentheti vagy elengedheti a megtérítendő összeget, továbbá engedélyezheti a részletfizetés lehetőségét. A rendszeres ellátásra való jogosultság megszűnhet a jogosult halálával is, amelynek bekövetkeztével egyidejűleg megszűnik az előleg visszafizetésének keltelezettsége is, az nem képezi a hagyatéki terhek részét.

A 6. §-hoz

A törvény értelmében az aktív korú hátrányos munkaerő-piaci helyzetű személyek a jövőben a rendszeres szociális segély helyett az ún. aktív korúak ellátására szerezhetnek jogosultságot, amelynek keretében pénzbeli ellátásként rendelkezésre állási támogatás vagy rendszeres szociális segély, emellett közfoglalkoztatás és különböző típusú munkaerő-piaci, valamint szociális szolgáltatások járnak. Az ellátási rendszerbe történő bekerülés jogosultsági szabályai a jelenlegi segélyezési szabályokkal azonosak, tehát a jogosulti körben nincs változás. Ugyancsak nem változik a jelenlegi segélyezési szabályokhoz képest az a személyi kör, amely a továbbiakban sem lesz jogosult ellátásra.

Az új szabályok alapján az aktív korúak ellátására jogosult személyek egyik csoportját a közfoglalkoztatásban vagy képzésben részt vevők alkotják. Az e csoportba tartozó személyeket az állami foglalkoztatási szervnél álláskeresőként nyilvántartásba veszik és velük az állami foglalkoztatási szerv álláskeresési megállapodást köt, valamint részükre a települési önkormányzatok biztosítják a közfoglalkoztatásban való részvétel feltételeit.

Speciális szabály vonatkozik azokra a 35 év alatti fiatalokra, akik az általános iskola 8. évfolyamát nem végezték el. Esetükben a segélyezetti életforma állandósulásának megakadályozása érdekében az együttműködés fő formája nem a közfoglalkoztatás, hanem a képzésben való részvétel.

A közfoglalkoztatás megszervezése a települési önkormányzatok feladata, amelyet társulás vagy más szervezet útján is elláthatnak. Az aktív korúak ellátására közfoglalkoztatásban való részvétel mellett jogosult személlyel közcélú munkára legalább harminc egybefüggő munkanapra és legalább napi hat órai munkavégzésre kell határozott idejű munkaviszonyt létesíteni. A közfoglalkoztatásban résztvevők a munkavégzés időtartamára munkabért kapnak, amelynek összege - teljes munkaidő esetén - nem lehet kevesebb a minimálbérnél.

Arra az időtartamra, amikor a személy részére az önkormányzat nem tud munkát biztosítani, vagy amikor olyan képzésben vesz részt, amelyhez az Flt. szerinti keresetpótló juttatást nem állapítottak meg, rendelkezésre állási támogatás illeti meg, amelynek havi összege - családlétszámtól függetlenül - az öregségi nyugdíj mindenkori havi legkisebb összegével azonos.

A 7. §-hoz

A települési önkormányzatoknak a közfoglalkoztatás biztosítása érdekében - minden év február 15-éig, 2009-ben április 15-éig - az állami foglalkoztatási szervvel egyeztetett foglalkoztatási tervet kell készíteniük. A közfoglalkoztatási terv tartalmazza a rendelkezésre állási támogatásra jogosultak képzettség szerinti összetételét, azoknak a közfeladatoknak a megjelölését és ütemezését, amelyeket részben vagy egészben a közfoglalkoztatás révén kívánnak ellátni, továbbá az ellátásukhoz szükséges létszámot és a finanszírozáshoz rendelkezésre álló forrásokat.

Az aktív korúak ellátására jogosult személyek közül azok, akik a rendszeres munkavégzésbe nem vonhatók be, rendszeres szociális segélyre jogosultak. A rendszeres szociális segély azon személyek esetében jár, akik:

- az egészségi állapotuk miatt - orvosszakértői szerv szakvéleménye alapján - rokkantak, egészségkárosodottak, vakok személyi járadékában vagy fogyatékossági támogatásban részesülnek,

- az 55. életévüket betöltötték,

- a háztartásukban három vagy több gyermeket egyedül nevelnek,

- a települési önkormányzatnak a helyben elérhető, a gyermekek napközbeni ellátását biztosító intézményi háttérre, illetőleg a közfoglalkoztatási lehetőségek mértékére figyelemmel kiadott helyi rendeletében meghatározott személyi körbe tartoznak,

- hat egymást követő hónapban rendelkezésre állási támogatásban részesültek. Ez esetben a segélyt hat hónap időtartamra kell megállapítani.

A rendszeres szociális segélyezettek - az egészségkárosodott személyek kivételével - a segély folyósításának feltételeként a települési önkormányzat által kijelölt szervvel együttműködnek. Az együttműködés tartalmi elemeit a beilleszkedési program határozza meg, amely az együttműködésre kijelölt szervvel való kapcsolattartásra, képességfejlesztő, életmódformáló foglalkozáson, képzésben való részvételre terjedhet ki.

A rendszeres szociális segély számítási módjában nincs változás: továbbra is csak egy főnek jár egy családban, és összege a család jövedelmének és nagyságának figyelembevételével kerül megállapításra. A segély havi legmagasabb összege nem haladhatja meg a nettó minimálbér összegét.

A segélyre jogosult személy - az önkormányzattal kötött megállapodásban - vállalhatja, hogy elhelyezkedése érdekében az aktív korúak ellátására jogosultak másik személyi körére vonatkozó szabályoknak veti alá magát, azaz az állami foglalkoztatási szervnél álláskeresőként nyilvántartásba veteti magát és teljesíti az álláskeresési megállapodásban foglaltakat, továbbá közfoglalkoztatásban vagy képzésben vesz részt. Ez a megállapodás egy év időtartamra szól, ez alatt a megállapodást kötő személy rendszeres szociális segélyre nem jogosult.

Módosulnak az ellátás keresőtevékenység folytatása melletti továbbfolyósítására vonatkozó szabályok. Mind a rendelkezésre állási támogatásra jogosult, mind pedig a rendszeres szociális segélyben részesülő személy esetében a továbbfolyósított összeg alapja az öregségi nyugdíjminimum legkisebb összege. A keresőtevékenység első három hónapjában az öregségi nyugdíjminimum felét, további három hónapban annak egynegyedét kell folyósítani. Ha a rendszeres szociális segély összege az így kiszámított összeget nem éri el, akkor a rendszeres szociális segély összegének továbbfolyósítására kerül sor.

A törvény újraszabályozza az aktív korúak ellátására való jogosultság megszüntetésének eseteit. A fekete munkavégzés mindkét személyi kör esetében legsúlyosabb szankcióként az ellátás megszüntetését vonja maga után. A büntetés azonban több fokozatú, és ellátásonként is differenciált. A rendszeres szociális segélyben részesülő személy esetében, ha a munkaügyi ellenőrzés jogerősen megállapította a bejelentés nélküli foglalkoztatást, akkor az érintett először írásbeli figyelmeztetésben részesül, második alkalommal a segély folyósítását három hónapra felfüggesztik. Amennyiben a közfoglalkoztatásban, képzésben résztvevő személy esetében állapítják meg a fekete foglalkoztatást, akkor első alkalommal az írásbeli figyelmeztetés mellett az álláskeresési megállapodásban foglaltak szigorítására is sor kerül, második alkalommal pedig felfüggesztik az aktív korúak ellátására való jogosultságot.

A hajléktalan személyekre vonatkozó rendelkezések lényegében a jelenlegiekkel azonosak.

A 8. §-hoz

A rendszeres szociális segélyre való jogosultság új szabályai teszik szükségessé a közgyógyellátást ún. alanyi jogon igénybe vevőkre vonatkozó pontosítást. A törvény értelmében azok a személyek, akik a rendszeres szociális segélyt egészségkárosodásuk miatt kapják, a közgyógyellátásra változatlanul jogosultak lesznek.

A 9. §-hoz

Az Szt. hatályos 65. §-a szerint jelzőrendszeres házi segítségnyújtást a házi segítségnyújtást végző szociális szolgáltató, illetve intézmény biztosíthat. A módosítás a civil, önkéntes feladatvállalásban továbbra is egy fenntartóhoz telepíti a két szolgáltatást, de felmentést ad az önkormányzati és társulási fenntartóknak, hogy az Szt. szerinti megállapodás útján, és ne saját működési engedéllyel lássák el a házi segítségnyújtást. A módosítás a jelenlegi gyakorlati működés elfogadását, illetve a kialakított feladatellátási rend fenntartását segíti elő az önkormányzati fenntartók esetében, mert a jelzőrendszeres házi segítségnyújtást általában társulás/megye, a háti segítségnyújtást pedig a települési önkormányzat tartja fenn, illetve biztosítja.

A 10. §-hoz

Az azonnali felvétel lehetőségének megteremtésével a módosítás lehetőséget biztosít arra, hogy indokolt esetben a gondozási szükséglet vizsgálata nélkül is megkezdhető legyen az igénylő intézményi ellátása. A felvételt követően a gondozási szükséglet, illetve a jövedelem vizsgálatát is meg kell indítani. Amennyiben a gondozási szükséglet vizsgálat 4 órát meg nem haladó gondozási szükségletet megállapító szakvéleménnyel zárul, a szolgáltatást meg kell szüntetni. Az átmeneti ellátás idejére, az ellátottal kötött határozott idejű megállapodás időtartamára a fenntartó az időskorúak ápoló-gondozó otthoni ellátásának alacsonyabb normatíva kategóriájához tartozó normatív hozzájárulást igényelheti. A megállapodásban meghatározott idő leteltét követően már a jegyzői igazolás alapulvételével kell megállapítani az igénylő által fizetendő személyi térítési díj összegét, illetve az ebben foglaltak szerint részesül a fenntartó normatív hozzájárulásban.

A 11. §-hoz

2009. január 1-jétől a támogató szolgáltatás esetében a normatív állami hozzájárulást felváltja a külön jogszabály szerinti, pályázati úton történő támogatás. A változással egyidejűleg szükséges a térítési díj szabályok összhangba hozása az új típusú finanszírozással.

A 12. §-hoz

Az idősotthonba történő felvétel során az Szt. 119/C. §-ában foglalt hatályos szabályok szerint a jegyzői jövedelemvizsgálatra csak a gondozási szükséglet vizsgálatot követően kerülhet sor. A vizsgálatok egymás utánisága gyakran azt eredményezi, hogy akár több hónapra is üresen maradnak a férőhelyek. Erre tekintettel indokolt a két vizsgálat időbeli egybeesésének szabályozása, így a vizsgálatokra fordított időtartam csökkenése javítja a férőhely kihasználtság alakulását.

A 13. §-hoz

A közfoglalkoztatás ösztönzése céljából a törvény értelmében megváltozik az aktív korúak ellátásának finanszírozásában a központi és az önkormányzati források aránya. A bevezetésre kerülő rendelkezésre állási támogatás esetén a központi forrás aránya 80%, és ezzel azonos mértékű a közfoglalkoztatásban való részvételi kötelezettség alól az önkormányzat helyi rendelete alapján mentesülők rendszeres szociális segélye esetében is. A továbbra is rendszeres szociális segélyre jogosultak esetében a jelenlegi finanszírozási arány (90%-os központi és 10%-os önkormányzati) változatlanul marad. A közcélú foglalkoztatás finanszírozási rendszere ugyanakkor megváltozik: az önkormányzatok a foglalkoztatással összefüggő személyi kiadások 95%-át igényelhetik a központi költségvetésből. Nem finanszírozható a munkavégzés, ha ugyanazon személy után egyidejűleg közmunka vagy közhasznú munka keretében támogatást vettek igénybe.

A 14. §-hoz

A rendelkezés felhatalmazást ad a települési önkormányzat számára, hogy rendeletében szabályozza a rendszeres szociális segélyben részesülő személyek együttműködésére vonatkozó egyes szabályokat.

A 15. §-hoz

A törvény pontosítja a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) 5. §-ának (1) bekezdésében foglalt szabályt. A hatályos szabályozás szerint a foglalkoztatási feszültségek kezelésére, megszüntetésére, a munkanélküliség megelőzésére elsősorban az Flt. III. fejezetében foglalt támogatásokat, munkaerő-piaci szolgáltatásokat kell alkalmazni. Az elmúlt években azonban több olyan jogszabály is hatályba lépett, amely foglalkoztatást elősegítő támogatásokat (pl. foglalkoztatási célú járulékkedvezményeket) tartalmaz, ezért a törvény pontosítja az Flt. említett rendelkezését.

A 16-17. §-hoz

A törvény - a jogalkotásról szóló 1987. évi XI. törvény által meghatározott követelményeknek való megfeleltetésük érdekében - pontosítja az Flt. 6. §-ának (4) bekezdésében, valamint 7. §-ának (6) bekezdésében foglalt felhatalmazó rendelkezéseket.

Az Flt. 7. §-ának (2) bekezdése sorolja fel azokat az eseteket, amelyek fennállása esetén a külföldi személy engedélymentesen foglalkoztatható Magyarországon. Az idegenrendészeti szabályok szerint az oltalmazotti jogállással rendelkező külföldieket ugyanazon jogosultságok illetik meg és kötelezettségek terhelik, mint a menekültként elismert külföldieket. Ezért az idegenrendészeti jogszabályokkal való összhang megteremtése érdekében a törvény az engedélymentesen foglalkoztatható külföldiek körét kibővíti az oltalmazotti jogállású személyekkel.

A 18. §-hoz

Az Flt. az általános rendelkezések között meghatározza a munkaerőpiac szereplőinek, illetőleg a foglalkoztatáspolitikára hatással lévő szerveknek a foglalkoztatáspolitikai feladatait. A jövőben ezen a területen kiemelt szerepet kapnak a települési önkormányzatok, így indokolttá vált az Flt. törvény szerinti módosítása annak érdekében, hogy az önkormányzatok foglalkoztatáspolitikai feladatait szabályozó rendelkezések ezt a kiemelt szerepet jobban tükrözzék. Ennek megfelelően a feladatok kiegészülnek az álláskeresők részére közmunka, valamint közcélú munka szervezésére, valamint a közfoglalkoztatási terv elkészítésére vonatkozó - az Szt. módosításával összhangban álló - feladatokkal. A törvény szabályokat tartalmaz a véleményezési eljárás lebonyolításának módjára is.

A 19-20. §-hoz

A törvény szerint azoknak az álláskeresőknek, akik a 35. életévüket nem töltötték be, és általános iskolai végzettséggel nem rendelkeznek, képzést kell biztosítani.

Ha a 35. életévét be nem töltött, és általános iskolai végzettséggel nem rendelkező álláskereső az Szt.-ben meghatározott rendelkezésre állási támogatásra jogosult, az általános iskolai végzettség vagy a szakképzés megkezdéséhez szükséges, külön jogszabályban meghatározott bemeneti kompetenciák megszerzését biztosító képzés időtartamára részére költségtérítés jár. A törvény ennek megfelelően módosítja az Flt. megfelelő szabályát.

Az Flt. hatályos rendelkezésre az állami foglalkoztatási szerv által támogatott képzésre megállapítható keresetpótló juttatás összegét a megállapításakor hatályos kötelező legkisebb munkabér összegében állapítja meg. Figyelemmel arra, hogy a képzésben résztvevő személyek körülményei különbözőek indokolt a az állami foglalkoztatási szerv részére lehetőséget biztosítani, hogy keresetpóló juttatás összegét differenciáltan állapíthassa meg. Ezért a módosítás szerint a törvény a keresetpóló juttatás legkisebb és legmagasabb összegét határozza meg. A megállapítás részletes szabályait pedig a támogatás részletes szabályairól rendelkező miniszteri rendelet tartalmazza

Az álláskeresési támogatásban részesülő, képzésben résztvevő személy részére a csak az álláskeresési támogatás folyósítási időtartamának kimerítését követő időtartamra indokolt, ezért a módosítás ennek megfelelő.

A képzések hatékonyságának növelése, a képzésben részt vevő álláskeresők minél nagyobb arányú elhelyezkedése érdekében a törvény az eddigieknél szorosabb együttműködési kötelezettséget ír elő az állami foglalkoztatási szerv és a munkaadók között. Az állami foglalkoztatási szerv az érvényes munkaerőigénnyel rendelkező munkaadóval megállapodást köt a munkaerőigény kielégítése érdekében. A megállapodásban az állami foglalkoztatási szerv vállalja, hogy támogatja az általa nyilvántartott álláskeresők állam által elismert szakképesítés megszerzésére irányuló, valamint a közúti közlekedés C, D és E járműkategóriájára érvényes vezetői engedély megszerzését biztosító olyan képzését, amely a munkaadó munkaerőigényében megjelölt munkakör betöltéséhez szükséges. A munkaadó vállalja, hogy az álláskeresővel munkaviszonyt létesít.

A törvény alapján, ha van olyan munkaadó, aki a fenti módon vállalja munkaerőigényében bejelentett üres álláshelyének betöltését, és van olyan álláskereső, aki a munkaadóhoz kiközvetíthető, akkor az állami foglalkoztatási szervnek a megállapodást meg kell kötnie. Ebben az esetben tehát az állami foglalkoztatási szerv a képzési támogatást nem mérlegelési jogkörben nyújtja.

A 21. §-hoz

Az Európai Bizottság ez év június 18-án az állami támogatásokra vonatkozóan új általános csoportmentességi rendeletet (a Bizottság 800/2008/EK rendelete) fogadott el. A rendelet szabályaival való összhang megteremtése érdekében a törvény módosítja az Flt.-nek a foglalkoztatást bővítő bértámogatásra vonatkozó rendelkezéseit. Ezen túlmenően módosítja a támogatás folyósítási időtartamára, valamint a hozzá kapcsolódó foglalkoztatási kötelezettségre vonatkozó rendelkezéseket.

A 22. §-hoz

A rendelkezés szerint a munkaadó a foglalkoztatásból eredő közvetlen költségeinek legfeljebb 70%-át támogatás formájában visszakaphatja. Ez közhasznú társaság illetve non-profit gazdasági társaság esetében csak akkor lehetséges, ha a foglalkoztatásra nem üzletszerű gazdasági tevékenység keretében kerül sor, és ezzel az előző havi átlagos statisztikai állományi létszáma nő.

A 23-24. §-hoz

A törvény - a jogalkotásról szóló 1987. évi XI. törvény által meghatározott követelményeknek való megfeleltetésük érdekében - pontosítja és kiegészíti a felhatalmazó rendelkezéseket.

A 25. §-hoz

Az Flt. 21. §-a felsorolja a támogatásokra vonatkozóan kötendő hatósági szerződés tartalmi elemeit. A hatályos szabályozás szerint a hatósági szerződés csak a szerződésszegés jogkövetkezményeiről rendelkezik, ugyanakkor nem határozza meg azokat a szerződésszegő magatartásokat, amelyek jogkövetkezménnyel járnak. Ezért a rendelkezés módosítja a törvény erre vonatkozó rendelkezését.

A 26. §-hoz

Az Flt. szerint a rövid időtartamú munkalehetőség keretében közhasznú munkalehetőség is felajánlható az álláskereső részére. A hatályos szabályozás által tartalmazott felsorolásban nem szerepel a közmunka és a közcélú munka. A törvény lehetővé teszi, hogy a rövid időtartamú munkalehetőség keretében - amennyiben az a törvényi feltételeknek megfelel - közmunka, illetőleg közcélú munka is felajánlható legyen.

A 27. §-hoz

A jogi szabályozásnak az álláskeresők ellátó rendszerének azokat az elemeit kell erősítenie, amelyek elősegítik az álláskeresők munkára ösztönzését. A hatályos szabályozás is tartalmaz az elhelyezkedést jutalmazó plusz juttatást azoknak az álláskeresőknek, akik az álláskeresési járadék folyósításának ideje alatt teljes vagy legalább napi négyórás határozatlan időtartamú munkaviszonyt létesítenek, és ez a munkaviszonyuk folyamatosan fennáll. A gyakorlati tapasztalatok azonban azt mutatják, hogy a munkára ösztönző juttatás mértékét a hatályos szabályozásnál differenciáltabban kell megállapítani, attól függően, hogy az álláskereső a folyósítási idő mely szakaszában létesít munkaviszonyt. A folyósítási idő első szakaszában magasabb összegű juttatással kell ösztönözni az elhelyezkedést. A törvény e differenciált szabályozást tartalmazza.

A 28. §-hoz

A gyakorlatban ellentmondás tapasztalható az álláskeresési járadék szüneteltetési szabálya és a gyermek gondozása céljából kapott juttatások folyósítási szabálya között. A két szabályrendszer összehangolása céljából a törvény pontosítja azt a rendelkezést, hogy mely esetben kell ilyen juttatások esetén szüneteltetni az álláskeresési járadékot.

A 29. §-hoz

Az Flt. bejelentési kötelezettséget ír elő az álláskereső számára, ha az általa szabályozott ellátások (álláskeresési járadék, álláskeresési segély, vállalkozói járadék) mellett keresőtevékenységet folytat. Ha az álláskeresési járadék, illetőleg a vállalkozói járadék keresőtevékenység miatti megszüntetésére úgy kerül sor, hogy az álláskereső a bejelentési kötelezettséget elmulasztotta, a megszüntetést követően az említett ellátások részére ismételten csak 90 nap elteltével folyósíthatók abban az esetben is, ha egyébként a jogosultsághoz szükséges feltételekkel rendelkezik. Ilyen tartalmú szabályt a törvény az álláskeresési segélyben részesülő álláskereső tekintetében nem tartalmazott. Ezért az egyenlő elbírálás érdekében a törvény ezzel a rendelkezéssel kibővíti a törvény szabályait.

A 30-32. §-hoz

A Munkaerőpiaci Alap felépítése a létrejötte óta jelentősen változott. Az egyik leglényegesebb változás, hogy az Alapot nem csupán alaprészek, hanem külön előirányzatok is alkotják. A külön előirányzatok Flt.-ben lévő felsorolásának tartalmilag meg kell egyeznie a hatályos költségvetési szabályok által tartalmazott felsorolással. Ezért a törvény az Flt.-nek az Alapba tartozó külön előirányzatokra vonatkozó szabályát összehangolja a költségvetési szabályokkal.

Módosul a törvénynek a Munkaerőpiaci Alap záró állománya felhasználására vonatkozó szabálya.

Ha a Munkaerőpiaci Alap megállapított záró állománya a tárgyévet megelőző év végén a likviditási tartalék szintjét meghaladta, a hatályos szabályozás szerint az e szint fölötti rész a Kormány jóváhagyását követően felhasználható. A törvény az Flt. e rendelkezését úgy módosítja, hogy a meghaladó rész felhasználásáról a foglalkoztatáspolitikáért felelős miniszter az államháztartásért felelős miniszterrel dönt.

A 33-35. §-hoz

A törvény pontosítja az Flt.-nek az általa nem szabályozott támogatásokról való rendelkezésre vonatkozó felhatalmazó szabályát, továbbá kiegészíti a törvényt az uniós forrásokból finanszírozott foglalkoztatást elősegítő támogatásokra, illetőleg a Foglalkoztatási és Szociális Adatbázis vezetésére, a nyilvántartásba veendő adatok szolgáltatására és az Adatbázisból történő adatigénylés rendjére vonatkozó részletes eljárási szabályok megalkotására vonatkozó felhatalmazó rendelkezéssel. A törvény az Flt. 43/C. §-ában foglalt, az uniós források bevonásából megvalósuló programok, támogatások, valamint járulékátvállalás Munkaerőpiaci Alapból történő előfinanszírozására vonatkozó rendelkezést összehangolja az Flt. 39. §-ának (7) bekezdésében lévő rendelkezéssel.

A 36. §-hoz

A módosítás kiegészíti az Flt.-t a közcélú munkában részt vevő személy foglalkozás-egészségügyi vizsgálatának finanszírozására vonatkozó szabállyal. E szerint a foglalkozás-egészségügyi vizsgálat díját az állami foglalkozatási szerv téríti meg a vizsgálatot végző szerv részére.

A 37. §-hoz

A törvény szerinti módosítás szigorítja az Flt.-nek az álláskeresők együttműködési kötelezettségéről rendelkező szabályait. Az álláskereső az együttműködési kötelezettsége keretében nem csupán a megfelelő munkahely elfogadására köteles, hanem el kell fogadnia, illetőleg igénybe kell vennie az állami foglalkoztatási szerv által felajánlott munkaerő-piaci szolgáltatást és képzési lehetőséget is, illetve részt kell vennie a megfelelő munkához jutást elősegítő munkaerő-piaci programban. Ha ezeknek a kötelezettségeknek nem tesz eleget, az állami foglalkoztatási szerv törli az álláskeresők nyilvántartásából. Ezzel a szabályozással elérhető, hogy az álláskeresők támogatása valóban azok ellátását szolgálja, akik maguk is közreműködnek abban, hogy munkát találjanak. Az Szt. módosuló rendelkezéseivel való összhang megteremtése érdekében a törvény szabályozza a rendelkezésre állási támogatásra jogosult személyeknek az állami foglalkoztatási szervvel való együttműködési kötelezettségét.

Azoknak az álláskeresőknek, akik a 35. életévüket nem töltötték be és általános iskolai végzettséggel nem rendelkeznek, képzést kell biztosítani. Ezért ezeknek az álláskeresőknek az együttműködési kötelezettsége elsősorban nem a megfelelő munkahely felkutatására és elfogadására, hanem az állami foglalkoztatási szerv által felajánlott szolgáltatások és az általános iskolai végzettség vagy a szakképzés megkezdéséhez szükséges, külön jogszabályban meghatározott bemeneti kompetenciák megszerzését biztosító képzési lehetőség elfogadására terjed ki.

A 38. §-hoz

Az idegenrendészeti szabályokkal való összhang megteremtése érdekében a törvény a foglalkoztatáspolitikáért felelős miniszter által vezetett minisztérium, és az állami foglalkoztatási szerv által nyilvántartható adatok körét kiegészíti az oltalmazotti jogállásra vonatkozó adatokkal.

A 39. §-hoz

A törvény az adatnyilvántartásra vonatkozóan összhangot teremt az Flt. és az Szt. szabályai között. Az aktív korúak ellátására való jogosultság megállapítása érdekében fokozott együttműködésre van szükség az állami foglalkoztatási szerv és települési a önkormányzatok között. Ezért a törvény az állami foglalkoztatási szerv által vezetett Foglalkoztatási és Szociális Adatbázist hoz létre. Az adatbázishoz a települési önkormányzat jegyzője is hozzáférhet azon személyek adatai tekintetében, akiknek aktív korú ellátásra való jogosultságát ő állapította meg.

A 40. §-hoz

A be nem jelentett foglalkoztatásban érintett, aktív korúak ellátásában vagy álláskeresési támogatásban részesülő személyek ellenőrzési és szankciórendszerének szigorítása érdekében célszerű a regisztrált álláskeresők közül pénzbeli ellátásban részesülők fekete foglalkoztatását feltárni és szankcionálni.

A fenti cél megvalósításához a munkaügyi ellenőrzésről szóló törvény módosítása is szükséges, amelynek keretében megteremthető a lehetőség az Országos Munkabiztonsági és Munkaügyi Főfelügyelőség számára, hogy valamennyi, be nem jelentett foglalkoztatáson ért személy adatait továbbítsa a Foglalkoztatási és Szociális Hivatalhoz, ahol megtörténhet annak ellenőrzése, hogy az illető részesül-e valamely ellátásban. Az ellenőrzés kiszűrhetővé teszi a fekete foglalkoztatás miatti jogosulatlan igénylőket, ezáltal csökkenhetnek a Munkaerőpiaci Alap kiadásai.

A 41-47. §-hoz

A törvény - a tartós álláskeresők START EXTRA kártyájára vonatkozó szabályozást alapul véve - járulékkedvezményt vezet be azon munkaadók számára, akik rendelkezésre állási támogatásra jogosult álláskeresők foglalkoztatását vállalják.

A szabályozás alapján a START EXTRA kártya kiváltására jogosult személyek köre kiegészül a rendelkezésre állási támogatásra jogosult álláskeresőkkel. A törvény szerint, ha a munkaadó olyan START EXTRA kártyával rendelkező, rendelkezésre állási támogatásra jogosult álláskeresőt foglalkoztat, akinek lakóhelye gazdasági, infrastrukturális, társadalmi, szociális, foglalkoztatási szempontból legkedvezőtlenebb helyzetű kistérségben vagy településen található, a START EXTRA kártyához kapcsolódó járulékkedvezményen kívül további járulékkedvezmény fogja megilletni. Ez azt jelenti, hogy a munkaadó a kártya érvényességi időtartama első évének letelte után további két évig mentesül a tételes egészségügyi hozzájárulás megfizetése alól, ezen túlmenően a munkaadói járulék, valamint a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (a továbbiakban: Tbj.) 19. §-ának (1) bekezdésében meghatározott társadalombiztosítási járulék megfizetése alól.

Azokat a szempontokat, amelyek alapján megállapítható, hogy a törvény alkalmazásában mely kistérségek vagy települések minősülnek gazdasági, infrastrukturális, társadalmi, szociális, foglalkoztatási szempontból legkedvezőtlenebb helyzetűnek, a pályakezdő fiatalok, az ötven év feletti munkanélküliek, valamint a gyermek gondozását, illetve családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény új, a törvény mellékletével megállapított 2. számú melléklete tartalmazza.

A kiegészítő járulékkedvezmény feltétele, hogy a munkaadó a foglalkoztatással az éves statisztikai állományi létszámát növelje, az emelt létszámot a járulékkedvezmény 3 éves időtartama alatt megtartsa. A törvény meghatározza, hogy a járulékkedvezmény érvényesítése szempontjából a foglalkoztatásnak milyen feltételeknek kell megfelelnie. A szabályozás kizárja azt, hogy a munkaadó a törvény által tartalmazott járulékkedvezménnyel egyidejűleg ugyanazon személy foglalkoztatása után más kedvezményt is érvényesítsen.

A kiegészítő járulékkedvezmény érvényesítésének feltételeit és részletes szabályait, valamint a törvény rendelkezései megszegésének jogkövetkezményeit az egészségbiztosítási járulék szabályozásáért felelős miniszter, a nyugdíjbiztosítás szabályozásért felelős miniszter, valamint a foglalkoztatáspolitikáért felelős miniszter együttes rendeletben fogja szabályozni.

A törvény a tételes egészségügyi hozzájárulás, a Tbj. 19. §-ának (1) bekezdésében meghatározott társadalombiztosítási járulék, valamint a munkaadói járulék megfizetését érintően 50%-os kedvezményt vezet be a munkaadó számára az Szt.-ben meghatározott, az önkormányzat által szervezett közcélú munka keretében történő foglalkoztatás esetén. A járulékkedvezmény más, törvényben meghatározott járulékkedvezménnyel egyidejűleg nem vehető igénybe. A járulékkedvezmény érvényesítésének részletes szabályait az egészségbiztosítási járulék szabályozásáért felelős miniszter, a nyugdíjbiztosítás szabályozásért felelős miniszter, valamint a foglalkoztatáspolitikáért felelős miniszter együttes rendeletben fogja szabályozni.

A 48-50. §-hoz

A foglalkoztatás bővítése és rugalmasabbá tétele érdekében szükséges intézkedésekről szóló 2005. évi CLXXX. törvény módosítása „feléleszti” a 2006-ban igénybe vehető, kis- és középvállalkozásoknak (KKV) adható azon foglalkoztatási támogatást, amely tartós munkanélküliek foglalkoztatása után járt.

A törvény alapján a KKV-k egy évig teljes járulékmentességet élveznek az alábbi feltételek esetén:

- az általuk foglalkoztatott álláskereső legalább 3 hónapja regisztrálva van, vagy e feltétel hiányában, az utolsó évben nem folytatott keresőtevékenységet, illetve csoportos létszámcsökkentés miatt leépített személyről van szó,

- a foglalkoztatást 1+1 évig fenntartják,

- a foglalkoztatással emelik saját éves átlagos statisztikai létszámukat, és e bővített létszámot 1+1 évig megtartják.

A kedvezmény párhuzamosan vehető igénybe a közfoglalkoztatásban részt vevő álláskeresők utáni támogatással.

A foglalkoztatási járulékkedvezményben megnyilvánuló támogatás költségeit a Munkaerőpiaci Alap állja, amely külön jogszabályban meghatározott átalányösszeget utal át a társadalombiztosítási alapoknak.

-----STARTING---POINT---VEGE---

Az 51. §-hoz

A törvény hatálybalépésének időpontja 2009. január 1-je, rendelkezéseit a folyamatban lévő ügyekben is alkalmazni kell.

A rendszeres szociális segélyezési rendszer átalakítása, az aktív korúak ellátásának bevezetése szükségesé teszi a jelenleg ellátásban részesülők jogosultságának felülvizsgálatát. A 2008. december 31-én hatályos szabályok szerint egészségkárosodottként rendszeres szociális segélyben részesülő személyekre vonatkozó szabályok nem változnak. Ez a személyi kör továbbra is rendszeres szociális segélyre lesz jogosult, és továbbra sincs együttműködési kötelezettsége sem az önkormányzat által kijelölt szervvel, sem pedig az állami foglalkoztatási szervvel. Ezért az átmeneti rendelkezés azt mondja ki, hogy az egészségkárosodottként rendszeres szociális segélyben részesülő személyek jogosultságát nem kell felülvizsgálni, számukra rendszeres szociális segélyt kell folyósítani. Az aktív korúak ellátására való jogosultságról esetükben csak a következő jogosultsági felülvizsgálatkor kell rendelkezni.

A hatályos rendelkezések alapján rendszeres szociális segélyben „nem foglalkoztatottként” részesülő személyek aktív korúak ellátására való jogosultságának vizsgálatára három hónapos átmeneti időszak áll rendelkezésre, amelynek során meg kell vizsgálni, hogy az aktív korúak ellátására jogosult személy az ellátásra való jogosultság feltételeként közfoglalkoztatásban vesz részt és rendelkezésre állási támogatásra jogosult, vagy a rendszeres szociális segélyre jogosultak körébe tartozik. Tekintettel arra, hogy a rendelkezésre állási támogatásra jogosult személyi kör esetében nem készül beilleszkedési program, a vizsgálat eredményeképpen a beilleszkedési programokat le kell zárni, a továbbra is rendszeres szociális segélyben részesülők esetében pedig megfelelően módosítani kell. A közfoglalkoztatásban részt vevő rendszeres szociális segélyezettek esetében a felülvizsgálatot csak annak lejártát követően kell lefolytatni.

Mivel az álláskeresési támogatásban részesülő személyek a törvény hatálybalépését követően már nem lesznek jogosultak rendszeres szociális segélyre, a hatálybalépéskor ilyen jogcímen segélyben részesülőkről a (6) bekezdés akként rendelkezik, hogy számukra a megállapított segélyt az álláskeresési támogatás folyósításának ideje alatt még folyósítani kell.

A törvény értelmében a rendszeres szociális segély szankciós, csökkentett összegű folyósításának lehetősége megszűnik. A felülvizsgálatot követően ebben a személyi körben a csökkentett összegű folyósításra már nem kerülhet sor.

A keresőtevékenység mellett továbbfolyósított rendszeres szociális segély esetében felülvizsgálatra nem kerül sor, azt a 2008. december 31-i szabályok szerint kell a továbbiakban is folyósítani.

A módosítás az egy éves átmeneti időszakban azonnali kompenzációt biztosít azoknak, akik önhibájukon kívül nem tudnak részt venni a közfoglalkoztatásban, mert számukra nem ajánlanak fel megfelelő munkavégzési lehetőséget. Ebben az esetben 2009. évben a korábban kapott rendszeres szociális segély összegével azonos összegű rendelkezésre állási támogatás illeti meg őket.

Az 52-53. §-hoz

Az (1) bekezdés hatályon kívül helyező rendelkezéseket tartalmaz.

A (2) bekezdés a szükséges szövegpontosító rendelkezéseken túl tartalmazza a rendszeres szociális segély természetben nyújtható arányának megemelésére vonatkozó szabályokat is, melyek szerint a segély összege a gyermekenkénti 15% helyett 20%-os mértékben, összességében pedig 50% helyett 60%-ban nyújtható természetbeni formában.

A módosítás az egyes törvényeknek a bevezetett új ellátási formák (az aktív korúak ellátása, illetőleg a rendelkezésre állási támogatás) jogrendszerbe illeszkedését elősegítő módosítását tartalmazza, különös figyelemmel arra, hogy a jelenlegi, a rendszeres szociális segélyre vonatkozó rendelkezésekhez hasonlóan a szociális rászorultság ténye ezen új ellátások esetében is fennáll.

Pontosító rendelkezéseket tartalmaz egyrészt a társadalombiztosítási nyugellátásról szóló 1997. évi LXXXI. törvény (a továbbiakban: Tny.) szerinti nyugdíjnövelés, másrészt a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 34. §-ának (5) bekezdésében szabályozott szolgálati idő „vásárlás” (megállapodás kötés) rendelkezéseiben - nevezetesen a Tny. 2008. december 31-ét követően hatályos, az öregségi nyugdíjjogosultságra vonatkozó rendelkezéseire való hivatkozással - az említett jogintézmények 2008. december 31-ét követő időszakban történő alkalmazhatósága érdekében.