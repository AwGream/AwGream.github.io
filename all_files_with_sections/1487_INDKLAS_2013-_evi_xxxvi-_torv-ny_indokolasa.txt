2013. évi XXXVI. törvény indokolása

a választási eljárásról

-----STARTING---POINT---ALTALANOS--- 

A választási eljárásról szóló 1997. évi C. törvény (a továbbiakban: Ve.) közel másfél évtizede nyújt biztos szabályozási hátteret a közjogi választások lebonyolításához. Az elmúlt időszakban történt változások, így mind az Alaptörvény megalkotása, mind az országgyűlési képviselők választásának új rendszere azonban a választási eljárási szabályok megújításának szükségességét vetették fel. A joggyakorlatban felhalmozott tapasztalatok szintén indokolttá tették a választási eljárási szabályok átgondolását.

A választási eljárásról szóló törvény továbbra is önálló eljárási törvény. A jogszabály általános és különös részre tagozódik, melyben az általános rész tartalmazza a közjogi választásokra alkalmazandó közös szabályokat, míg a különös rész az egyes választástípusok közöstől eltérő vagy kiegészítő szabályait.

A választói névjegyzékben szereplők adatait egy központilag, folyamatosan vezetett informatikai adatbázis tartalmazza. A szavazóköri névjegyzék az adott választásra, a kitűzéskor készül el. A központi és a szavazóköri névjegyzék automatikusan frissül a személyiadat- és lakcímnyilvántartás és a választójoggal nem rendelkező polgárok nyilvántartása alapján.

A központi választási szervek megújulnak. A Nemzeti Választási Bizottság Országgyűlés által választott tagjainak száma 7 fő, mandátumuk 9 évre szól. A választott tagok mellett a parlamenti frakcióval rendelkező pártok és a jelölő szervezetek által megbízott tagokkal egészül ki.

A Központi Választási Iroda felelős a választások állami feladatainak megszervezéséért és lebonyolításáért. A Nemzeti Választási Iroda - megnövekedett feladataira tekintettel - a továbbiakban autonóm államigazgatási szervként működik.

Az Országgyűlés - hosszú ideig tartó adósságot törlesztve - első alkalommal 2014-ben teszi lehetővé, hogy az országgyűlési választásokon külföldön élő honfitársaink is részt vehessenek. A külhoni magyarság szavazati jogával levélszavazás útján élhet. A külhoni választópolgár szavazási iratát postai úton küldheti meg vagy a külképviseleten, illetve Magyarországon bármely egyéni választókerületi választási irodában adhatja le.

Eddigi formájában szintén fennmarad a külföldön szavazás lehetősége a magyarországi lakcímmel rendelkező honfitársainknak. Részükre a magyar külképviseletek biztosítanak szavazási lehetőséget. A külföldön tartózkodó magyar választópolgárok levélben is szavazhatnak.

A magyarországi lakcímüktől távol, de belföldön tartózkodó választópolgárok azon a településen szavaznak, ahol a szavazás napján tartózkodnak. Ennek módja azonban a továbbiakban nem az igazolás, mely eddig számos visszaélésre adott okot. Az új jogintézmény elnevezése „átjelentkezés”. A papíron kiadott igazolás helyett a helyi választási iroda vezetője közvetlenül felveszi a szavazás napján máshol tartózkodó választópolgárt az érintett szavazókör névjegyzékére. Ezzel megszűnnek a korábbi problémák: az igazolás késve vagy egyáltalán nem érkezett meg a postán, a kijelölt szavazókörökben hosszú sorállás alakult ki. Az átjelentkezés során biztosításra kerül, hogy az átjelentkezők a lakcímük szerinti egyéni szavazólapra szavazzanak. Ezzel a visszaélési lehetőségek megszűnnek, azonban meg kell szervezni és lebonyolítani, hogy minden választópolgár szavazólapja a saját lakcíme szerinti egyéni választókerületbe kerüljön vissza.

A törvény nagy hangsúlyt fektet a fogyatékkal élők joggyakorlásának elősegítésére. A mozgássérültek akadálymentes szavazóhelyiséget és fülkét használhatnak. Ha az akadálymentesített szavazóhelyiséget igénylő választópolgár lakcíme szerinti szavazóhelyiség nem akadálymentesített, őt a helyi választási iroda vezetője ugyanazon településen és választókerületben egy másik, akadálymentesített szavazóhelyiség névjegyzékére teszi át.

A látássérülteket braille-írásos értesítővel és szavazósablonnal segíti a törvény. A sablon egy olyan karton- vagy műanyag tasak, amely a szavazólap szövegét tartalmazza, és azokon a helyeken, ahol a szavazólapon a szavazásra szolgáló körök vannak, a sablon ki van vágva. A szavazólapot a szavazatszámláló bizottság becsúsztatja a sablonba, a látássérült választópolgár pedig a fülkében kitapogatja a sablon szövegét, és - az általa választott jelölt neve melletti kivágáson keresztül - a szavazólapon berajzolja az X-et, kiveszi a szavazólapot a sablonból és az urnába dobja.

A választópolgárok tájékozódását könnyített formában megírt tájékoztató anyagok is segítik.

A fogyatékossága miatt önállóan szavazni nem képes választópolgárt egyébként - felkérésére - bárki (vagy az SZSZB két tagja együttesen) segítheti a szavazófülkében.

A választási jogorvoslatok rendszere alapvetően nem változik. Újdonság azonban a szankciórendszer bővülése: ha a választási bizottság a kifogásnak helyt ad, a jelenlegi jogkövetkezményeken túl a törvényben meghatározott esetekben bírságot szabhat ki.

-----STARTING---POINT---RESZLETES---

Az 1. §-hoz

A törvény hatálya az országgyűlési képviselők, a helyi önkormányzati képviselők és polgármesterek, a nemzetiségi önkormányzati képviselők, valamint az Európai Parlament tagjainak választására terjed ki.

A 2. §-hoz

A választási eljárás alapelvei között új elemként kap helyet a fogyatékossággal élő választópolgárok joggyakorlásának elősegítése.

Továbbra is alapelvi szinten jelenik meg a választási eljárás nyilvánossága, amelynek keretében az információs önrendelkezési jogról és az információszabadságról szóló törvény rendelkezéseit kell alkalmazni.

A 3. §-hoz

Értelmező rendelkezéseket tartalmaz.

A 4. §-hoz

A törvény lehetővé teszi, hogy a választások lebonyolítását nemzetközi megfigyelők figyelemmel kísérhessék.

Az 5. §-hoz

Tekintettel arra, hogy a külképviseleteken nem működik választási bizottság, a jelölő szervezetek, valamint a független jelöltek megfigyelő útján ellenőrizhetik a külképviseleti választási szerv tevékenységének törvényességét.

A 6. §-hoz

A törvény rögzíti, hogy a szavazás napját csak vasárnapra lehet kitűzni, de az nem eshet munkaszüneti napra. Megszűnik az a korlát, amely szerint a munkaszüneti napot követő vagy megelőző napon sem lehetett választást tartani.

Tekintettel arra, hogy húsvét- és pünkösdvasárnap nem munkaszüneti nap, a törvény e napokon is kifejezetten megtiltja a választás megtartását.

A 7. és a 244. §-hoz

A szavazás megismételtetése esetén a megismételt szavazást 30 napon belül meg kell tartani. Abban az esetben azonban, ha az országgyűlési képviselők választásán a levélben szavazást (is) meg kell ismételni, az ismétlésre - a postai kézbesítésre való tekintettel - a 40-50. nap kötött kerül sor.

A 8. §-hoz

Annak érdekében, hogy a képviselői hely minél előbb betöltésre kerüljön, a törvény az időközi választás megtartására 4 hónapos határidőt állít. Ez az általános határidő irányadó a testület feloszlása vagy feloszlatása miatti időközi választásra is.

Az általános választás évében sem országgyűlési képviselői, sem önkormányzati, sem nemzetiségi önkormányzati képviselői időközi választás nem tartható.

A 9. §-hoz

A törvény általában lehetővé teszi, hogy különböző típusú választásokat azonos napon tartsanak, ez alóli kivételként azonban megtiltja, hogy általános országgyűlési vagy önkormányzati választással azonos napon országos népszavazásra kerüljön sor.

A 10-11. §-hoz

A határidők számítására vonatkozó rendelkezéseket tartalmaznak.

A 12., 303. és a 310. §-hoz

A törvény hatálya alá tartozó választások költségeit a központi költségvetésből kell biztosítani. Ez alól a helyi önkormányzati testület és a nemzetiségi önkormányzati választás tekintetében tesz kivételt a törvény: a helyi önkormányzati, valamint a nemzetiségi önkormányzati testület feloszlásának kimondása vagy feloszlatása miatt tartott időközi választás, továbbá a nemzetiségi önkormányzati testület megalakulásának elmaradása miatti választás költségeit az önkormányzat fizeti. Ezzel kívánja a választásokra fordított állami kiadásokat minimalizálni, a képviselő-testület, közgyűlés tagjait együttműködésre késztetni.

A 13. §-hoz

Mind a Nemzeti Választási Iroda elnöke, mind a Nemzeti Választási Bizottság elnöke beszámol az Országgyűlésnek az általános választásokról.

A 14. §-hoz

A választási bizottságokat, valamint azok minimális létszámát állapítja meg.

A 15. §-hoz

A törvény a szavazást lebonyolító választási bizottságok tagjait mentesíti a szavazást követő napi munkavégzési kötelezettség alól.

A 16-18. §-hoz

A választási bizottsági tagság feltételeire, valamint a tagok összeférhetetlenségére vonatkozó szabályokat állapít meg.

A 19. §-hoz

A választási tagok tiszteletdíját a törvény úgy határozza meg, hogy a Nemzeti Választási Bizottság választott tagjainak díját a közszolgálati tisztviselői illetményalaphoz kötve határozza meg, a többi választási bizottság választott tagjai tiszteletdíjának meghatározására pedig felhatalmazást ad. A választási bizottságok megbízott tagjai nem kapnak díjazást az állami költségvetésből, számukra a megbízójuk fizethet díjazást.

A 20-26. §-hoz

A választási bizottságok választott tagjainak megválasztására vonatkozó rendelkezéseket állapítja meg.

A 27-32. §-hoz

A választási bizottságok megbízott tagjainak megbízására vonatkozó rendelkezéseket állapítja meg.

Közös jelölt vagy lista állítása esetében a választási bizottságba az érintett jelölő szervezetek nem együttesen, hanem külön-külön jogosultak egy-egy tag megbízására.

Egy választási bizottságba - abban az esetben is, ha egy jelölő szervezet több jogcímen is jogosult a delegálásra - egy jelölő szervezet csak egy tagot bízhat meg.

A 33-36. §-hoz

A választási bizottsági tagság megszűnésére, valamint a megüresedett hely betöltésére vonatkozó rendelkezéseket állapítja meg.

A 37. §-hoz

A választási bizottság tagja csak eskütételt követően vehet részt a bizottság munkájában. Arra az esetre, ha valamilyen okból az arra jogosult akadályozva van az eskü kivételében, a törvény biztosítja az eskütétel alternatív lehetőségét, így a bizottsági tag a tevékenységének gyakorlásában nem lesz akadályozva.

A 38. §-hoz

A választási bizottságok a tagok megválasztását követően tartják meg az alakuló ülésüket. Ettől eltérő rendelkezést tartalmaz a törvény a Nemzeti Választási Bizottságra nézve, tekintettel arra, hogy a Nemzeti Választási Bizottság megbízatása egy meghatározott időpontig tart.

A 39. §-hoz

A választási bizottság elnökére és annak helyettesére vonatkozó rendelkezéseket tartalmazza.

A 40-41. §-hoz

A választási bizottság határozatképessége tekintetében új rendelkezésként a törvény a szavazatszámláló bizottság (valamint az egy szavazókörrel rendelkező településen a szavazatszámláló bizottság hatáskörét gyakorló helyi választási bizottság) határozatképességét nem az összes taghoz viszonyított 50%-ban, hanem konkrétan 3 főben jelöli meg. Így a bizottság tevékenységében részt nem vevő delegáltak, valamint a mozgóurnáztatásban részt vevő tagok hiányában sem lehetetlenül el a bizottság munkája a szavazóhelyiségben.

A Nemzeti Választási Bizottságba az országgyűlési választásokon a nemzetiségi listát állító nemzetiségi önkormányzatok is - jelölő szervezetként - jogosultak 1-1 tagot megbízni. E tagok azonban csak azokban a kérdésekben rendelkeznek szavazati joggal a testület működése során, amelyek a nemzetiségek választásával kapcsolatosak. Egyéb kérdések tárgyalásakor a határozatképesség megállapításakor nem kell őket figyelembe venni.

A 42. §-hoz

A Nemzeti Választási Bizottság köteles ügyrendben megállapítani az eljárására vonatkozó részletes szabályokat.

A 43. §-hoz

A választási bizottság a tényállás megállapítása során az általános eljárásjogi rendelkezések szerint jár el.

A 44-45. §-hoz

A törvény orvosolja azt a korábbi problémát, hogy a választási bizottságnak minden kérdésben határozatot kellett hoznia. Az ügy érdemébe nem tartozó kérdésben (pl. áttétel, ügyek egyesítése, elnök megválasztása) jegyzőkönyvbe foglalt döntést hoz, ami ellen nincs helye jogorvoslatnak.

A törvény továbbra is fenntartja azt a rendelkezést, hogy a választási bizottság tagjai a határozathozatal során nem tartózkodhatnak. A szavazategyenlőség miatt meghiúsuló döntésképtelenség megelőzése érdekében a törvény szerint az elnök szavazata dönt szavazategyenlőség esetén.

A 46-50. §-hoz

A választási bizottságnak az ügy érdemében hozott határozatára vonatkozó rendelkezéseket tartalmaz.

Az 51. §-hoz

A Nemzeti Választási Bizottság iránymutatás útján gondoskodik a választással kapcsolatos jogszabályok egységes értelmezéséről és az egységes joggyakorlat kialakításáról. Az iránymutatást nem kell közzétenni a Magyar Közlönyben, mivel kötelező joghatással nem rendelkezik, megismerhetőségét a választások hivatalos honlapján kell biztosítani.

Az 52. §-hoz

Meghatározza szintenként a választási irodák elnevezését, valamint a jegyzőkönyvvezetők közreműködését.

Az 53-54. §-hoz

A választások szervezéséért és lebonyolításáért felelős Nemzeti Választási Iroda autonóm államigazgatási szervként működik, így biztosított a függetlensége a kormányzati befolyástól.

Az 55-65. §-hoz

A Nemzeti Választási Iroda elnökének és helyetteseinek kinevezésére, jogállására, összeférhetetlenségére és vagyonnyilatkozatára vonatkozó rendelkezések biztosítják függetlenségüket.

A periodikusan változó nagyságú munkateherre tekintettel a Nemzeti Választási Iroda munkájába más központi államigazgatási szervek közszolgálati tisztviselőit és munkavállalóit is bevonhatja - a szerv vezetőjének engedélyével - a Nemzeti Választási Iroda vezetője.

A 66-74. §-hoz

A választási irodák vezetőire és tagjaira vonatkozó kinevezési, összeférhetetlenségi, utasítási és egyéb szabályokat tartalmaz.

A 75-76. §-hoz

A választási irodák, valamint speciálisan a Nemzeti Választási Iroda általános feladatait állapítja meg.

A 77. §-hoz

A szavazókörök kialakításánál nem a névjegyzékben szereplő választópolgárokat kell figyelembe venni (hiszen azok száma időről-időre változik), hanem a névjegyzékbe-vételre jogosult valamennyi választópolgárt. Mivel ez a szám meghaladja a névjegyzékbe vett választópolgárok számát, a korábbi törvényhez képest magasabb számban határozza meg a törvény az egy szavazókörre jutó személyek számát.

A szavazóköröket úgy kell kialakítani, hogy valamennyi választást ugyanazon szavazóköri beosztás alapján lehessen lebonyolítani.

A 78., 246. és a 307. §-hoz

Minden olyan településen, ahol egynél több szavazókör működik, ki kell jelölni azt, amelyikben a települési szintű lakóhellyel rendelkező választópolgárok szavazhatnak. Az országgyűlési választáson ugyanezen szavazókör szolgál az átjelentkezéssel szavazó választópolgárok szavazására is.

Olyan településen, amely több önkormányzati egyéni választókerületre oszlik (a 10 000-nél több lakosú településeken) a helyi választási iroda vezetője kisorsolja, hogy melyik választókerületben legyen a kijelölt szavazókör, majd - ha a választókerület több szavazókörre oszlik - azon belül jelöli ki a szavazókört. Az időközi választásokon el kell kerülni azt, hogy a kijelölt szavazókör eltérő választókerületbe helyezésével a települési szintű lakóhellyel rendelkezők újabb képviselő megválasztásában is részt vegyenek, vagy képviselet nélkül maradjanak.

A 79-81. §-hoz

A szavazóköri beosztás törvényességének fenntartását több tényező miatt is (választókerületi beosztás módosítása, népességmozgás) időről-időre biztosítani kell. A helyi választási iroda vezetője ezért köteles folyamatosan figyelemmel kísérni, hogy a szavazóköri beosztás aktuális állapota megfelel-e a törvényi előírásoknak, és szükség esetén haladéktalanul (kivéve a választás kitűzésétől a szavazás napjáig tartó időszakot) módosítani a szavazóköri beosztást.

Az aktuális szavazóköri beosztás a választások hivatalos honlapján folyamatosan megtekinthető.

A 82. §-hoz

A választási eljárás korábbi szabályai a névjegyzék elkészítését és vezetését a helyi választási iroda vezetőjének hatáskörébe utalták. 2006 óta azonban már adottak a technikai feltételei annak, hogy a névjegyzék egy központi adatbázis legyen, amelyet a módosítására jogosultak online elérhetnek, másrészt a személyiadat- és lakcímnyilvántartásban, valamint a választójoggal nem rendelkező polgárok nyilvántartásában bekövetkező változások közvetlenül átvezethetők legyenek.

A törvény felsorolja, hogy a központi névjegyzékbe kiket kell felvenni. A központi névjegyzékben nemcsak a választójogosultak, hanem azok is szerepelhetnek, akik 17. életévüket betöltötték, azaz rövid időn belül választójogosulttá válnak. Ez utóbbiak természetesen csak akkor szavazhatnak, ha legkésőbb a szavazás napjáig nagykorúvá válnak.

A 83. §-hoz

A központi névjegyzék adattartalmát a 2. melléklet határozza meg. Az adatok egy részét a választópolgár kérelmében foglaltak alapján a jegyző vagy a Nemzeti Választási Iroda rögzíti, a többi adatot pedig a névjegyzék háttérnyilvántartásaiból kell átvenni.

A 84-85. §-hoz

A névjegyzékbe vételét, adatmódosítását kérheti a magyarországi lakcímmel nem rendelkező választópolgár bármikor, de az adott választást megelőző tizenötödik napig. A magyarországi lakcímmel rendelkező választópolgár pedig kérheti a nemzetiségének, a szavazási segítség iránti igényének, illetve személyes adatai kiadása megtiltásának bejegyzését, illetve a bejegyzés törlését.

A 86-87. §-hoz

Kérheti a választópolgár, hogy a központi névjegyzékben kerüljön rögzítésre az, hogy valamelyik nemzetiség választópolgára. Ez a feltétele annak, hogy a nemzetiségi önkormányzati választásokon részt vehessen, és a helyi önkormányzati választásokon nemzetiségi jelöltként indulhasson. A nemzetiségiként a választópolgár külön dönthet arról, hogy az országgyűlési választásokon is nemzetiségiként szerepeljen a névjegyzékben (ebben az esetben a nemzetiségi listára szavazhat, ha van), vagy a nemzetiségi státusa ne terjedjen ki az országgyűlési választásokra (ebben az esetben a pártlistára szavazhat).

Egy választópolgár csak egy nemzetiséghez tartozását vállalhatja fel. A nemzetiséghez tartozással kapcsolatos adatok törlését vagy módosítását (ide nem értve annak módosítását, hogy melyik nemzetiséghez tartozik) a központi névjegyzékben bármikor kérheti a választópolgár.

A 88. §-hoz

Kérheti a választópolgár, hogy fogyatékosságára tekintettel segítséget nyújtsanak számára a választási szervek. Az igényelt segítségek körének módosítását, vagy a segítség iránti igény törlését a központi névjegyzékből a választópolgár bármikor kérheti.

A 89. §-hoz

Nyilatkozhat a választópolgár úgy, hogy adatainak kiadását korlátozza vagy megtiltja.

A 90. §-hoz

A választópolgárokat a Nemzeti Választási Iroda megfelelő időben tájékoztatja a névjegyzékbe vétel lehetőségéről, feltételeiről és módjáról.

A 91-92. §-hoz

A törvény részletezi, hogy a magyarországi lakcímmel rendelkező, illetve a nem rendelkező választópolgárok milyen csatornákon keresztül nyújthatnak be központi névjegyzékkel kapcsolatos kérelmet és annak milyen adatokat kell tartalmaznia.

A 93-95. §-hoz

A választási iroda a központi névjegyzékkel kapcsolatos kérelmeket a tényállás tisztázása után elbírálja, a beérkezésétől számított öt napon belül.

A 96. §-hoz

A központi névjegyzék az összeállítását követő 4 évre határozza meg a választójog gyakorlására jogosultak körét, ebben az időszakban adattartalmát folyamatosan frissíteni kell.

A 97. §-hoz

Törölni kell a névjegyzékből a külföldön élő magyarországi lakcímmel nem rendelkező választópolgárt, ha kéri, vagy ha tíz éven keresztül aktívan nem gyakorolta választójogát.

Azt is törölni kell, aki elhunyt vagy elvesztette a választójogát.

A 98-100. §-hoz

Nyilván kell tartani azokat az állampolgárokat is, akik nem rendelkeznek választójoggal: a belátási képessége korlátozottsága, az intézeti kényszergyógykezelés, a közügyektől eltiltás, vagy a szabadságvesztés letöltése miatt. Lényeges, hogy a Nemzeti Választási Iroda közvetlen adathozzáférést kap a gondnokoltak és a bűntettesek nyilvántartásához. E nyilvántartás nem nyilvános.

A 101-102. §-hoz

A Nemzeti Választási Iroda által vezetett központi névjegyzék adataiból a választás kitűzését követően kell leválogatni azok adatait, akik az adott választáson aktív, illetve passzív választójoggal rendelkeznek. Míg tehát a központi névjegyzék egy általános, valamennyi, a választójog gyakorlására jogosult választópolgárt tartalmazó adatbázis, addig a szavazóköri névjegyzék az, amelyet egy-egy választásra névjegyzékként lehet használni.

A választójog egyenlőségének garanciájaként szolgál az a szabály, amely szerint egy választópolgár csak egy szavazóköri névjegyzékben szerepelhet.

Az a választópolgár, aki a választás kitűzésekor még nem nagykorú, de a szavazás napjáig betölti a 18. életévét, már a választási eljárás elejétől szerepel a szavazóköri névjegyzékben. Ennek indoka, hogy már a szavazás napját megelőzően is vannak olyan eljárási cselekmények, amelyek a választójog gyakorlásával szorosan összefüggenek, és ezekből való kihagyása a választójog gyakorlását nagymértékben akadályozná (pl. értesítő küldése, átjelentkezés, külföldön szavazás kérelmezése).

A törvény tudomásul veszi azt a tényt, hogy sajnálatos módon nem valamennyi szavazóhelyiség akadálymentes. A fogyatékossággal élők szavazásának elősegítése érdekében azonban az ilyen segítséget kérő választópolgárt - ha a lakcíme szerinti szavazóhelyiség nem akadálymentes - a helyi választási iroda egy másik, a lakcíme szerintitől eltérő, akadálymentes szavazókörbe osztja be (de ugyanazon választókerületen belül, ilyen esetben a választókerületben legalább egy szavazóhelyiséget akadálymentesíteni kell).

A törvény segítséget kínál a választási szervek szavazóhelyiségben dolgozó tagjainak is. Eddig ők csak akkor szavazhattak, ha történetesen abban a szavazókörben laktak, amelyben végezték megbízatásukat. A törvény szerint e személyek kérhetik, hogy abban a szavazóhelyiségben adhassák le szavazatukat, amelyben tevékenységüket végzik (természetesen csak ugyanazon választókerületen belül).

A 103-105. §-hoz

A mozgóurnát a szavazást megelőző 2. napig a helyi választási irodától, a szavazás napján 15 óráig pedig az SZSZB-től lehet igényelni.

A mozgóurnát igénylő választópolgárok jegyzéke a szavazóköri névjegyzék speciális változata. A többes szavazás lehetőségének kizárása érdekében egy választópolgár vagy csak a kinyomtatott szavazóköri névjegyzéken, vagy csak a mozgóurnát igénylő választópolgárok jegyzékén szerepelhet.

A 106-107. §-hoz

Abban az esetben, ha egy napon több választásra is sor kerül a szavazókörben (pl. az EP tagjainak választása és a helyi önkormányzati választás), az SZSZB-nek csak egy névjegyzéket kell kezelnie, amely tartalmazza azt az információt, hogy a választópolgár milyen szavazólapokat kaphat.

A 108. §-hoz

A korábbi Ve. nem tartalmazott rendelkezést arra, hogy a szavazás megismétlése esetén ki szavazhat. A törvény pótolja ezt a hiányosságot.

A 109. §-hoz

A szavazóköri névjegyzék és a mozgóurnát igénylő választópolgárok jegyzéke a szavazást követően már nem használható, ezért azokat meg kell semmisíteni.

A 110-114. §-hoz

A szavazóköri névjegyzékkel kapcsolatos kérelem benyújtására többféle módszer közül választhat a választópolgár: személyesen, illetve levélben is megkeresheti bármely helyi választási irodát. Ezen kívül ügyfélkapun keresztül is lehetőség van az ügyintézésre. Ez alól egyetlen kivétel a mozgóurna igénylése: azt csak az adott település helyi választási irodájától lehet kérni.

A 115-118. és a 248. §-hoz

Arról, hogy a választópolgár szerepel a szavazóköri névjegyzékben, és így a kitűzött választáson szavazhat, értesítő megküldésével kell tájékoztatni. Az értesítő a törvény szerint - a visszaélések elkerülése érdekében - nem tartalmazza a választópolgár személyi azonosítóját.

Az országgyűlési választáson az értesítő azt is tartalmazza, ha a választópolgár valamelyik nemzetiség tagjaként szerepel a szavazóköri névjegyzékben, és így a nemzetiség listájára szavazhat.

A 119. §-hoz

Minden választás kitűzését követően jelölő szervezetként be kell jelenteni azt a szervezetet, amely a választáson indulni kíván.

A 120-128. §-hoz

A törvény az ajánlószelvényen történő ajánlás helyett az eddigieknél jóval kevesebb támogatás ajánlóíven történő összegyűjtését írja elő.

Az ajánlóívet a választási iroda adja ki a jelöltként indulni szándékozó választópolgárnak.

Az ajánlóív csak annak a jelöltnek, jelölő szervezetnek a nevében használható fel, amelyik részére kiadásra került. A fel nem használt ajánlóíveket a választási irodának le kell adni.

Az ajánlóív előnye:

- teljesen megszűnik postaládák feltörése

- megszüntethető az a gyakorlat, hogy a választók csak személyes adataikat töltik ki, a többit a jelölő szervezetre bízzák

- a visszaélések adott jelölthöz, jelölő szervezethez köthetők, könnyebben bizonyíthatók

- az ajánlószelvények alkalmazásánál olcsóbb

- adatvédelmi szempontból előnyösebb:

- a jelölt, jelölő szervezet bejelentése az adatvédelmi nyilvántartásba való bejelentést is pótolja

- az ajánlóíveket hiánytalanul vissza kell szolgáltatni, így - ellentétben az ajánlószelvénnyel - eredeti példány nem maradhat a jelölő szervezetnél.

- a lehetséges jelöltek, listák száma és személye előre ismertté válik, így ez a későbbiekben figyelembe vehető.

A választási irodák munkaterének csökkentése érdekében nem szükséges valamennyi támogató aláírást ellenőrizni, csak annyit, amennyi a jelölt nyilvántartásba vételéhez szükséges.

A választópolgár továbbra sem részesíthető ellenszolgáltatásban az ajánlásért, az ajánlásokat gyűjtő önkéntesek azonban díjazást kaphatnak a jelölő szervezettől vagy a jelölttől.

A 129-131. §-hoz

A lista bejelentésével kapcsolatos új rendelkezés, hogy a jelölő szervezet a lista feletti rendelkezés jogát nem veszíti el teljesen a lista bejelentésével, így a listát, valamint a rajta szereplő jelöltet visszavonhatja.

A 132-134. §-hoz

A jelölő szervezet, jelölt és lista nyilvántartásba vételéről a választási bizottság 3 napon belül dönt.

A 135-136. §-hoz

A bejelentett és a nyilvántartásba vett jelölő szervezetek, jelöltek és listák közhiteles, elektronikus nyilvántartását a Nemzeti Választási Iroda vezeti. E nyilvántartás adatait a választási bizottságok figyelembe veszik a jelölő szervezetek, jelöltek és listák nyilvántartásba vételekor.

A 137-138. §-hoz

A törvény felsorolja azokat az eseteket, amikor egy jelölt vagy egy lista kiesik, és így törölni kell a nyilvántartásból és a szavazólapról.

A 139-143. §-hoz

A törvény meghatározza a kampány időtartamát és eszközrendszerét. A korábbiaktól eltérően ötven nap tekinthető kampányidőszaknak, eszközei pedig a legtágabban értelmezett plakát, a politikai direktmarketing, a reklám és hirdetés valamint a választási gyűlés.

Megszűnik a kampánycsend, de a választások napján a szavazóhelyiségek bejáratától számított 150 méteren belül kampánytevékenység nem folytatható.

A 144. §-hoz

A törvény plakátnak tekint minden olyan információhordozót, amely statikus információkat hordoz, és leírt korlátozások mellett bárhol elhelyezhető és a választás után harminc napon belül el kell távolítani.

A 145. §-hoz

Választási gyűlés a szavazás napjáig tartható, nyilvános rendezvény.

A 146-148. §-hoz

A törvény részletesen szabályozza a politikai reklámra és hirdetésre vonatkozó követelményeket. Igyekezve egyenlő terepet biztosítani a jelölő szervezeteknek, illetve a jelölteknek.

Újítása a szabályozásnak, hogy a sajtótermékek politikai hirdetési szolgáltatás árjegyzéke az Állami Számvevőszéken keresztül nyilvánosságra kerül.

A 149. §-hoz

Közvetlen politikai kampány a választási szervek adatszolgáltatása alapján történhet, egyéb adat felhasználásához a választópolgár kifejezett hozzájárulása szükséges.

A 150. §-hoz

A közvélemény-kutatást végző személyek a korábbi szabályok szerint végezhetik tevékenységüket, a választási épületet elhagyó szavazók megkérdezésével. Az exit poll eredmények közlésére a szavazóurnák lezárását követően van mód.

A 151-152. §-hoz

Lehetőség van arra, hogy a médiaszolgáltatók, a sajtó és a filmszínházak választási kampányban kifejtett tevékenységével kapcsolatban kifogást tegyen bárki a Nemzeti Választási Bizottságnál. Körzeti, helyi vagy nem országosan terjesztett sajtótermékkel kapcsolatban pedig az illetékes választási bizottság jár el.

A választási szerv, marasztaló határozatot hozhat, illetve bírságot szabhat ki.

A 153-155. §-hoz

A jelöltek megkaphatják a szavazóköri névjegyzékben szereplő választópolgárok névjegyzékét, kizárólag közvetlen politikai kampány céljára.

A 156-159. §-hoz

A szavazólapon feltüntetendő adatok körét a törvény melléklete sorolja fel.

A törvény pontosan meghatározza, hogy milyen adatokat kell a szavazólapon feltüntetni abban az esetben, ha az egyéni szavazólapon két egyforma nevű jelölt indul. Megszűnik az a lehetőség, hogy önkényesen választott betűjelzéssel (vagy annak apropóján ragadványnevek feltüntetésével) kerüljenek a jelöltek a szavazólapra.

A törvény a korábbiakhoz képest rugalmasabb szabályozással lehetővé teszi, hogy a jelölt nevét a szavazólapon az általa kért - a választópolgárok számára esetleg ismerősebb - formában tüntessék fel.

A 160-161. §-hoz

A törvény - az esélyegyenlőség érvényesítése érdekében - a korábbi abc-sorrend helyett az egyéni szavazólapon is sorsolásos sorrendben rendeli feltüntetni a jelölteket.

A törvény konkrétan meghatározza a jelöltenként, illetve listánként az embléma feltüntetésére szolgáló terület méretét, amely független attól, hogy hány jelölő szervezet emblémája kerül fel a szavazólapra.

A 162-163. §-hoz

A szavazólap adattartalmát a választási bizottság határozza meg közvetlenül azután, hogy valamennyi bejelentett jelölt, illetve lista nyilvántartásba vétele tárgyában döntést hozott, nem megvárva a döntés jogerőre emelkedését. Így a választási bizottság a szavazólap adattartalmának jóváhagyásakor azokat a jelölteket (listákat) teszi fel a szavazólapra, amelyeket

- jogerősen nyilvántartásba vett,

- nyilvántartásba vett, de ez a döntése még nem jogerős.

Azokat a jelölteket (listákat), amelyek nyilvántartásba vételét elutasította, a szavazólap adattartalmának jóváhagyásakor figyelmen kívül hagyja abban az esetben is, ha az elutasító döntése még nem jogerős.

Ha a szavazólap adattartalmának jóváhagyását követően változás történik a jelöltek nyilvántartásában, és újabb jelöltet kell felvenni a szavazólapra, vagy valamely jelöltet arról törölni kell, a szavazólap adattartalmát a választási iroda megfelelően módosítja, újabb bizottsági döntésre nincs szükség.

A 164. §-hoz

A szavazás lebonyolításához szükséges kellékeket és iratokat a helyi választási iroda a szavazást megelőző napon adja át a szavazatszámláló bizottság elnökének, ekkor van lehetőség azok hiánytalanságának közös ellenőrzésére. Az átadás-átvételt követően is a helyi választási iroda feladata az átadott kellékek és iratok biztonságos őrzése a szavazás napjának reggeléig.

A 165-167. §-hoz

A szavazóhelyiség berendezésének követelményei garanciát nyújtanak a szabad választás és a titkos szavazás elvének érvényesülésére.

A fogyatékossággal élők joggyakorlásának elősegítése érdekében minden település minden választókerületében legalább egy szavazóhelyiségben biztosítani kell az akadálymentes szavazás lehetőségét.

A 168-169. §-hoz

A választópolgár fő szabály szerint a lakóhelye szerinti szavazókör szavazóhelyiségében, vagy az onnan kivitt mozgóurna segítségével szavazhat, reggel 6 és este 7 óra között.

A 170-183. §-hoz

A törvény a hatályos rendelkezésekhez képest több kérdésben is új rendelkezéseket tartalmaz a szavazás lebonyolításával kapcsolatban.

Tekintettel arra, hogy az urnák a szavazás folyamán végig a szavazatszámláló bizottság látóterében vannak, a törvény nem írja elő ellenőrző lap elhelyezését azokban. A gyakorlatban a szavazatszámláló bizottságok sokszor feledkeztek meg az ellenőrző lap urnába helyezéséről, majd az ellenőrző lap hiánya miatt általában semmilyen jogkövetkezményt nem alkalmaztak, nem érvénytelenítették az urna tartalmát. A törvény szerint annak tényét, hogy lezárásakor az urna üres volt, a jegyzőkönyvben kell rögzíteni. A szavazókörből kivitt mozgóurna esetében azonban továbbra is követelmény az ellenőrző lap elhelyezése, amelynek hiánya a mozgóurnába leadott szavazatok érvénytelenségét eredményezi.

A választópolgár visszautasítása tekintetében a törvény egyértelműen rögzíti, hogy milyen esetekben kerülhet rá sor.

A szavazás titkosságának új garanciájaként a törvény értelmében minden egyes szavazólapon ugyanazon, előre kijelölt helyre kell elhelyezni a bélyegzőlenyomatot.

A szavazófülke igénybevételére továbbra sem kötelezhető a választópolgár, de a szavazás titkosságának további garanciája, hogy a szavazófülke igénybevételére a szavazatszámláló bizottságnak fel kell hívnia a választópolgárt. Ugyancsak a titkosság érvényesítésének garanciája, hogy a borítékot előre, a szavazólappal együtt át kell adni a választópolgárnak.

A fogyatékossággal élők szavazásának elősegítésére az eddig alkalmazott intézkedések mellett a törvény új elemeket is tartalmaz. Így minden szavazóhelyiségben akadálymentes szavazófülkét kell elhelyezni, az értelmi fogyatékosok segítésére a szavazás módját számukra is érthető módon el kell magyarázni, a vakok és látássérültek pedig az önálló szavazásuk lehetővé tétele érdekében braille írásos szavazósablon segítségével szavazhatnak. Az aki testi fogyatékossága vagy egyéb ok miatt önállóan nem tudja kitölteni a szavazólapot, ehhez segítőt (akinek nem kell választópolgárnak lennie) vehet igénybe.

A 184-185. §-hoz

A mozgóurnás szavazás során a szavazóköri névjegyzék helyett a mozgóurnát igénylő választópolgárok jegyzékét kell használni a választópolgárok választójogosultságának ellenőrzésére.

A 186. §-hoz

Az érvényes szavazás módja az 1997 óta alkalmazott és bevált két, egymást metsző vonal.

A 187. §-hoz

A szavazáshoz hasonlóan a törvény a szavazatszámlálás során is érvényesíti a nyilvánosság alapelvét.

A 188-199. §-hoz

A szavazás lezárását követően a szavazatszámlálási feladatokat haladéktalanul meg kell kezdeni. E feladatok sorában egyik az ellenőrző lap meglétének ellenőrzése a mozgóurnában. Az eddigi szabályozás az ellenőrző lap hiánya esetére nem tartalmazott előírást az urnában található szavazólapok érvénytelenségére vonatkozóan. Most a törvény - a szavazás tisztaságának garanciájaként - egyértelműen fogalmaz: ha az ellenőrző lap a mozgóurnából hiányzik, az abban található valamennyi szavazólap érvénytelen.

A szavazás titkosságának garanciájaként a szavazókörben leadott és a mozgóurnába gyűjtött szavazatokat megszámlálásuk előtt össze kell keverni.

A törvény meghatározza a szavazólap és a szavazat érvénytelenségének eseteit. A szavazat érvényességét - ha az egyéb feltételeknek megfelel - nem érinti, ha a szavazólapon a érvénytelen szavazat is szerepel, vagy ha a szavazólapon bármilyen megjegyzést tettek, például a jelöltek, listák sorrendjét megváltoztatták, a jelölt nevét, listát kihúzták, nevet, listát hozzáírtak.

A szavazólapokat, illetve a szavazatokat - az eddigi törvényi előírásokat alkalmazva - legalább kétszer meg kell számlálni. Az ismételt számlálást addig kell folytatni, amíg annak eredménye valamely megelőző számlálás eredményével azonos nem lesz.

A szavazólapok elcsomagolását követően a szavazóköri eredményt haladéktalanul meg kell állapítani. Mivel az adatlapok rendszere megszűnik, a szavazóköri eredmény haladéktalan megállapításához elemi érdek fűződik.

A 200-201. §-hoz

A törvény különös részében erre hatáskörrel felruházott választási bizottság állapítja meg a választás eredményét.

A 202-205. §-hoz

A szavazás és a választás eredményét jegyzőkönyvbe kell foglalni. A szavazóköri jegyzőkönyv adattartalmának haladéktalan továbbítása szintén garanciális elem: a közvélemény így értesülhet minél előbb a választás eredményéről. Szintén garanciális elem, hogy a jegyzőkönyvből a választási bizottságok delegált tagjainak azonnal másolati példányt kell adni, továbbá a szavazóköri jegyzőkönyv egy példányát a helyi választási irodában a szavazást követő három napon át meg lehet tekinteni.

A szavazólapok és választási iratok megsemmisítéséhez fontos érdek fűződik: a törvény alapján lefolytatott jogviták lezárását követően a választási eredményt újból kétségessé ne lehessen tenni, a választás legalitását ne lehessen megkérdőjelezni.

A 206. §-hoz

A megbízólevél átadása az eredményt megállapító választási bizottság feladata.

A 207. §-hoz

Újdonság, hogy a Nemzeti Választási Iroda a megválasztott képviselőkről nyilvántartást vezet. A Nemzeti Választási Iroda a képviselők választójogát a központi névjegyzék adatai alapján folyamatosan ellenőrzi, a választójog megszűnéséről a megbízólevelet átadó választási bizottságot haladéktalanul értesíti. Ezáltal biztosított, hogy a kieső képviselő helye mihamarabb betöltésre kerülhessen.

A 208-242. §-hoz

A választási jogorvoslatok általános szabályait a törvény alapvetően nem változtatja meg. A választási bizottság elsőfokú határozatot hoz

- jogorvoslati eljárás során a választási jogszabályokat és alapelveket sértő cselekmények megsértése miatt benyújtott kifogás esetén,

- kérelemre,

- hivatalból.

A választási bizottság elsőfokú döntése ellen fellebbezés nyújtható be. A fellebbezés indokai között az első fokon eljáró választási bizottság által hozott határozat jogellenessége vagy a határozat meghozatalánál irányadó szempontok nem megfelelő mérlegelése miatt lehet.

A választási bizottság másodfokú döntése ellen bírósági felülvizsgálat lehetséges. A bírósági felülvizsgálati kérelmet a másodfokú határozatot hozó választási bizottság székhelye szerint illetékes ítélőtábla bírálja el. A Nemzeti Választási Bizottság első fokon meghozott határozata ellen nincs helye fellebbezésnek, a döntés ellen a Kúriához lehet felülvizsgálati kérelemmel fordulni. A felülvizsgálat indokai azonosak lehetnek a fellebbezés indokaival.

A jogorvoslati kérelmet elbíráló választási bizottságok és bíróságok hatásköre a szankciók alkalmazása tekintetében kibővült a bírság alkalmazásának lehetőségével. A választási bizottság annak eldöntésében, hogy indokolt-e a bírság kiszabása, illetve a bírság mértékének megállapításában az eset összes körülményeit - így különösen a jogsértéssel érintettek körének nagyságát, a jogsértés súlyát és területi kiterjedtségét, a jogsértés ismétlődő jellegét, annak szándékosságát - veszi figyelembe.

Új elem a speciális választási jogorvoslatok között a választási szerv hallgatása miatti jogorvoslat. Ha a választási szerv eljárási kötelességének határidőn belül nem tesz eleget, a felettes választási szerv az erre irányuló kifogás megérkezésétől vagy a hivatalos tudomásszerzéstől számított három napon belül megállapítja a jogszabálysértés tényét, és a mulasztó választási szervet az eljárás soron kívüli lefolytatására utasítja vagy meghozza az elmulasztott döntést. A Nemzeti Választási Bizottság esetében a Kúria rendelkezik a fenti hatáskörrel.

A 243. §-hoz

E fejezet tartalmazza az országgyűlési választásoknak az általános résztől eltérő, illetve kiegészítő szabályait. E § a fejezetnek az általános részhez való viszonyát határozza meg.

A 244. §-hoz

Az országgyűlési képviselők időközi választásának kitűzése a továbbiakban is ugyanazon szabályok mentén történik, mint eddig: az országgyűlési egyéni választókerületi választási bizottság kezdeményezésére a Nemzeti Választási Bizottság tűzi ki az időközi választást.

Az országgyűlési választások esetében előfordulhat, hogy a levélben szavazás megismételtetésre kerül. Ebben az esetben az általános szabálynál hosszabb időt kell biztosítani a szavazás megismétlésére. Az ismételt szavazást így a megismételtetett szavazás napját követő negyvenedik és ötvenedik nap közötti időpontra kell kiűzni.

A 245. §-hoz

A szavazóköri és választókerületi struktúra figyelembe vételével határozza meg a választáson eljáró választási bizottságokat.

A 246. §-hoz

A választójog egyenlőségének érvényesítése érdekében a települési szintű lakcímmel rendelkező választópolgárok szavazására szolgáló szavazókör kijelölése során biztosítani kell, hogy a települési szintű lakóhellyel rendelkező választópolgárok az időközi választás alapján ne maradhassanak képviselet nélkül, vagy ne választhassanak több képviselőt. E szabály előírásának célja ennek elkerülése.

A 247-249. §-hoz

A szavazóköri névjegyzék és az értesítő - kérelemre - az adott nemzetiséghez tartozó választópolgár nemzetiségét is tartalmazza. A nemzetiséghez tartozásnak a névjegyzéken történő megjelenítése, illetve az erre vonatkozó adat törlése a névjegyzékre vonatkozó általános szabályok szerint kérhető.

A 250. §-hoz

A magyarországi lakcímüktől távol, de belföldi tartózkodási helyükön szavazni kívánó választópolgárok a továbbiakban nem igazolás útján, hanem „átjelentkezéssel” szavazhatnak. Az átjelentkezési szándékot a választópolgár bármely helyi választási irodában jelezheti. A papíron kiadott igazolás helyett a helyi választási iroda vezetője közvetlenül felveszi a szavazás napján máshol tartózkodó választópolgárt az érintett szavazókör névjegyzékére. Ezzel megszűnnek a korábbi problémák: az igazolás késve vagy egyáltalán nem érkezett meg a postán, a kijelölt szavazókörökben hosszú sorállás alakult ki.

A 251. §-hoz

A megismételt szavazás névjegyzékéről rendelkezik.

A 252-255. §-hoz

E §-sok a jelöltek és az országos lista bejelentésére vonatkozóan tartalmaznak rendelkezéseket. E szerint országos listát a Nemzeti Választási Bizottságnál kell bejelenteni. Míg pártlista állításának egyéni jelöltek indítása a feltétele, a nemzetiségi lista állításához ajánlásokat kell gyűjteni. A lista indításához szükséges ajánlások számát e törvény határozza meg.

A 256. §-hoz

E § az országgyűlési szavazólap adattartalmára vonatkozóan állapít meg további rendelkezéseket. Ezek közül kiemelni szükséges, hogy mivel a levélben szavazás szavazólapján bélyegzőlenyomat nem szerepelhet, a törvény úgy rendelkezik, hogy azon a levélben szavazásra utaló feliratot kell elhelyezni. Rendelkezik továbbá a nemzetiségi lista állítása esetén alkalmazandó további, a szavazólapot érintő következményekről.

A 257. §-hoz

Az átjelentkezés során biztosításra kerül, hogy az átjelentkezők a lakcímük szerinti egyéni szavazólapra szavazzanak. Ezzel megszűnik az igazolás alkalmazása során eddig jelen lévő visszaélésveszély: az átjelentkező a továbbiakban nem befolyásolhatja egy másik egyéni választókerület eredményét.

A 258. §-hoz

Tekintettel arra, hogy az országgyűlési választáson kétféle szavazás él egymás mellett, a szavazatszámlálásra vonatkozó szabályokat külön-külön mindkét szavazási fajtára alkalmazni kell.

A 259-264. §-hoz

Az a választópolgár, aki szerepel a magyarországi lakcíme szerinti szavazókör névjegyzékében, de a szavazás napján külföldön tartózkodik, választása szerint a külképviseleten vagy levél útján szavazhat.

A külképviseleti szavazás feltétele, hogy a választópolgár a szavazást megelőző 16. napig kérje felvételét a külképviseleti névjegyzékbe.

A 265-268. §-hoz

A Magyarországon élő, de a szavazás napján külföldön tartózkodó választópolgár a külképviseleti szavazás helyett azt is kérheti, hogy levélben szavazhasson: ebben az esetben fel kell venni a levélben szavazók névjegyzékébe.

A külföldön élő, magyarországi lakcímmel nem rendelkező választópolgárok (valamint azok is, akik nem külföldön élnek, de nincs nyilvántartott magyarországi lakóhelyük vagy tartózkodási helyük sem), csak levél útján szavazhatnak. Őket nem kérelemre, hanem automatikusan veszi fel a levélben szavazók névjegyzékébe a Nemzeti Választási Iroda.

A 269-273. §-hoz

A külképviseleti szavazás tekintetében jelentős adminisztrációsteher-csökkentést valósít meg a törvény. Ennek értelmében a külképviseleten személyesen szavazó választópolgárnak - miután személyazonosságát, és azt, hogy szerepel-e a névjegyzéken, a külképviseleti választási iroda ellenőrzi - nem kell szavazásról szóló nyilatkozatot kitöltenie, hanem a szavazólapot tartalmazó, lezárt borítékot közvetlenül az urnába dobja.

A 274-281. §-hoz

A levélben szavazó választópolgár számára a választási iroda küldi meg a szavazási levélcsomagot. Ez tartalmazza az érvényes szavazáshoz szükséges kellékeket.

A választópolgár a kitöltött szavazólapot (külföldön élő választópolgárok) vagy szavazólapokat (Magyarországon élő választópolgárok) egy borítékba zárja, majd egy, az azonosításához szükséges adatokat tartalmazó nyilatkozat kíséretében egy másik, nagyobb borítékba zárja. Ezt a válaszborítékot kell visszajuttatnia a választási irodába.

A Magyarországon élő választópolgár a válaszborítékot feladhatja postán (belföldön ez számára ingyenes), ebben az esetben a szavazást megelőző szombaton éjfélig kell beérkeznie a lakcíme szerinti országgyűlési egyéni választókerületi választási irodához. Másik lehetősége a szavazata visszajuttatására, hogy bármelyik külképviseleten két héten keresztül leadhatja a válaszborítékot, és a külképviselet gondoskodik a szavazat hazaszállításáról.

A külföldön élő választópolgár a fentiek mellett úgy is visszajuttathatja szavazatát, hogy a szavazás vasárnapján bármely országgyűlési egyéni választókerületi választási irodában leadja.

A 282-293. §-hoz

A különböző helyeken leadott szavazatokat a megszámlálásuk helyére kell továbbítani.

Az átjelentkezéssel szavazó választópolgárok szavazatait a kijelölt szavazatszámláló bizottságoktól a Nemzeti Választási Irodához kell szállítani, amely azokat egyéni választókerületenként szétválogatja, majd eljuttatja a megfelelő egyéni választókerületbe.

A külképviseleten szavazók szavazatait a külképviseleti választási iroda a Nemzeti Választási Irodához szállítja, amely a fenti szortírozást e borítékok esetében is elvégezve azokat az egyéni választókerületbe továbbítja.

A levélben szavazók válaszborítékjai többféle utat is bejárhatnak:

A Magyarországon élő, de a szavazás napján külföldön tartózkodó választópolgár külképviseleten leadott válaszborítékját a külképviseleti választási iroda a Nemzeti Választási Irodához szállítja, amely a fenti szortírozást e válaszborítékok esetében is elvégezve azokat az egyéni választókerületbe továbbítja. E szavazási iratokat az országgyűlési egyéni választókerületi választási iroda ellenőrzi - azaz a szavazási nyilatkozaton feltüntetett adatokat összeveti a levélben szavazók névjegyzékének adataival. Ezt követően valamennyi fent említett szavazatot az egyik, erre a célra kijelölt szavazatszámláló bizottság számlálja meg.

A külföldön élő választópolgárok levélben leadott szavazatait is a Nemzeti Választási Irodához szállítja a külképviseleti választási iroda, csakúgy mint az országgyűlési egyéni választókerületi választási iroda a nála leadott levélszavazatokat. E szavazási iratokat, valamint a hozzá postán megérkezett szavazási iratokat a Nemzeti Választási Iroda ellenőrzi - azaz a szavazási nyilatkozaton feltüntetett adatokat összeveti a levélben szavazók névjegyzékének adataival - majd - a Nemzeti Választási Bizottság felügyelete mellett - megszámlálja.

A 294-296. §-hoz

Az egyéni választókerületi választás eredményét az országgyűlési egyéni választókerületi választási bizottság, az országos listás szavazás eredményét a Nemzeti Választási Bizottság állapítja meg.

A 297. §-hoz

E § a választási bizottságok közötti hatáskörmegosztást rendezi az országgyűlési választásokkal kapcsolatos jogorvoslatok tekintetében.

A 298. §-hoz

A Nemzeti Választási Bizottság a választás eredményének jogerőssé válását követően a Magyar Közlönyben is közzéteszi a választás eredményéről készült közleményét.

A 299. §-hoz

A nemzetiségi listát állító, de azon mandátumot nem szerző nemzetiséget nemzetiségi szószóló képviseli az Országgyűlésben. A Nemzeti Választási Bizottság a nemzetiségi szószóló részére is átadja a megbízólevelet.

A 300. §-hoz

Az időközi országgyűlési választáson nem működnek sem a külképviseleti választási irodák, sem a többi egyéni választókerületi választási iroda, így a külföldön élők és tartózkodók csak postán feladott levélben szavazhatnak.

A 301. §-hoz

E fejezet tartalmazza a helyi önkormányzati képviselők és polgármesterek választásának az általános résztől eltérő, illetve kiegészítő szabályait. E § a fejezetnek az általános részhez való viszonyát határozza meg.

A 302. §-hoz

Az általános és az időközi választás kitűzésére irányadó szabályokat tartalmaz.

A 303. §-hoz

A törvény fenntartja azt a szabályozást, miszerint a képviselő-testület, közgyűlés feloszlásának kimondása vagy feloszlatása miatt tartott időközi választás előkészítésének és lebonyolításának költségeit a helyi önkormányzat költségvetéséből kell biztosítani. Ezzel kívánja a választásokra fordított állami kiadásokat minimalizálni, a képviselő-testület, közgyűlés tagjait együttműködésre késztetni.

A 304. §-hoz

E § a szavazóköri és választókerületi struktúra figyelembe vételével határozza meg a választáson eljáró választási bizottságokat.

A 305. §-hoz

Az uniós állampolgár jelöltként való indulása esetén nyilatkoznia kell, hogy hazájában sem zárták ki a választójog gyakorlásából.

A 306. §-hoz

A mandátumok számának megállapítására irányadó rendelkezést tartalmaz.

A 307. §-hoz

A választójog egyenlőségének érvényesítése érdekében a települési szintű lakóhellyel rendelkező választópolgárok szavazására szolgáló szavazókör kijelölése során biztosítani kell, hogy a települési szintű lakóhellyel rendelkező választópolgárok az időközi választás alapján ne maradhassanak képviselet nélkül, vagy ne választhassanak több képviselőt. E szabály előírásának célja ennek elkerülése.

A 308. §-hoz

E fejezet tartalmazza a nemzetiségi önkormányzati képviselők választásának az általános résztől eltérő, illetve kiegészítő szabályait. E § a fejezetnek az általános részhez való viszonyát határozza meg.

A 309. §-hoz

A nemzetiségi önkormányzati képviselők általános választását a helyi önkormányzati képviselők és polgármesterek általános választásának napján kell megtartani. A választást a Nemzeti Választási Bizottság tűzi ki, határozatában meghatározza, hogy mely választókerületekben.

A 310. §-hoz

A törvény hatálya alá tartozó választások költségeit a központi költségvetésből kell biztosítani. Ez alól a helyi önkormányzati testület és a nemzetiségi önkormányzati választás tekintetében tesz kivételt a törvény: a helyi önkormányzati, valamint a nemzetiségi önkormányzati testület feloszlásának kimondása vagy feloszlatása miatt tartott időközi választás, továbbá a nemzetiségi önkormányzati testület megalakulásának elmaradása miatti választás költségeit az önkormányzat fizeti. Ezzel kívánja a választásokra fordított állami kiadásokat minimalizálni, a képviselő-testület, közgyűlés tagjait együttműködésre késztetni.

A 311. §-hoz

E § a szavazóköri és választókerületi struktúra figyelembe vételével határozza meg a választáson eljáró választási bizottságokat.

A 312. §-hoz

A településen a szavazásra valamennyi nemzetiség számára közös szavazókör szolgál.

A 313-315. §-hoz

A választópolgár nem szerepelhet két különböző település névjegyzékén egyszerre.

Abban az esetben, ha a választópolgár lakcíme szerinti településen nem kerül sor települési nemzetiségi önkormányzati választásra, a választópolgár levélben szavazhat a területi és országos nemzetiségi önkormányzati választáson. Ennek érdekében fel kell venni őt a levélben szavazók névjegyzékébe.

A 316. §-hoz

A nemzetiségi választást kitűző választási bizottság már a kitűző határozatában megállapítja a jelölt és listaállításhoz szükséges ajánlások számát. A határozat jogerőre emelkedését követően a szükséges ajánlások száma vita tárgyát nem képezheti.

A 317-320. §-hoz

E §-ok a jelölő szervezet, a jelölt és a lista bejelentéséről rendelkeznek.

A 321. §-hoz

E § a nemzetiségi választás szavazólapjának adattartalmát bővíti a nemzetiség megnevezésével és a szavazólap további adattartalmának a nemzetiség nyelvén történő megjelenítésével.

A 322-323. §-hoz

A településen a szavazásra valamennyi nemzetiség számára közös szavazókör szolgál. A fogyatékkal élő választópolgárok joggyakorlásának elősegítése érdekében a nemzetiségi szavazóhelyiséget akadálymentesíteni kell.

A levélben szavazó választópolgár a szavazatát tartalmazó válaszborítékot a lakcíme szerinti területi választási irodába postai úton juttathatja el legkésőbb a szavazást megelőző napon 24 óráig.

A 324-325. §-hoz

Abban az esetben, ha a választópolgár lakcíme szerinti településen nem kerül sor települési nemzetiségi önkormányzati választásra, a választópolgár levélben szavazhat a területi és országos nemzetiségi önkormányzati választáson. A szavazási levélcsomagban érkező szavazási irat általános szabályok szerinti érvénytelenségi okai mellett akkor is érvénytelen, ha a belső borítékon nincs feltüntetve a nemzetiség megnevezése.

A 326-329. §-hoz

E §-ok a szavazatszámlálás és eredménymegállapítás körében határoznak meg az általános szabályoktól eltérő rendelkezéseket.

A 330. §-hoz

E § a választási bizottságok közötti hatáskörmegosztást rendezi a nemzetiségi önkormányzati választásokkal kapcsolatos jogorvoslatok tekintetében.

A 331. §-hoz

E fejezet tartalmazza az Európai Parlament tagjai választásának az általános résztől eltérő, illetve kiegészítő szabályait. E § a fejezetnek az általános részhez való viszonyát határozza meg.

A 332. §-hoz

Magyarország Alaptörvényének átmeneti rendelkezései (2011. december 31.) 23. cikke szerint a helyi önkormányzati képviselők és polgármesterek általános választására - az Alaptörvény hatálybalépését követő első általános választás kivételével - az európai parlamenti képviselők választásával egy napon kerül sor. Indokolt a két választást egyidőben kitűzni.

A 333. §-hoz

E § a határozza meg a választáson eljáró választási bizottságokat.

A 334-337. §-hoz

Az Európai Unió más tagállamának Magyarországon lakóhellyel rendelkező polgára kérelmére választójogával Magyarországon élhet. A másik uniós tagállam területén lakóhellyel rendelkező magyar állampolgár kérelmére a lakóhelye szerinti tagállamban szavazhat. E §-ok az e szabályokkal kapcsolatos rendelkezéseket tartalmazzák.

A 338-340. §-hoz

A törvény biztosítja annak tagállami feltételeit, hogy az uniós polgár csak egy tagállamban indulhasson jelöltként.

A 341-342. §-hoz

A külképviseleten és a levélben leadott szavazatok központi szinten kerülnek megszámlálásra, mivel az ország az Európai Parlament tagjainak választásán egy választókerület.

A 343. §-hoz

E § a választás eredményének megállapítására vonatkozóan tartalmaz rendelkezéseket.

A 344. §-hoz

Az egyes uniós tagállamokban történő szavazás befolyásolásmentes lebonyolítása érdekében a választás nem hiteles eredményét tartalmazó tájékoztató adatokat, valamint a választási eredményt csak azt követően lehet közzétenni, hogy a szavazás az Európai Unió valamennyi tagállamában befejeződött.

A 345. §-hoz

E § a választási bizottságok közötti hatáskörmegosztást rendezi az európai parlament tagjai választásával kapcsolatos jogorvoslatok tekintetében.

-----STARTING---POINT---VEGE---

A 346. §-hoz

A miniszter számára rendeletalkotásra adott felhatalmazást tartalmazza.

A 347. §-hoz

Hatálybaléptető rendelkezést tartalmaz.

A 348. §-hoz

A törvény rövidítését tartalmazza.

A 349-353. §-hoz

Átmeneti rendelkezéseket tartalmaznak.

A 354. §-hoz

Az Alaptörvény sarkalatosságra vonatkozó követelményének való megfelelést tartalmazza.

A 355. §-hoz

Az Európai Unió jogának való megfelelésre utal.

A 356-366. §-hoz

A törvény végrehajtásához szükséges további módosító rendelkezéseket tartalmaznak.

A 367. §-hoz

E § hatályon kívül helyező rendelkezéseket tartalmaz.