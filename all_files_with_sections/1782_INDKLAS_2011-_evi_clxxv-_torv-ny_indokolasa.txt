2011. évi CLXXV. törvény indokolása

az egyesülési jogról, a közhasznú jogállásról, valamint a civil szervezetek működéséről és támogatásáról

-----STARTING---POINT---ALTALANOS--- 

A törvény célja egy olyan átfogó szabályozás megalkotása, amely a lehető legteljesebben biztosítja mind a szervezett, mind a közösségi jellegű egyesülési szervezetek megalakulásának, az azokhoz való csatlakozásnak, valamint működésének szabadságát.

Az egyesülési jog tartalmát tekintve olyan jog, amely alapján a természetes személyek, valamint tevékenységük célja és alapítóik szándéka szerint a jogi személyek, valamint ezek jogi személyiséggel nem rendelkező szervezetei szervezeteket hozhatnak létre és működtethetnek. Az egyesülési jog az alapja tehát a társadalom különböző érdekek és értékek alapján való önszerveződésének, az önkéntes alapon létrejövő, szervezett társadalmi közösségek működésének.

Az egyesülési jogra vonatkozó szabályozás több szempontból is újításra szorul. Az új törvény az egyesülési jog gyakorlásának lehetőségét szélesebben értelmezi, a hatályos szabályozáshoz képest lényegesen kiterjeszti.

Jelentős változás, hogy nem működő, illetve megszűnt civil szervezeteket a bíróság törli a nyilvántartásából. Ezt szolgálja a csőd-, a felszámolási-, valamint a végelszámolási eljárás rendelkezéseinek - a gazdasági társaságok analógiájára - civil szervezetekre való alkalmazása is.

Civil szervezetek létrejötte a tagok, illetve az alapítók saját elhatározásán alapszik. Természetszerű jelenség, hogy egyes szervezetek a folyamatosan változó gazdasági, társadalmi, jogi környezet változásaira tekintettel bizonyos idő után, a kitűzött feladat elvégzése, illetve a cél elérését követően nem működnek tovább. A jelenlegi civil szervezetekre vonatkozó szabályozás e természetszerű jelenséget semmilyen formában nem kezeli. A csőd- és felszámolási eljárások, valamint a végelszámolás civil szervezet-specifikus alkalmazásával rendeződik a szervezetek tartozási problémáinak kezelése, valamint szabályozva lesznek a szervezetek megszűnése esetén lefolytatandó eljárások.

A törvény célja a fentiek mellett egy olyan keret jellegű szabály megalkotása, amely korszerű jogi keretek biztosításával támogatja a civil szektor további erősödését, valamint elősegíti a civil szervezetek működési környezetének fejlődését.

A civil szervezet definíciója kérdésében jelenleg nincs általánosan elfogadott, jogszabályban rögzített meghatározás; értelmezési kerete különböző körülményektől függően változik. A jogalkalmazási, jogértelmezési problémák, valamint a civil szféra részéről erőteljesen megfogalmazódott igények alapján, a törvény új gyűjtőfogalmat, a civil szervezet fogalmát vezeti be a jogrendszerbe.

A civil szervezet fogalmának definíciós tisztázása lehetőséget ad arra, hogy az alulról jövő kezdeményezéseken alapuló szervezeteket lehatárolja az e fogalomtól alapjaiban különböző szervezetektől, úgymint például a köztestülettől, illetve a közalapítványtól.

A törvény átfogóan szabályozza a civil szervezeti formák működésére vonatkozó szabályokat. Szabályozza továbbá a civil szervezetek megszűnését, gazdálkodását, valamint rögzíti a civil szervezetekre vonatkozó egyes, speciális nyilvántartásba vétellel kapcsolatos szabályokat.

Az átláthatóság és a könnyebb alkalmazhatóság érdekében, a civil szervezetek gazdasági életének szabályaival együtt, a könyvvezetési és beszámolási szabályok is ebben a törvényben, egységes szerkezetbe foglalva jelennek meg.

A közhasznúság fogalmának, törvényi feltételeinek újragondolása szükségessé vált az elmúlt évek során, ezért a közhasznúsági kategóriák pontos lehatárolása, új tartalommal való feltöltése időszerű. A törvény eleget tesz annak a régóta megfogalmazott jogos igénynek, hogy a civil szervezetek közhasznú tevékenységüket megkülönböztetett, világos, rendezett viszonyok között végezhessék.

A törvény egyik legfontosabb - közhasznúságra vonatkozó - újítása a minősítés egyfokozatúvá tétele. Ennek oka az, hogy a kétfokozatú rendszer nem váltotta be a hozzáfűzött reményeket, mivel a fokozatok közötti tartalmi eltérés minimális lett, a határok és a kedvezmények körében fennálló különbségek elmosódtak. A törvény célja, hogy az eredeti elképzeléseknek megfelelően, tényleges tartalommal töltse meg a közhasznúság fogalmát. Mindezt a szervezeti kör minőségi átalakításával a többfokozatúság megszüntetésével és a tényleges tevékenység alapú minősítéssel kívánja elérni.

Az egységes jogértelmezés és jogalkalmazás érdekében a törvény meghatározza a közhasznú tevékenység céljának fogalmát, valamint a közhasznú jogállás megszerzéséhez szükséges feltételeket.

A közhasznú szervezetek nyilvános és ellenőrzött működési garanciáinak megteremtése érdekében e szervezeteknek a közhiteles nyilvántartást vezető szervnél letétbe kell helyezniük közhasznúsági mellékletüket és számviteli beszámolójukat. A közhasznú jogállás megőrzése szempontjából elengedhetetlen, hogy a szervezet által letétbe helyezett melléklet és beszámoló adatai megfeleljenek a törvényben előírt feltételeknek. Amennyiben az említett feltételek nem teljesülnek, úgy a közhiteles nyilvántartást vezető szerv a közhasznú jogállást hivatalból, azonnali hatállyal megszünteti. A közhasznú szervezetek szabályos működésének ellenőrizhetőségét teremti meg a nyilvánosság kritériumának erősítése. E nyilvános, átlátható, ellenőrizhető működés tovább növeli a civil szervezetekbe vetett bizalmat, munkájuk társadalmi hasznosságába vetett hitet.

A törvény továbbra sem kíván a közhasznú szervezetek belső működésébe beavatkozni, csak azokat a feltételeket állapítja meg, melyek a törvényes működést garantálják.

A civil szervezetek működésének szakmai támogatása, fenntarthatóságuk erősítése, valamint a támogatások szabályszerű felhasználásának elősegítése érdekében a törvény Civil Információs Centrumokat hoz létre.

A törvénnyel létrehozott Nemzeti Együttműködési Alap, a 2012-es költségvetési évtől kezdődően a bejegyzett civil szervezetek számára működésük, szakmai programjaik megvalósításához, valamint a szomszédos, európai uniós tagállamok civil szervezeteivel folytatott együttműködés, illetve a Kárpát-medencében kifejtett civil társadalmi aktivitás támogatására költségvetési forrásokat biztosít.

-----STARTING---POINT---RESZLETES---

Az 1. §-hoz

E § határozza meg a törvény hatályát. Ennek értelmében a törvény hatálya kiterjed a Polgári Törvénykönyvről szóló törvény alapján létrehozott alapítványokra, egyesületekre, valamint a közhasznú szervezetekre, illetve az egyesülési jog alapján létrejött egyéb szervezetekre.

A 2. §-hoz

A törvény szabályozási körére tekintettel meghatározza, valamint értelmezi az alkalmazása szempontjából legfontosabb fogalmakat.

A 3. §-hoz

A § kimondja, hogy az egyesülési jog mindenkit megillető szabadságjog, amelynek alapján mindenkinek joga van arra, hogy másokkal szervezeteket, illetőleg közösségeket hozzon létre, vagy azokhoz csatlakozzon.

Az egyesülési jog lehetőséget teremt szervezetek, közösségek létrehozatalára és azok tevékenységében való részvételre. Az egyesülési jog alapján a magánszemélyek, jogi személyek és ezek jogi személyiséggel nem rendelkező szervezetei szervezeteket hozhatnak létre és működtethetnek. Továbbá a § meghatározza, hogy az egyesülési jog gyakorlása nem sértheti az Alaptörvény C) cikk (2) bekezdését, nem valósíthat meg bűncselekményt vagy bűncselekmény elkövetésére való felhívást, valamint nem járhat mások jogainak és szabadságának sérelmével. Megállapítja, hogy minden olyan tevékenység végzésére alapítható szervezet, amely összhangban van az Alaptörvénnyel, és amelyet törvény nem tilt. Fegyveres szervezet azonban nem alapítható az egyesülési jog alapján.

A 4. §-hoz

A törvény alapján az egyesület - mint az egyesülési jog alapján létrehozott szervezet - különös formáira (szövetség, párt, szakszervezet), továbbá a külön törvény hatálya alá tartozó tevékenységet végző egyesületekre törvény az egyesületekre vonatkozó rendelkezésektől eltérő szabályokat állapíthat meg. A különös formában működő egyesület elnevezésének tartalmaznia kell a különös forma megnevezését.

Megállapítást nyert továbbá, hogy az egyesület jogi személy, amely nyilvántartásba vétellel jön létre.

Az egyesület szövetségnek minősül, ha tagjai közt legalább két szervezet van.

Valamely jogszabály által engedélyezett vagy szabályozott tevékenységet végző egyesület, e tevékenysége felett a tevékenység szerinti hatáskörrel rendelkező állami szerv gyakorol felügyeletet.

Az 5. §-hoz

Ez a § megállapítja, hogy a természetes személyeknek az egyesülési jog alapján létrehozott olyan közössége, amelynek működése nem rendszeres, vagy nincs nyilvántartott tagsága, vagy az egyesületekre vonatkozó rendelkezésekben meghatározott szervezete, nem minősül egyesületnek.

A 6. §-hoz

Ez a § rendelkezik arról, hogy az egyesület alapszabálya vagy törvény eltérő rendelkezése hiányában a megszűnt egyesületnek, a hitelezői igények kielégítése után megmaradt vagyona a civil szervezet támogatására való felhasználás céljából a Nemzeti Együttműködési Alapot illeti. Megállapítást nyert továbbá az is, hogy a vagyon felhasználásának módját a Civil Információs Portálon nyilvánosságra kell hozni.

A 7. §-hoz

E § kimondja, hogy a Magyar Honvédség és a rendvédelmi szervek tagjaira vonatkozóan az egyesülési jog gyakorlásának feltételeit és módját külön törvény állapítja meg.

A 8. §-hoz

E rendelkezés az egyesületi önállóságot hivatott alátámasztani azzal, hogy kimondja, hogy az egyesület saját maga rendelkezik nevével, címerével, logójával és minden nevéhez kapcsolódó joggal. A § rögzíti, hogy e jogokkal összefüggő szerződést egy évnél hosszabb időre az egyesület kizárólag a legfőbb szerv felhatalmazása alapján köthet.

A 9. §-hoz

A törvény meghatározza, hogy a civil szervezet végelszámolására a cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) rendelkezéseit az e törvényben szabályozott eltérésekkel kell alkalmazni.

A § megállapítja a civil szervezet végelszámolására irányuló kérelem előterjesztésének követelményeit, valamint a végelszámolással összefüggő nemperes eljárásokra vonatkozó hatásköri szabályokat.

Megállapítást nyer, hogy a civil szervezetek vonatkozásában egyszerűsített végelszámolási eljárás lefolytatásának nincs helye.

A végelszámolás vagy kényszer-végelszámolás közzétételét követően a civil szervezetnek haladéktalanul el kell különítenie az eljárás költségeinek fedezetét.

A rendelkezés meghatározza, hogy milyen szabályok irányadók a Polgári Törvénykönyvben (továbbiakban: Ptk.) meghatározott esetekben az egyesületre és alapítványra a végelszámolás során.

A 10. §-hoz

A törvény kimondja, hogy a csődeljárásról és a felszámolási eljárásról szóló 1991. évi XLIX. törvényt a 10. § (2)-(7) bekezdésben foglalt eltérésekkel kell alkalmazni a civil szervezetekre.

A törvény a fizetési haladék tekintetében kedvezőbb határidőt állapít meg, mint a csődeljárásról és a felszámolási eljárásról szóló törvény, amely alapján az adós kérelmére a tartozás kiegyenlítésére legfeljebb 30 napos határidő engedélyezhető. A törvény ugyanis a fenti szabályozással ellentétben legfeljebb 90 napos fizetési haladékot biztosít az adós számára.

A 11. §-hoz

Az egyesülési jog alapján létrejövő szervezetek működése törvényességének biztosítása érdekében a törvény kimondja, hogy az ügyészség - az e törvényben, valamint a Ptk.-ban meghatározott eltérésekkel - az ügyészségről szóló törvény rendelkezései szerint törvényességi ellenőrzést gyakorol a civil szervezetek működése felett. Az ellenőrzés nem terjed ki az olyan ügyekre, amelyekben egyébként bírósági vagy közigazgatási hatósági eljárásnak van helye.

Az ügyész e jogkörében kötelező erejű döntéseket nem hozhat, azonban ha a civil szervezet működésének törvényessége másképpen nem biztosítható, az ügyész a bírósághoz fordulhat, ugyanis a bíróságot illeti az a jogkör, hogy a törvényesség helyreállítása érdekében kötelező erejű határozatokat hozzon.

Az ügyészség általános törvényességi felügyeleti jogkörében nem vizsgálhatja a civil szervezet működésének racionalitását, jogköre kizárólag a működés törvényességének - ideértve az alapszabálynak megfelelő működést is - ellenőrzésére terjed ki.

A civil szervezet törvényes működésének biztosítása érdekében szükséges állami döntések meghozatalát a törvény - figyelemmel arra, hogy az ilyen döntés az egyesülési jog, mint alapvető szabadságjog gyakorlásába való állami beavatkozást jelent - garanciális okokból a bíróság hatáskörébe utalja.

A törvény a törvénysértések súlyosságához és jellegéhez igazodó döntési lehetőségeket biztosít a bíróság számára. Ennek megfelelően az ügyész keresete alapján a bíróságnak lehetősége van arra, hogy az egyesülési jog gyakorlásába való legkisebb beavatkozás elvét követve a törvénysértő határozatot megsemmisítse, új határozat hozatalát rendelje el, illetőleg összehívja a civil szervezet legfőbb szervét, vagy határidő tűzésével a törvényes működés helyreállítására kötelezi a legfőbb szervet.

A bizonytalan jogi helyzet megszüntetése érdekében, ha a törvényes működés nem állítható helyre vagy a b) pont szerinti határidő eredménytelenül telt el, a bíróság megszünteti a civil szervezetet. A bíróság akkor is köteles megállapítani a civil szervezet megszűnését, ha tagjainak száma az e törvényben meghatározott legkisebb létszám alá csökken.

A 12. §-hoz

Ez a § az ügyész intézkedései elleni jogorvoslatról rendelkezik. Az ügyész törvénysértő intézkedései ellen, az ügyészségről szóló törvény szerint kifogásnak van helye.

A 13. §-hoz

A törvény megállapítja, hogy a civil szervezetet a törvényszék veszi nyilvántartásba. Ha a civil szervezet elektronikus úton benyújtott, nyilvántartásba vétele iránti kérelméhez létesítő okiratot csatolnak, a bíróság a kérelmet az érkezését követő tizenöt napon belül elbírálja.

A civil szervezet nyilvántartásban szereplő adatai országosan egységes, elektronikus, bárki számára ingyenesen hozzáférhető, közhiteles nyilvántartásban elérhetők.

A 14. §-hoz

A társadalmi és civil kapcsolatok fejlesztéséért felelős miniszter működteti a Civil Információs Portált, amely összegyűjti, rendszerezi, közzéteszi a civil szervezetekkel kapcsolatos nyilvános információkat, továbbá kérelemre adatot szolgáltat a civil szervezetekre vonatkozó nyilvános adatokról.

A 15-16. §-hoz

A nyilvántartásba bejegyzett, illetve abból törölt adatok, valamint a bírósághoz benyújtott iratok, el nem bírált kérelmek és mellékletek nyilvánosak, azokat meg lehet tekinteni és feljegyzést lehet róluk készíteni, azonban az egyesület alakuló ülésének jelenléti íve és az egyesület tagnyilvántartása nem nyilvános.

A törvényességi felügyeleti eljárás keretében az ügyészség teljes körű iratbetekintésre jogosult.

Az e törvény alapján kezelt adatok személyazonosításra alkalmatlan módon statisztikai célra felhasználhatók.

A 17-18. §-hoz

E § a civil szervezet vagyonával való önálló gazdálkodásának szabályairól rendelkezik. Kizárja annak lehetőségét, hogy gazdasági-vállalkozási tevékenység legyen a civil szervezet fő célja. Rögzíti továbbá a civil szervezet önálló - a tagoktól elkülönült - vagyoni felelősségét. A törvény lehetőséget ad arra is, hogy a civil szervezet - alapcélja szerinti tevékenysége mellett (közhasznú szervezet esetén a közhasznú tevékenységet is ideértve) - olyan gazdasági-vállalkozási tevékenységet folytasson, amely biztosítja a szervezet céljának megvalósításához szükséges gazdasági feltételeket. A szervezet nem vehet fel olyan módon hitelt, illetve nem vállalhat olyan kötelezettséget, amellyel veszélyeztetné az alapcél szerinti tevékenységének ellátását és működésének fenntartását. A civil szervezet vagyonát a gazdasági-vállalkozási tevékenységének eredménye is gyarapíthatja.

A 19-21. §-hoz

A törvény felsorolja a civil szervezetek lehetséges bevételeit, illetve kiadásait, valamint előírja, hogy azokat elkülönítetten, a számviteli szabályoknak megfelelően kell nyilvántartani. A törvény arról is rendelkezik, hogy a civil szervezet működési és egyéb közvetett költségeit az alapcél szerinti, a vállalkozási, valamint - közhasznú jogállás esetén - a közhasznú tevékenység között olyan módon kell megosztani, hogy az megfeleljen az e tevékenységekből származó bevételek arányának.

A 22-23. §-hoz

A civil szervezetek gazdasági-vállalkozási tevékenységükkel összefüggő javaik értékcsökkenési leírását a társasági adóról és az osztalékadóról szóló törvény rendelkezéseinek megfelelően állapíthatják meg. A törvény kimondja, ha megállapítható, hogy a civil szervezet elsődlegesen gazdasági-vállalkozási tevékenységű szervezetnek minősült, az adóhatóság a civil szervezettel szemben törvényességi ellenőrzési eljárást kezdeményezhet.

A 24-26. §-hoz

A civil szervezet nevében vagy javára folytatott adománygyűjtést csak a civil szervezet írásbeli meghatalmazása alapján lehet folytatni, amelynek során az adománygyűjtést végző köteles a személyhez fűződő jogokat és az emberi méltóságot tiszteletben tartani, emellett nem járhat az adományozó vagy más személyek zavarásával.

A 27. §-hoz

A törvény kötelezővé teszi a civil szervezetek működési, az alapcél szerinti (közhasznú) tevékenységéből, illetve gazdasági-vállalkozási tevékenységéből származó bevételeinek és ráfordításainak elkülönített nyilvántartását, illetve a közhasznú jogállású szervezeteknek a kettős könyvvitel vezetését.

A 28-30. §-hoz

A törvény kötelezővé teszi a civil szervezeteknek a beszámolási kötelezettséget. A civil szervezetek könyvvezetése a beszámolási kötelezettségtől függően egyszeres vagy a kettős könyvvitel rendszerében, amely magyar nyelven, forintban történhet.

A szervezet a közhiteles nyilvántartást vezető szervnél köteles letétbe helyezni a beszámolóját. A közhiteles nyilvántartást vezető szerv a nála letétbe helyezett beszámolót a civil szervezetek nyilvántartásáról és az ezzel összefüggő eljárási szabályokról szóló törvényben meghatározott módon közzéteszi, valamint adatainak lekérdezését a Civil Információs Portál számára lehetővé teszi. Ennek egy éven túl történő elmulasztása után a közhiteles nyilvántartást vezető szerv, erről törvényességi ellenőrzési eljárás lefolytatása céljából tájékoztatja az ügyészséget.

A 31. §-hoz

E § olyan értelmező rendelkezés, amely megállapítja, hogy a 31. § (1) bekezdés b) pontja szerinti szervezetekre irányadó jogszabály szerinti szervet kell érteni legfőbb szerv, ügyintéző, képviseleti szerv alatt. E szervezetek esetében a közhasznú jogállást a szervezet nyilvántartására illetékes szerv állapítja meg és jegyzi be a nyilvántartásba.

A 32. §-hoz

Közhasznú minősítést szerezhet az a Magyarországon nyilvántartásba vett, létesítő okiratában megjelölt közfeladat megvalósítására irányuló közhasznú tevékenységet végző szervezet, amely a társadalom és az egyén közös szükségleteinek kielégítéséhez megfelelő erőforrásokkal rendelkezik és amelynek megfelelő társadalmi jelentősége kimutatható. E szakasz a továbbiakban meghatározza a közhasznú szervezetek típusait, a törvény hatálya alá tartozó szervezetek körét, valamint közhasznú célokra vonatkozó iránymutatásokkal szolgál.

Ahhoz, hogy egy szervezet közhasznú minősítést szerezzen, bizonyos követelményeknek kell megfelelnie. Így, megfelelő erőforrással rendelkezik az (1) bekezdés szerinti civil szervezet, amelynek éves bevétele, az előző két lezárt üzleti év átlagában meghaladja az egymillió forintot, vagy az elmúlt két év egybeszámított adózott eredménye nem negatív, vagy a személyi jellegű kiadásai - a vezetők juttatásainak figyelembevétele nélkül - elérik az összes ráfordítás (költség, kiadás) egynegyedét.

Megfelelő társadalmi jelentőség mutatható ki a civil szervezetnél, ha az előző két lezárt üzleti év vonatkozásában a következő feltételek közül legalább egy teljesül:

- a személyi jövedelemadó meghatározott részének az adózó rendelkezése szerint a szervezetnek felajánlott összeg eléri az összes bevétel két százalékát,

- a közhasznú tevékenység érdekében felmerült költségek, ráfordítások elérik az összes ráfordítás felét a két év átlagában,

- közhasznú tevékenységének ellátását tartósan (két év átlagában) legalább tíz közérdekű önkéntes tevékenységet végző személy segíti.

A 33. §-hoz

E § rendelkezik a közhasznúsági nyilvántartásba vételről. Ennek értelmében a közhasznú szervezetté minősíthető szervezet közhasznú jogállását a közhasznú szervezetként való nyilvántartásba vétellel szerzi meg.

A 34. §-hoz

A közhasznúsági nyilvántartásba vételhez a szervezet létesítő okiratának eleget kell tennie az e §-ban meghatározott tartalmi elemeknek.

A közhasznú nyilvántartásba vételre irányuló kérelmet előterjesztő szervezetnek két egymást követő lezárt üzleti évben meg kell felelnie az e törvény 32. §-ában foglalt követelményeknek, amelyet a bíróság a nyilvántartás és a nála letétbe helyezett beszámoló alapján állapít meg.

A 35. §-hoz

A törvény kimondja, hogy állami, közigazgatási, költségvetési szerv közszolgáltatási szerződést kizárólag közhasznú jogállású civil szervezettel köthet. A szabályozás kitér annak a megválaszolására, hogy mi az amit a törvény nem tekint közszolgáltatási szerződésnek. Eszerint nem minősül közszolgáltatási szerződésnek a feladat finanszírozását szolgáló támogatás, ha a támogatás nyújtásának minden feltételét jogszabály meghatározza, és a támogatási döntés meghozatala során a döntéshozónak mérlegelési joga nincs. Nem minősül mérlegelési jognak, ha a döntéshozó a jogszabályban meghatározott támogatási keret kimerüléséig a támogatás odaítélésére vonatkozó, a jogszabályi feltételeknek megfelelő kérelmeket beérkezési sorrendben teljesíti.

A 36. §-hoz

E § rendezi a közhasznú megjelölés kizárólagos használatához fűződő szabályt, mely szerint a megtévesztő elnevezések elkerülése érdekében a törvény kimondja, hogy a közhasznú megjelölést kizárólag az e törvényben szabályozott tevékenység végzésére alkalmas, a bíróság által a nyilvántartásba ilyen minősítéssel bejegyzett szervezet használhatja. A törvény rögzíti, hogy a civil szervezeteket és a közhasznú szervezeteket, valamint az e szervezeteket támogatókat külön jogszabály alapján adó- és illetékkedvezmények illetik meg.

A 37. §-hoz

A közhasznú szervezet működésének átláthatósága érdekében a törvény rendelkezik arról, hogy a több tagból álló legfőbb szerv ülései, valamint az ügyintéző és képviseleti szerv ülései főszabály szerint nyilvánosak, amely nyilvánosság jogszabályban meghatározott esetekben korlátozható.

A több tagból álló legfőbb szerv esetén a közhasznú szervezet létesítő okiratára vonatkozóan többlet szabályok kerültek megállapításra. Ezek alapján a létesítő okiratnak tartalmaznia kell az ülésekre, a vezető tisztségviselők összeférhetetlenségére, az ellenőrző szerv létrehozására, és az éves beszámoló jóváhagyásának módjára vonatkozó szabályokat. E rendelkezésekkel, a közhasznú szervezetekre vonatkozó speciális szabályok megállapításával érhető el a pontosabb eljárási és szervezeti rend kialakítása, valamint a döntéshozatal pontosabb nyomon követése.

A 38. §-hoz

A törvény szigorú összeférhetetlenségi szabályokat állapít meg a legfőbb szerv, valamint az ügyintéző és képviseleti szerv határozathozatalára, felügyelő szerv összetételére, valamint a könyvvizsgáló személyére vonatkozóan. A legfőbb szerv, valamint az ügyintéző és képviseleti szerv határozathozatalában nem vehet részt az a személy, valamint annak közeli hozzátartozója, aki a határozat alapján közvetlenül válik kötelezetté vagy jogosulttá, kötelezettség vagy felelősség alól mentesül, vagy bármilyen más előnyben részesül.

A felügyelő szervi tagság és a könyvvizsgálói megbízatás összeférhetetlen az adott közhasznú szervezet vezető szervének elnöki megbízatásával, vagy vezető szervi tagsággal. A cél szerinti juttatásban részesülés szintén összeférhetetlenségre okot adó tény. A közhasznú szervezettel munkaviszonyban, vagy munkavégzésre irányuló más jogviszonyban álló személy nem lehet a felügyelő szerv tagja, vagy a könyvvizsgáló. E rendelkezés célja, hogy ellenőrző vagy könyvvizsgáló funkciót ne tölthessen be olyan személy, akitől - a szervezettel fennálló jogviszonya miatt - elfogulatlan, befolyástól mentes működés nem várható el.

A 39. §-hoz

A § megállapítja, hogy a közhasznú szervezet megszűnését követően két évig nem lehet más közhasznú szervezet vezető tisztségviselője az a személy, aki korábban olyan közhasznú szervezet vezető tisztségviselője volt, amely jogutód nélkül megszűnt úgy, hogy az állami adó- és vámhatóságnál nyilvántartott adó- és vámtartozását nem egyenlítette ki, vele szemben az állami adó- és vámhatóság jelentős összegű adóhiányt tárt fel, az állami adó- és vámhatóság üzletlezárás intézkedést alkalmazott, vagy üzletlezárást helyettesítő bírságot szabott ki, illetve amelynek adószámát az állami adó- és vámhatóság az adózás rendjéről szóló törvény szerint felfüggesztette, illetőleg törölte.

A vezető tisztségviselő, illetve az ennek jelölt személy köteles előzetesen tájékoztatni minden érintett közhasznú szervezetet arról, hogy ha egyidejűleg más közhasznú szervezetnél is betölt ilyen tisztséget.

A 40-41. §-hoz

E §-ok a felügyelő szerv létrehozásáról és annak ügyrendjéről rendelkeznek. Ezek alapján, ha a közhasznú szervezet éves bevétele meghaladja az ötmillió forintot, akkor a vezető szervtől elkülönült felügyelő szervet kell létrehozni. Abban az esetben is, ha ilyen kötelezettséget egyébként más jogszabály nem ír elő. A felügyelő szerv ügyrendjét maga állapítja meg.

A felügyelő szerv ellenőrzi a közhasznú szervezet működését és gazdálkodását. Tevékenysége során a felügyelő szerv jelentést, tájékoztatást vagy felvilágosítást kérhet, továbbá a közhasznú szervezet könyveibe és irataiba betekinthet, azokat megvizsgálhatja. A § rendelkezik arról, hogy a felügyelő szerv tagja a közhasznú szervezet vezető szervének ülésén tanácskozási joggal részt vehet.

A felügyelő szerv köteles a vezető szervet tájékoztatni és annak összehívását kezdeményezni, ha arról szerez tudomást, hogy a szervezet működése során jogszabálysértés vagy mulasztás történt, vagy a vezető tisztségviselők felelősségét megalapozó tény merült fel.

A 42-45. §-hoz

Ezek a §-ok a közhasznú szervezet gazdálkodására vonatkozó speciális szabályokat tartalmazzák. Ennek értelmében a közhasznú szervezet a gazdálkodása során elért eredményt nem oszthatja fel, ugyanis azt közhasznú tevékenységre kell fordítania. A közhasznú szervezet a felelős személyt, a támogatót, az önkéntest, valamint e személyek hozzátartozóját cél szerinti juttatásban nem részesítheti.

A közhasznú szervezet bármely cél szerinti közhasznú juttatását pályázathoz kötheti. A törvény ehhez kapcsolódóan szigorúan tiltja a színlelt pályázat kiírását, ugyanis az nem szolgálhat a közhasznú juttatás alapjául.

Megállapításra kerül, hogy a közhasznú szervezet váltót, illetve más hitelviszonyt megtestesítő értékpapírt nem bocsáthat ki, valamint tevékenységét veszélyeztető mértékű hitelt nem vehet fel.

Annak a közhasznú szervezetnek pedig, amely befektetési tevékenységet folytat, befektetési szabályzatot kell készítenie.

A 46. §-hoz

A közhasznú szervezet éves beszámolójának jóváhagyásával egyidejűleg köteles közhasznúsági mellékletet készíteni, amelybe bárki betekinthet, illetve abból saját költségére másolatot készíthet.

A 47-50. §-hoz

Ezen §-ok a közhasznú szervezetek nyilvántartásáról, valamint a rájuk vonatkozó bírósági eljárás szabályairól rendelkeznek. Mindezek alapján a közhasznú szervezetek feletti adóellenőrzést az állami adóhatóság, a költségvetési támogatás felhasználásának ellenőrzését pedig az Állami Számvevőszék látja el. Továbbá az állami vagy önkormányzati költségvetésből, illetve a nemzetközi forrásokból juttatott támogatások felhasználásának ellenőrzését a külön jogszabály szerinti ellenőrzési szervezet, a törvényességi felügyeletet pedig a reá irányadó szabályok szerint az ügyészség látja el.

A közhasznú szervezet a közhasznú jogállásának megszűnésekor köteles esedékes köztartozásait, illetve közszolgáltatás ellátására irányuló szerződéséből eredő kötelezettségeit időarányosan teljesíteni.

Az 51-52. §-hoz

A törvény alapján a társadalmi és civil kapcsolatok fejlesztéséért felelős miniszter működteti a Civil Információs Centrumok hálózatát, amelyek információs-tanácsadói szolgáltatásokkal, a civilszakmai ismeretek terjesztésével, a szektoron belüli és szektorközi együttműködés ösztönzésével sokoldalú és gyakorlati fejlesztő segítséget adnak a civil szervezetek számára. A Civil Információs Centrumok feladatát képezi a civil szervezetek működésének szakmai támogatása, fenntarthatóságuk erősítése, továbbá az államháztartás alrendszereiből nyújtott támogatások szabályszerű felhasználásának elősegítése a szolgáltatási feladatok folyamatos ellátása érdekében. A szabályozás legfőbb célja, hogy a civil szektor minél hatékonyabban tudja ellátni vállalt feladatait.

Az 53-54. §-hoz

A jogszabály az államháztartásról szóló törvény rendelkezéseivel összhangban kimondja, hogy az államháztartás alrendszereitől támogatási szerződés vagy támogatói okirat alapján létesített jogviszony költségvetési támogatási jogviszony.

A törvény rögzíti, hogy központi költségvetési forrás terhére törvény eltérő rendelkezése hiányában civil szervezetnek működési támogatás csak akkor nyújtható, ha a Nemzeti Együttműködési Alap biztosítja a költségvetési támogatás forrását.

A civil szervezet részére nyújtott költségvetési támogatás adatait a Civil Információs Portál útján nyilvánosságra kell hozni.

Nem minősül támogatásnak az államháztartás alrendszereiből folyósított pénzeszköz amennyiben annak rendeltetése az állam vagy valamely közigazgatási szerv felelősségébe rendelt, jogszabályban meghatározott és részletesen szabályozott feladat, vagy annak részének ellátása, illetve ha a folyósított pénzeszköz az Európai Unió strukturális alapjaiból, illetve a Kohéziós Alapból részben vagy egészben támogatott tevékenység fedezetét jelenti.

Az 55. §-hoz

Az Alap, mint központi költségvetési előirányzat létrehozásának célja a támogatási lehetőségek átláthatóbb, ugyanakkor kevesebb adminisztrációs terhet jelentő biztosítása a nyilvántartásba vett civil szervezetek működésének, az általuk a Magyarországon és civil szervezetek együttműködése keretében a Kárpát-medencében megvalósuló közös programok megvalósítására.

Az Alap feletti rendelkezési jogot a társadalmi és civil kapcsolatok fejlesztéséért felelős miniszter gyakorolja és felel annak felhasználásáért.

Az 56-57. §-hoz

Az Alap a civil szervezetek működési feltételeinek javítása, a civil kapcsolatok fejlesztése érdekében nyújt támogatást a civil szervezeteknek. Az Alapból támogatható célokat a törvény tág körben jelöli meg annak érdekében, hogy az Alap elvi, koordináló testületeként működő Tanács és az operatívabb, bírálati funkciót ellátó Kollégiumok a döntési javaslataik során a lehető legkevésbé legyenek korlátozva a civil szervezetek számára valójában szükséges támogatások biztosításában. Az Alap elsődleges célja a civil szervezetek működési költségeihez való hozzájárulás, ezért erre a rendelkezésre álló támogatási források legalább 60%-át kell fordítani.

A rendelkezések visszatérítendő és vissza nem térítendő támogatásra vonatkozó pályázat kiírását is lehetővé teszik, azonban a pályázati kiírás megjelenését megelőző lezárt - bíróságon letétbe helyezett és közzétett számviteli beszámolóval igazolható - üzleti évben miniszteri rendeletben meghatározott éves bevételt elérő, közhasznú jogállású civil szervezet közvetlenül saját működése céljára kizárólag visszatérítendő támogatás iránti kérelmet nyújthat be.

Az 58. §-hoz

Az Alap működésének megkezdéséhez elengedhetetlen a megfelelő költségvetési források biztosítása. Az Alap céljainak megvalósítását a központi költségvetésen belül fejezeti kezelésű előirányzat biztosítja.

Az Alap számára forrást jelentenek az Alaphoz a jövőben rendelhető újabb források, így például a jogutód nélkül megszűnt civil szervezetek vagyona, a jogi személyek és jogi személyiség nélküli szervezetek és természetes személyek befizetései. Ez utóbbiakat a törvény közérdekű kötelezettségvállalásnak minősíti, s ezzel lehetővé teszi mindazon pozitív jogi környezet alkalmazását, amelyet a polgári és pénzügyi jogszabályok erre vonatkozóan tartalmaznak.

Az 59. §-hoz

Az Alap terhére kiírt pályázat kedvezményezettje kizárólag alapítvány, illetve egyesület (ide nem értve a szakszervezetet és pártot) lehet. Határon túli civil szervezet csak Magyarországon nyilvántartásba vett civil szervezettel együttesen lehet támogatás kedvezményezettje.

A törvény egy külön rendelkezéssel kizárja az Alap működési célú támogatására jogosultak köréből azokat a civil szervezeteket, amelyek a pályázat kiírásának évében az éves költségvetési törvényben nevesítve részesülnek működési célú támogatásban.

A 60-63. §-hoz

A törvény részletesen meghatározza a testületek kialakítására vonatkozó alapvető szabályokat. Az Alap tevékenységét meghatározó Tanácsi testületben szerepet kapnak a civil szervezetek közvetlen választás alapján és az Országgyűlés illetékes szakbizottsága által delegált képviselők is. A közvetlen választás és delegálás mellett a jogszabályok előkészítésében való társadalmi részvételről szóló törvény rendelkezései szerint civil szervezetekkel megkötött stratégiai partnerségi megállapodás alapján a szerveztek személyi javaslatára miniszter által felkért képviselők további civil szervezet képviselőinek biztosítanak érdemi részvételi és döntéshozatali lehetőséget.

A törvény a Kollégiumokra vonatkozóan az egyes szakmai feladatok ellátására létrehozandó kollégiumok létszámát állapítja meg, továbbá rögzíti, hogy Kollégium létrehozására a miniszter rendelkezik hatáskörrel. A civil szervezetek képviseletét ellátó jelölteket a miniszter a civil jelöltállítási rendszer választása alapján bízza meg, e téren döntési jogkörrel nem rendelkezik, a megfelelő módon megválasztott személyek megbízását nem tagadhatja meg. A kormányzati ágazati szakpolitikai feladatot ellátó miniszterek is delegálnak három tagot minden Kollégiumba - a jogszabályok előkészítésében való társadalmi részvételről szóló törvény rendelkezései szerint - az általuk vezetett minisztériummal stratégiai partnerségi megállapodást kötött civil szervezetekkel történt egyeztetést követően. További testületenkénti három-három tagot pedig a miniszter a jogszabályok előkészítésében való társadalmi részvételről szóló törvény rendelkezései szerint, a minisztériumával stratégiai partnerségi megállapodást kötött civil szervezetekkel történt egyeztetést követően saját hatáskörében jelöli ki.

Az Alap működését érintő döntések két szinten születnek:

A Tanács saját hatáskörébe tartozik működésének részletes szabályait tartalmazó ügyrendjének, valamint a Kollégiumok támogatási és pályáztatási elveinek kidolgozása, az átfogó szabályozás. Az általános személyi, szervezeti kérdéseket, valamint a stratégiai jellegű döntéseket a Tanács tagjai, illetve az Tanács elnöke hozhatják meg.

A Kollégiumokban történik a konkrét pályázatok tárgyainak meghatározása és kiírása, a rendelkezésre álló források felhasználásával kapcsolatos támogatási döntés elbírálása, továbbá a támogatott célok megvalósulásának szakmai ellenőrzése. A Kollégiumok civil szakmai szempontok szerint határozhatják meg a rendelkezésére álló forrás felhasználásának irányát, területeit és módszerét, valamint döntenek a konkrét támogatásokról.

A miniszter rendeleti úton történő szabályozása nem érinti az Alap belső működésének szervezeti szabályait, szakmai és együttműködési rendjét, hanem az a törvény végrehajtásával összefüggő feladatok megfelelő ellátásához (pl. civil jelöltállítási, elektori gyűlések lebonyolításával kapcsolatos) garanciális jelleggel szükséges.

A Tanács feladata az Alap működésének elvi irányítása. Ennek megfelelően a különböző döntési szintek és esetleges más szervezeti egységek együttműködésének szabályozását igénylő kérdéseiben belső normatív szabályokat alkot, meghatározza a konkrét évi támogatások rendező elveit (például a pályázati prioritásokat), a személyi javaslattétel gyakorlása során minősített szavazataránnyal.

A Kollégiumok a konkrét, operatív döntések meghozatalának fórumai. A Kollégiumok belső, szervezeti működésének szabályaival kapcsolatosan megfelelő mozgástér marad a civil szakma, az ágazat jellegzetességeinek leginkább megfelelő kollégiumi működési szabályok ügyrendben történő meghatározására. Az ügyrend elfogadását garanciális szabályként a törvény 2/3-os szavazati többséghez köti. A Tanács döntéseit a jelen lévő tagok többségének egyetértésével hozza meg, míg a Kollégiumok a tagok legalább kétharmadának egyetértésével hozzák meg, amely a hatékony operatív működés alapvető feltétele.

A törvény a testületi tagok, valamint ezek közeli hozzátartozóinak érdekeltségi körébe tartozóként összeférhetetlennek jelzett szervezet pályázatára vonatkozóan garanciális jelleggel úgy rendelkezik, hogy azokat érdemi vizsgálat nélkül el kell utasítani. A rendelkezések a két döntéshozatali szint függetlenségét is biztosítják (alanyi összeférhetetlenség a tanácsi és kollégiumi tagság között).

A törvény felhatalmazza a Tanácsot, hogy hozzon döntést a Nemzeti Gazdasági és Társadalmi Tanácsban civil szervezetek képviseletét ellátó öt személy delegálásáról.

A 64. §-hoz

A törvény rendelkezései alapján az Alapot a miniszter felügyelete vagy irányítása alá tartozó, miniszteri rendeletben kijelölt önálló központi költségvetési szerv kezeli, mely a kollégiumi döntések előkészítésének és végrehajtásának törvényességéért felelősséggel tartozik, valamint ellátja az 1992. évi XXXVIII. törvény (a továbbiakban: Áht.) 54/A. §-ában meghatározott feladatokat.

A 65-70. §-hoz

Az Alap testületeinek tagjai - erre szóló kijelölésüket, illetve megválasztásukat követően - megbízás alapján látják el feladatukat. A tagok megbízatása négy évre szól és a törvény szerint költségátalányra, valamint igazolt költségeik megtérítésére jogosultak.

A költségátalány és költségtérítés egy hónapra járó összege a mindenkori kötelező legkisebb munkabér havi összegének felét nem haladhatja meg. A költségátalány és költségtérítés elszámolásának szabályait a miniszter az államháztartásért felelős miniszterrel egyetértésben, rendeletben határozza meg.

A rendelkezések rögzítik azokat a körülményeket, amelyek a megbízás ellátását általában vagy adott kérdésben kizárják. A törvény a közpénzekből nyújtott támogatások átláthatóságáról szóló törvény szerinti döntés-előkészítésben közreműködő személy érdekeltségi körébe tartozó szervezet meghatározását veszi át, továbbá a testületi tag és közeli hozzátartozója pályázattal kapcsolatos személyes érintettségi viszonyát, mint tárgyi összeférhetetlenséget jeleníti meg.

A döntés-előkészítésben közreműködő személy érdekeltségi körébe tartozó civil szervezetek nevét közzé kell tenni, a közzététel szabályait a miniszter rendeletben állapítja meg.

E rendelkezések tartalmazzák a testületi tagok megbízatásának megszűnése eseteit is. A Tanács, illetve a Kollégium tagjainak megbízatása a határozott időtartam leteltét követően, elhalálozásukkal, saját döntésük (lemondás) alapján, esetleg visszavonással szűnhet meg. A kollégiumok tagjainak megbízatása természetesen az adott Kollégium megszűnésével is automatikusan megszűnik.

A működőképesség biztosítása érdekében a törvény rögzíti az egyes testületekben megüresedett helyek betöltésének rendjét, és az azokra vonatkozó határidőket is. A kizárási ok bejelentésére bárki jogosult, erre vonatkozóan nem tartalmaz korlátozást a törvény.

A Tanács és a Kollégiumok működésének szabályozását a nyitottság és nyilvánosság követelményének érvényesítése jellemzi. A törvény külön intézményesíti, hogy az Alap nyilvánossága érdekében internetes honlapot kell működtetni, amelyen az Alap működésével kapcsolatos valamennyi információ megjelenítésre kerül, összhangban a Knyt. és az államháztartás működési rendjére vonatkozó szabályokkal.

Az Alap Bizottság előtti éves beszámolásának rendszeresítése az intézményesített parlamenti ellenőrzés garanciája. A miniszter tájékoztatását a Tanács és az Alapkezelő tájékoztatási kötelezettsége biztosítja, amely lehetővé teszi a társadalmi és civil kapcsolatokért felelős miniszter ellenőrzési jogosultságának érvényesülését.

A 71-72. §-hoz

A választási eljárás lefolytatása a Tanács és a Kollégiumok működésének elengedhetetlen feltétele, hiszen e testületek kizárólag akkor kezdhetik meg a működésüket, ha a törvényben meghatározott teljes létszámmal felálltak. A civil szervezetek képviseletét ellátó jelölteket a miniszter a civil jelöltállítási rendszer választása alapján bízza meg, e téren döntési jogkörrel nem rendelkezik, a megfelelő módon megválasztott személyek megbízását nem tagadhatja meg.

A törvény az egyes elektori gyűlések útján az azokon történő közvetlen választás révén biztosítja a legalább megyei és az országos civil szervezetek szerinti civil képviseletet.

A civil szervezetek elektori gyűlését a miniszter hívja össze. Az elektori gyűlés helyét, időpontját és a mandátumvizsgálat módját, az ügyrendet is tartalmazó hirdetményt a nyilvánosság biztosítása érdekében közzé kell tenni a Civil Információs Portálon.

Az elektorok kislistás szavazással választják meg a testületi tagokat, a tanács tagjai és kollégiumok tagjai azok a jelöltek lesznek, akik a megválasztandó tagok száma szerint a legtöbb szavazatot kapták.

-----STARTING---POINT---VEGE---

A 73. §-hoz

A törvény végrehajtásához szükséges felhatalmazó rendelkezéseket tartalmazza.

A Nemzeti Együttműködési Alap tekintetében az államháztartásért felelős miniszterrel egyetértésben miniszteri rendeletben történik felhatalmazás az Alap kezelő szervének kijelölésére, az Alap kezelésére, az Alap működésére fordítható forrás mértékére, a visszatérítendő támogatás összegének megállapítására és az Alap felhasználásának a részletes szabályaira, az ellenőrzés és beszámolás rendjére, a pályázati rendszerre. A Tanács tagjának és a kollégium tagjának járó költségátalány és költségtérítés elszámolásának szabályaira vonatkozó szabályozási kötelezettség elkülönül az Áht. 100/J. § (2) bekezdése szerinti, minisztériumi fejezeti kezelésű előirányzatok kezelésével, felhasználásával kapcsolatos szabályozás megalkotásától.

A 74. §-hoz

Ez a § a törvény hatálybalépésével kapcsolatos szabályozást határozza meg. Megállapítja, hogy főszabályként a törvény 2012. január 1. napján lép hatályba.

A 75. §-hoz

Ez a § tartalmazza az átmeneti rendelkezéseket. Megállapítást nyer, hogy a törvény hatálybalépését követően csak olyan civil szervezet kaphat - az 54. § szerinti támogatások kivételével - költségvetési támogatást, amely e törvény 30. §-a szerint letétbe helyezte számviteli beszámolóját.

Az (1) bekezdés rendelkezéseivel összefüggésben kivétel szabályt fogalmaz meg a törvény, mely szerint azt bizonyos esetekben nem kell alkalmazni a 2012. költségvetési forrás terhére nyújtott támogatás tekintetében.

E törvény hatályba lépését megelőzően jogerősen nyilvántartásba vett civil szervezet a 2012. évben elkészítésre kerülő beszámolójának letétbe helyezése során a 30. § rendelkezéseit azzal az eltéréssel kell alkalmazni, hogy a beszámolót a bíróságnak az e célra létrehozott elektronikus nyomtatványon, papír alapon kell benyújtani, amelynek befogadásáról a bíróság díj- és térítésmentesen átvételi igazolást állít ki.

Az e törvény hatályba lépése előtt nyilvántartásba vett közhasznú, illetve kiemelkedően közhasznú jogállás esetében a beszámolót letétbe helyezett szervezet továbbra is igénybe veheti a 2014. május 31. napjáig az e törvény hatályba lépése előtt megszerzett és a jogszabályok által számára biztosított kedvezményeket, jogállása közhasznú.

Az e törvény hatályba lépése előtt megkötött közszolgáltatási szerződésre e törvény rendelkezéseit nem lehet alkalmazni.

E § rögzíti azt is, hogy a Nemzeti Civil Alapprogramról szóló törvény alapján nyújtott támogatások tekintetében a kezelői feladatokat az Alapprogram megszűnését követően a Wekerle Sándor Alapkezelő látja el, továbbá az e törvény hatályba lépését megelőzően kötött támogatási szerződésekkel kapcsolatos kollégiumi hatásköröket is a Wekerle Sándor Alapkezelő gyakorolja. A Nemzeti Civil Alapprogramról szóló törvény alapján a civil jelöltállítási rendszerben választási eljárás lefolytatása nem lehetséges, a Nemzeti Civil Alapprogram Tanácsa és kollégiumai tagjainak megbízatása e törvény hatályba lépése napjával megszűnik. A Nemzeti Együttműködési Alap testületei a 70. § szerinti beszámolók benyújtására első alkalommal a 2012. évre vonatkozóan kötelezettek.

A 76. §-hoz

Ez a § azt határozza meg, hogy a törvény mely uniós jogi aktusoknak való megfeleselést szolgálja és ezeket tételesen fel is sorolja.

A 77-78. §-hoz

A fenti §-ok meghatározzák, hogy a polgári perrendtartásról szóló 1952. évi III. törvény mely részei változnak a törvény hatálybalépésével.

A 79. §-hoz

E § a záró rendelkezések között megállapítja a törvényhez kapcsolódó módosító rendelkezéseket. Az Etv. hatályon kívül helyezése okán a „társadalmi szervezet” terminológiájának használata helyett, az e szakaszban meghatározott - vonatkozó - Ptk. rendelkezésekben a „társadalmi szervezet(ek)” szövegrész helyébe, a „civil szervezetek” szövegrész lép. Az Etv. hatályon kívül helyezése, valamint az egységes szabályozás kialakítása érdekében az egyesületekre vonatkozó anyagi jogi szabályok meghatározása a Ptk. rendelkezéseinek újraszabályozásával történik meg. A Ptk.-t módosító rendelkezéseket e szakasz szabályozza, így a törvény a Ptk. rendelkezéseinek módosításával illeszti a jogrendszerbe a civil társaságot is, amelynek szabályai a polgári jogi társaság analógiájára kerülnek megalkotásra.

A 80-189. §-hoz

Ezek a §-ok a törvény szabályozási területével összefüggő, tételesen felsorolt jogszabályok megfelelő módosításáról rendelkeznek, céljuk a „társadalmi szervezet” terminológia jogrendszerből való kivezetése, valamint a szervezettípusokra vonatkozó fogalomhasználat egységes értelmezése.

A 190-209. §-hoz

Ezek a §-ok meghatározzák a hatályon kívül helyező rendelkezéseket.

A 210-211. §-hoz

E § rendelkezik az e törvény hatályba lépése okán hatályba nem lépő rendelkezésekről.