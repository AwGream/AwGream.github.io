2007. évi CXLIX. törvény indokolása

a Tisza-völgy árvízi biztonságának növelését, valamint az érintett térség terület- és vidékfejlesztését szolgáló program (a Vásárhelyi-terv továbbfejlesztése) közérdekűségéről és megvalósításáról szóló 2004. évi LXVII. törvény, valamint a vízgazdálkodásról szóló 1995. évi LVII. törvény módosításáról

-----STARTING---POINT---ALTALANOS--- 

A kormány a Tisza-völgy árvízi biztonságának növelését, valamint az érintett térség terület- és vidékfejlesztését szolgáló program (a Vásárhelyi-terv továbbfejlesztése) árvízvédelmi fejlesztéseinek megvalósításáról és a további feladatokról szóló 1003/2007. (I. 24.) Korm. határozatában felvállalta a Tisza-völgy árvízvédelmi biztonságának megteremtéséhez szükséges fejlesztések 25 éven belüli megvalósítását.

A 2006. évi árvíz tapasztalatai, valamint a finanszírozási feltételek 2007-től való megváltozása szükségessé teszi a 2004. évi LXVII. törvény módosítását. A Vásárhelyi-terv program törvényi ütemezését is fel kell oldani és az új koncepció szerinti, teljes program megvalósítását az EU pénzügyi ciklusaihoz kell igazítani.

A 2006-os árvíz levonulása ismételten igazolta, hogy a Tisza mentén rendkívüli árvizek idején az árvízi biztonság megteremtése csak az árvízszintek csökkentésével érhető el, a Vásárhelyi-terv koncepciója kialakítása során megvizsgált helyszíneken az árvízcsúcsok tározó területekre történő kivezetésével. A vízkivezetés a tervezett helyszíneken pedig csak a tározó töltések, beeresztő műtárgyak megvalósítását követően valósulhat meg.

A hullámtéri területeken tovább romlottak a lefolyási viszonyok, minek következtében az árvízszintek folyamatosan emelkednek. Ennek fő oka a hullámtéri művelési szokások megváltozása és a fenntartottság hiányosságai. A nagyvízi mederrendezési beavatkozások vízszállító képességet növelő hatása folyamatos fenntartással lesz biztosítható, ezért a Vásárhelyi-terv megvalósítására vonatkozó tervezésnek ki kell terjednie a megvalósítást követő üzemeltetési, fenntartási feladatok meghatározására.

A tervezett fejlesztések eredményeként jelentősen növekszik az árvízi biztonság, javul a térség versenyképessége, a foglalkoztatási és befektetés-vonzó szerepe. Ezzel egyidejűleg jelentősen csökkennek az árvizek által okozott károk, illetve az ellenük való védekezés költségei.

A megteremteni szándékozott Tisza-völgyi árvízi biztonság hosszú távú fenntartása érdekében elengedhetetlenül szükséges az árvízlevezetésben érintett területek használatának, hasznosíthatóságának szabályozása is. Ennek érdekében a jövőben fokozottabban szükséges érvényt szerezni a meglévő jogszabályi előírásoknak.

Mindezek tükrében a törvény rögzíti azokat a műszaki alapelveket, melyeket mentén a párhuzamosan futó programok összehangolhatóak.

Tekintettel arra, hogy az időközben bekövetkezett költségvetési megszorítások hatására tervezett fejlesztések gyakorlatilag leálltak, megvalósítását célzó költségvetési források egyértelmű rögzítése biztosítéka a program tervezett végrehajtásának, melyet szintén tartalmaz a törvény.

Az árvízi tározók és járulékos létesítményei befolyásolják az érintett települések területfelhasználását és településszerkezetét. Emiatt a települések rendezési terveit felül kell vizsgálni és módosítani kell. Az ehhez szükséges támogatást a VTT végrehajtásához rendelkezésre álló keret terhére kívánja a törvény meghatározni.

-----STARTING---POINT---RESZLETES---

Az 1. §-hoz

Indokolt a kiemelt fontosság kiterjesztése az egész programra, ennek jogtechnikai megoldása, hogy a törvény a kiemelt minősítést a teljes programra teszi érvényessé.

A 2. §-hoz

A Tisza-völgy árvízvédelmi rendszere jelenlegi állapotában nem elégíti ki a térség fejlesztéséhez szükséges biztonsági követelményeket.

A Vásárhelyi-terv keretében megvalósuló tározók hatékony üzemeltetésének alapfeltétele a jelenlegi árvízvédelmi rendszer létesítményeinek előírás szerinti, mértékadó állapotra történő kiépítése. A Vásárhelyi-terv előkészítése időszakában e munkák fedezetéül a költségvetés árvízvédelmi fejlesztésekre fordítható egyéb (nem a Vásárhelyi-terv) forrásait jelölték meg. Az időközben bekövetkezett költségvetési megszorítások hatására ezek a fejlesztések gyakorlatilag leálltak. A Tisza-völgy árvízi biztonságának egységes megvalósítása érdekében - melyet az árvízvédekezés tapasztalatai is megerősítenek - szükségessé és egyben halaszthatatlanná vált a párhuzamosan futó programok összehangolása, a Vásárhelyi-terv programjának kiegészítése a folyamatban lévő és a mértékadó állapotra történő kiépítés érdekében tervezett árvízvédelmi fejlesztésekkel. Ez szükségessé teszi a Vásárhelyi-terv műszaki alapelveinek törvényi szintű rögzítését.

A 3. §-hoz

A Vásárhelyi-terv megvalósítását célzó pénzügyi források egyértelmű rögzítése biztosítéka a program tervezhető végrehajtásának.

Az EU források megnyílásával 2007-től lehetővé vált az árvízvédelemmel kapcsolatos fejlesztések támogatása a Kohéziós Alap forrásaiból. Ezek a források a korábbi időszakhoz képest többszörös beruházási lehetőséget teremtenek meg és összhangban a Konvergencia programmal, hozzájárulnak a hazai költségvetés tehermentesítéséhez.

A támogatási rendszer átalakítása a nem jövedelemtermelő projektek esetében a központi költségvetési 15%-os hozzájáruláson túl a projektek uniós forrásokból való finanszírozását teszi lehetővé.

A törvény a terv megvalósításának forrásaként rögzíti egyrészt az európai uniós forrásokat, másrészt a költségvetést. Erre azért van szükség, mert a már megkezdett beruházások befejezését költségvetési forrásból kell finanszírozni. Ezek várható lezárása 2008, ugyanakkor 2007-től az új beruházások vonatkozásában az EU által biztosított források is felhasználásra kerülnek. A megkezdett beruházások megvalósításáig a két finanszírozási konstrukció párhuzamosan fut.

A 4. §-hoz

Az árvízi tározók és járulékos létesítményei nagymértékben befolyásolják az érintett települések területfelhasználását és településszerkezetét. Emiatt a települések rendezési terveit felül kell vizsgálni és módosítani kell.

Az 5-7. §-hoz

A törvény pontosítja az árvízi tározó jogi jelleg kapcsán az ingatlanügyi hatósághoz benyújtandó anyagok körét, megszünteti a vízügyi hatóságot és a beruházót egyaránt terhelő az érintett ingatlantulajdonosok adatainak nyilvántartására vonatkozó adminisztratív kötelezettséget és kizárólag a beruházó tekintetében, a kártalanítás és az egyszeri térítés kifizetésének biztosítása érdekében írja azt elő. Emellett rögzíti az állami szervek egymás közötti kifizetéseinek mellőzése érdekében, hogy ha az érintett földrészlet a Magyar Állam tulajdonában van, az egyszeri térítés kifizetésére nem kerül sor, továbbá meghatározza azokat az adatokat, amelyeket a beruházó a kifizetések folyósítása érdekében nyilvántart.

A 8. §-hoz

A módosítás indoka egyrészt a Vásárhelyi-terv megvalósításához kapcsolódó engedélyezési eljárások további gyorsítása, tekintettel a Vásárhelyi-terv kiemelt kormányzati programként történő kezelésére, így a szakhatósági eljárások esetén speciális szabályokat állapít meg.

A 9. §-hoz

Pontosító szövegmódosítás.

-----STARTING---POINT---VEGE---

A 10. §-hoz

A törvény módosítja a vízgazdálkodásról szóló 1995. évi LVII. törvényt is. Az első bekezdés törvénybe illesztésének indoka, hogy az Európai Közösségek Tanácsa 91/271/EGK számú, a települési szennyvíz tisztításáról szóló Irányelve 15. cikkében előírja, hogy a tagállamoknak az irányelvvel kapcsolatosan felmerülő bármely szakmai kérdésben információszolgáltatási kötelezettségük van a kérdőív kiküldésétől számított 6 hónapon belül. Mivel a kérdőívek kiküldési gyakoriságát az irányelv nem szabályozza, ezért ezek esetiek, adattartalmuk is változó, tehát előzetesen nem rögzíthető, ugyanakkor a folyamatos, Korm. rendeletben előírt statisztikai adatszolgáltatási kötelezettség (OSAP) átfutási ideje a kérdések leadásától számított 2 év, ezért szükséges az általános adatszolgáltatási kötelezettség előírása. (Értelem szerint az OSAP kérdőívek adattartalmát nem szükséges újra kérdezni adategyezés esetén, csak az újonnan felmerülő szakmai adattartalmat.)

A módosítás új hatáskört biztosít a vízügyi hatóság részére, melynek megfelelően a hatóság jogosult lesz - a természeti és a környezeti veszélyeztetettség megelőzése érdekében - nagyvízi mederben telekalakítási, illetőleg építési tilalmat elrendelni. E rendelkezés összhangban van az épített környezet alakításáról és védelméről szóló 1997. évi LXXVIII. törvény 20. § (4) bekezdésének rendelkezésével, mely szerint: „A természeti és a környezeti veszélyeztetettség megelőzése érdekében - törvényben meghatározott esetekben - az arra hatáskörrel rendelkező közigazgatási szerv rendeli el határozattal a telekalakítási, illetőleg az építési tilalmat.” Ennek megfelelően biztosít lehetőséget a módosítás a környezetvédelmi, természetvédelmi és vízügyi felügyelőségnek, hogy indokolt esetben saját hatáskörben telekalakítási vagy építési tilalmat rendelhessen el.