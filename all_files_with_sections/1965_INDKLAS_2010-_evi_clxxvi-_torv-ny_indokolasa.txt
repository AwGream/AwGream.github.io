2010. évi CLXXVI. törvény indokolása

a sportról szóló 2004. évi I. törvény módosításáról

-----STARTING---POINT---ALTALANOS--- 

A sport, mint stratégiai ágazat hatékonyabb működése érdekében a magyar sport finanszírozási rendszere egyes alapelemeinek átalakítása szükséges. A sportcélú állami támogatásokhoz időben történő hozzáférés elsősorban a londoni olimpiára való felkészülés, valamint ehhez kapcsolódóan más szakmai programok finanszírozása érdekében szükséges.

A törvény - a sportról szóló törvény átfogó módosítását megelőzően - biztosítja a fenti cél megvalósulását.

-----STARTING---POINT---RESZLETES---

Az 1. §-hoz

A törvény egyrészt visszaadja a MOB-ot, mint köztestületet megillető legfontosabb döntési kompetenciát az olimpiai felkészülésre szánt sportcélú állami támogatásokról való döntés és a támogatások folyósítása tekintetében. Emellett a MOB, mint a londoni olimpiára való felkészülést koordináló szervezet jogkörévé kell tenni, hogy a sport egyes stratégiai fejlesztési területeinek támogatásáról is rendelkezhessen. Garanciális rendelkezés, hogy az ide tartozó egyes szakmai támogatási tételeket a költségvetési törvénynek kell kötelező jelleggel tartalmaznia.

A törvény szerint működő, egyeztetett sporttámogatási javaslattétel a többi sportköztestület szakmai autonómiáját és gazdálkodási önállóságát nem sérti, a MOB a többi köztestület javaslata tekintetében koordináló feladatokat lát el.

A 2. §-hoz

A nemzetközi paralimpiai mozgalom folyamatosan fejlődik, eredményeként új sportágak kerülnek fel a paralimpiai programok közé.

A Magyar Paralimpiai Bizottság feladatainak eredményes ellátása érdekében szükséges, hogy képviselni és stratégiailag is fejleszteni tudja azokat a sportágakat, melyek még nem szerepelnek a paralimpiai versenyszámok között, de a fogyatékossággal élők minőségi versenysportjával foglalkoznak.

Ebben az évben döntés született, hogy a Londoni Paralimpián indulhatnak az enyhén értelmi fogyatékos sportolók úszás, asztalitenisz és atlétika sportágakban, várható a kosárlabda és az evezés. Tekintettel arra, hogy a döntést ebben az évben hozták, ezért az MPB 2009. és 2010. évben az enyhén értelmi fogyatékosok felkészítésében és a nemzetközi versenyeztetésükben a hatályos törvény szerint nem tudott szerepet vállalni.

Hasonló helyzetben van a triatlon, a kajak-kenu sportág, melyek várhatóan 2016-ban a Rio de Janiero-i Paralimpia programjára kerülnek.

A törvény módosításával lehetőséget kaphatnak azok a versenysportok, melyek sportági szakszövetségen keresztül szerveződnek, de sportáguk nem paralimpiai versenyszám. Ilyen pl. a rendkívül eredményes mozgássérült szkander. A törvénymódosítással az MPB képviselni tudja a doppingellenes tevékenységet is a fogyatékossággal élők minőségi versenysportja terén.

A 3. §-hoz

A törvény koherenciájának biztosítása érdekében szükséges rendelkezés.

-----STARTING---POINT---VEGE---

A 4. §-hoz

A törvény ezen szakasza hatályba léptető és átmeneti rendelkezést tartalmaz.

Az átmeneti rendelkezés alapján a törvény erejénél fogva biztosított az, hogy az egyes sportköztestületek jogszabályban meghatározott módon tegyenek javaslatot a MOB felé, a MOB-nak pedig ugyancsak normatív jelleggel szabályozott határidőre kell a koordinált, egyeztetett javaslatot megtennie a sportigazgatási szerv részére.

A fentiek biztosítják, hogy a londoni olimpiát megelőző utolsó felkészülési évben a sportcélú állami támogatások teljes vertikumáról 2011. január közepére egyeztetett nem-kormányzati szintű javaslat szülessen.

Ezt követően kell intézkedni a sportcélú állami támogatások rendelkezésre bocsájtásának egyéb feltételeiről.