2005. évi LXXVI. törvény indokolása

az építőipari kivitelezési tevékenységgel kapcsolatos adatszolgáltatásokkal összefüggő egyes törvények módosításáról

-----STARTING---POINT---ALTALANOS--- 

Az illegális munkavégzés, a „feketemunka” a gazdaság valamennyi területét hátrányosan befolyásoló körülmény, ezért kezelése törvényhozási döntéseket és kormányzati intézkedéseket igényel. Szakértői becslések szerint a feketegazdaság részaránya az építőipari ágazatban meghaladja az országos átlagot. Ezért ebben az ágazatban az intézkedések iránti társadalmi igény még inkább sürgető.

A szükséges intézkedések egy része csak törvényhozói döntéssel az érintett törvények kisebb terjedelmű módosításával, illetve kiegészítésével - oldható meg. A törvény a munkaügyi ellenőrzésről szóló 1996. évi LXXV. törvény, az épített környezet alakításáról és védelméről szóló 1997. évi LXXVIII. törvény, valamint a közbeszerzésekről szóló 2003. évi CXXIX. törvény módosítását tartalmazza. A szükséges szabályozás egy része az adózás rendjéről szóló 2003. évi XCII. törvény módosítását igényli, e rendelkezések előterjesztése azonban egyéb, a jelzett törvényt érintő módosításokkal együtt - más törvényjavaslat tárgya.

A törvény elfogadásának hatásaként a munkavállalók kiszolgáltatottsága csökken, az építés pénzügyi morálja erősödik, a korrekt, megbízható cégek kedvezőbb helyzetbe kerülnek, mivel igazságosabbá válik a közteherviselés, amelynek ezáltal a versenyt szabályozó hatása is erősödik. A fogyasztók számára is megbízhatóbbá válik az építési piac. Várhatóan javul az építmények műszaki minősége, nő az építtetők elégedettsége, növekszik a verseny tisztasága.

-----STARTING---POINT---RESZLETES---

Az 1-4. §-hoz

A munkaügyi ellenőrzésről szóló 1996. évi LXXV. törvény megfelelően tartalmazza a Munkaügyi Felügyelőség részére azokat a felhatalmazásokat, amelyek a foglalkoztatók ellenőrzéséhez szükségesek. Azonban az ellenőrzés céljának pontosítása, az ellenőrzéshez felhasználandó adatok és azok forrásának (építésfelügyeleti nyilvántartás, építési napló) megnevezése miatt a törvényi szabályozások kiegészítésére van szükség.

Az épített környezet alakításáról és védelméről szóló 1997. évi LXXVIII. törvény kiegészítését az építésfelügyeleti bírság bevezetésének szükségessége, valamint a nyilvántartások szabályozása indokolja. A hatályos szabályozás nem adott az építésfelügyelet számára olyan eszközt, mellyel hathatósan ki tudná „kényszeríteni” az építés minősége (ideértve a kivitelezés résztvevői jogosultságának ellenőrzését is) ellenőrzése során tapasztalt hiányosságok megszüntetését. A bírságkiszabás eseteit és módját, anyagi és eljárási részletszabályait kormányrendeletnek kell megállapítania, tekintettel arra, hogy a szabályozás hatályának ki kell terjednie a sajátos építményfajtákra és a műemlékekre is.

A személyes adatok védelméről és a közérdekű adatok nyilvánosságáról szóló 1992. évi LXVIII. törvény (Avtv.) 3. § (1) bekezdése alapján személyes adat csak akkor kezelhető, ha ahhoz az érintett hozzájárul, vagy azt törvény vagy - törvény felhatalmazása alapján, az abban meghatározott körben - helyi önkormányzat rendelete elrendeli. A (3) bekezdés szerint pedig kötelező adatkezelés esetén az adatkezelés célját és feltételeit, a kezelendő adatok körét és megismerhetőségét, az adatkezelés időtartamát, valamint az adatkezelő személyét az adatkezelést elrendelő törvény vagy önkormányzati rendelet határozza meg.

A hatályos Étv. az Avtv.-nek megfelelően a törvényben szabályozott nyilvántartások számára a név, lakcím és a személyi igazolvány szám kezelésére jogosítja fel az építésügyi hatóságokat, települési jegyzőket stb. [Étv. 58. § (1) és (4) bekezdés). A változtatások alapján az építésügyi hatóság a bejelentéssel olyan adatokat is kezelne, amelyekre a törvény alapján nem jogosult.

Tekintettel arra, hogy a közigazgatási hatósági eljárás és szolgáltatás általános szabályiról szóló 2004. évi CXL. törvény 51. § (3) bekezdése is úgy szól, hogy „személyes adat tekintetében az ügyfelet nyilatkozattételre, adatszolgáltatásra csak törvényi felhatalmazás alapján lehet kötelezni”, ezért nem elegendő pusztán feljogosítani a hatóságot az adatkezelésre, de az adatszolgáltatási kötelezettség előírása is törvényben kell, hogy történjen. Ennek megfelelően tehát az Étv. kiegészítése indokolt az adatkezelés tekintetében, és ez az építési naplóra is vonatkozik, miután - szemben a jelenlegi helyzettel - az a jövőben személyes adatokat is tartalmaz.

Az építésfelügyeleti bírság megállapításának részletes szabályai mellett kormányrendeleti szintű szabályozás szükséges az építőipari kivitelezési, valamint a felelős műszaki vezetői tevékenység gyakorlásának, az építési napló vezetésének részletes szakmai, valamint az építésfelügyeleti tevékenység általános szabályai számára is.

Az 5. §-hoz

A közbeszerzésekről szóló 2003. évi CXXIX. törvény jelen módosítása kétirányú célt kíván elérni. Egyfelől az ún. feketemunka elleni fellépés keretében felmerült módosításokat tartalmazza, másrészt az Európai Unió strukturális alapjaiból, illetőleg Kohéziós Alapjából finanszírozott projektek végrehajtása során tapasztalt egyes nehézségek orvoslása a módosítás indoka.

A módosítás a közbeszerzési eljárásokon keresztül is elő kívánja mozdítani a foglalkoztatásra irányuló jogviszonyokra vonatkozó kötelezettségek tiszteletben tartását. A törvény szerint a súlyos jogsértők bizonyos ideig kizárásra kerülnének a közbeszerzési eljárásokból.

Indokolt továbbá a Kbt. olyan tartalmú kiegészítése, amely az államháztartás központi alrendszerébe tartozó szervezetek (mint ajánlatkérők) számára - ha a közbeszerzés tárgya építési beruházás vagy építési koncesszió - kötelezővé teszi az ajánlattevők felé történő előírását annak, hogy ajánlatukban (részvételi jelentkezésükben) jelöljék meg az általuk a közbeszerzés értékének 10%-át meghaladó mértékben igénybe venni kívánt alvállalkozókat.

A Kbt. hatályos előírásai ezt - mint az ajánlatkérő számára fennálló lehetőséget - biztosítják jelenleg.

Az egyértelmű törvényértelmezést szolgálja a Kbt. 304. §-a (2) bekezdésének a kiegészítése. A törvény logikus olvasata már ma is az kell legyen, hogy ha kizárólag az ajánlatban megjelölt alvállalkozók működhetnek közre a szerződés teljesítésében, úgy ez egyben kizárja annak a lehetőségét is, hogy az alvállalkozók további közreműködők igénybevételével mintegy átruházzák a szerződéses jogviszonyban őket megillető pozíciót. Indokolt azonban a tiltó szabály kimondásával a joggyakorlat ezirányú megerősítése.

Az Európai Unió strukturális alapjaiból, illetőleg Kohéziós Alapjából finanszírozott projektek végrehajtása során tapasztalt probléma, hogy a kifizetések előtti pénzügyi ellenőrzések időigénye nem teszi lehetővé, hogy az ajánlatkérő a szerződés teljesítésétől számított harminc napon belül teljesítse az ellenszolgáltatást szerződéses partnerének.

A 6. §-hoz

Az adózás rendjéről szóló 2003. évi XCII. törvény módosítása azért indokolt, hogy az adóellenőrzés során az építésfelügyeleti nyilvántartás felhasználható legyen. A 3. számú melléklet kiegészítésével az elsőfokú építésügyi hatóság adatszolgáltatásra köteles az állami adóhatóságnak.

-----STARTING---POINT---VEGE---

A 7. §-hoz

A törvény 2005. július 15-én lép hatályba.