1997. évi XCI. törvény indokolása

az Észak-atlanti Szerződés szervezetével aláírt „Békepartnerség” program Keretdokumentumának törvénybe iktatásáról, és annak a Magyar Köztársaság által történő végrehajtásáról szóló 1995. évi LXVII. törvény módosításáról

-----STARTING---POINT---ALTALANOS---

ÁLTALÁNOS INDOKOLÁS

A Magyar Köztársaság NATO-integrációjának előmozdítása során létrehozott NATO-integrációs Tárcsaközi Bizottság a párhuzamosságok elkerülése érdekében ellátja az Észak-atlanti Szerződés Szervezetével aláírt „Békepartnerség” program Keretdokumentumának törvénybe iktatásáról, és annak a Magyar Köztársaság által történő végrehajtásáról szóló 1995. évi LXVII. törvény 4. §-ában a békepartnerségi feladatok koordinálása előirányzott tárcaközi bizottság feladatait is. A törvény megalkotásakor még nem lehetett számolni azzal, hogy a NATO-val a „Békepartnerség” keretében beindult katonai együttműködés rövid időn belül új szervezeti formában való együttműködésre is kiterjedhet, amelynek koordinálását a NATO csatlakozásra történő meghívásig, illetve csatlakozásig terjedő átmeneti időben, a körülményekhez rugalmasan igazodva, elegendő határozati úton szabályozni, szemben a törvény 4. § (3) bekezdésében előírt szerinti rendeleti jogalkotással. Ennek megfelelően célszerű a törvényt módosítani.

A törvénynek az egyéni partnerségi program (EPP) tervezésére vonatkozó 5. §-a a NATO tervezési rendjének módosulása, illetve az EPP-vel kapcsolatos feladatoknak egyértelműbb megfogalmazása, a párhuzamos tervezési és döntési részfeladatok csökkentése miatt szorul módosításra. Hasonló a PfP gyakorlatok engedélyezéséről és az EPP végrehajtásának jelentéséről szóló 6. illetve 8. §-ok módosításának indoka is.

-----STARTING---POINT---RESZLETES---

RÉSZLETES INDOKOLÁS

Az 1. §-hoz

A törvény 4. § (3) bekezdése, amely szerint „Felhatalmazást kap a Kormány, hogy a (2) bekezdésben megjelölt Tárcaközi Bizottság összetételét, feladat- és hatáskörét- a bizottság eddigi tevékenységének figyelembevételével rendeletben szabályozza”, részleges ellentmondásba került a NATO-integrációt előkészítő folyamat intézményrendszere kiépítésének a törvény megalkotása óta felgyorsult ütemével. Ennek nyomán határozati szinten szükségessé vált a nagyobb hatáskörű - a békepartnerségi feladatokat is magába foglaló - NATO-integrációs Tárcaközi Bizottság létrehozása. Figyelemmel arra, hogy a csatlakozási tárgyalásokra történő meghívás előtt a Bizottság munkája előkészítő jellegű egyenlőre nem indokolt hatáskörét és összetételét publikus jogszabályban, azaz rendeleti úton szabályozni, arra a határozati szint elegendő.

A 2-6. §-hoz

A törvény 5. §-ának (1) bekezdése tevékenységi jegyzék helyett egyértelműen az EPP tervezésére rendelkezik és hivatkozik a NATO-val közös tervezési dokumentumokra.

A törvény 5. §-a - mely továbbiakban az éves egyéni partnerségi program (a továbbiakban EPP) tervezésével foglalkozik -, a NATO-val közös tervezést a magyar költségvetési tervezéssel törekszik összehangolni úgy, hogy az Országgyűlés a következő évi EPP tervezetét még a költségvetési törvény elfogadása előtt jóváhagyja. Ezt a jövőben is szükséges fenntartani. Ugyanakkor a törvény 5. §-ában jelenleg párhuzamos feladatok előírása, illetve az EPP-re egyértelműen nem utaló szövegezés található, továbbá a NATO tervezési rendjének megváltozásából eredő új belső tervezési feladatok, illetve jogkörök is szükségessé teszik e § módosítását. Az érintett tárcák szakértők megbeszéléseket követően kialakították a tervezési rendre vonatkozó - az aktuális helyzetnek megfelelő - szövegjavaslatot.

A törvény 6. §-ának módosítása - fentiekhez hasonlóan - azért célszerű, mert az EPP - a törvény 5. § (4) bekezdése szerinti - országgyűlési jóváhagyása kiterjed az EPP részét képező PfP gyakorlatokra (külföldi csapatmozgásokra is). Így az eddigi kormányhatározatban történő jóváhagyást csak az EPP tervezetben nem szereplő (már évközben felmerülő kisebb tevékenységekre) célszerű fenntartani. Természetesen jóváhagyásuk feltétele, hogy pénzügyi fedezetük (tartalék) az EPP-ben biztosítva legyen.

A 8. § módosítását az indokolja, hogy a jelenlegi értékelési- jelentési kötelezettség október 1-jei évenkénti határideje csak egy félévről - nem a teljesített EPP egészéről - adhat teljes képet. A javasolt március 31-i határidő jobban segíti a következő évi tervezést is.

A 7. §-hoz

A törvény 7. §-a az 1995. évi LXVII. törvényhez hasonlóan rendelkezik a hatálybalépésről.