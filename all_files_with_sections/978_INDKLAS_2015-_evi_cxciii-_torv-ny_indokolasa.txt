2015. évi CXCIII. törvény indokolása

a csődeljárásról és a felszámolási eljárásról szóló 1991. évi XLIX. törvény, valamint a bírósági végrehajtásról szóló 1994. évi LIII. törvény módosításáról

-----STARTING---POINT---ALTALANOS--- 

A törvény azt a helyzetet kívánja rendezni, amikor egy követelést egy másik követelés biztosítása érdekében elrendelt bűnügyi zárlat (büntetőeljárási törvény szerinti zár alá vétel) keretében lefoglaltak és - mint már esedékessé vált követelést - a fedezetbiztosítás keretében a végrehajtói letéti számlára befizettek. Ilyen esetben, ha a követelést az eredeti hitelező akár végrehajtási, akár felszámolási eljárásban érvényesítené, az adós lényegében kétszer teljesítené azt, és külön eljárást kellene a hitelezőnek nem járó összeg visszafizetése érdekében kezdeményezni.

A törvény kimondja, hogy csődeljárásban ezeket a követeléseket a vitatott követelések között veszi nyilvántartásba a vagyonfelügyelő, a felszámolási eljárás kezdeményezésének pedig akadályát képezi a jelzett helyzet. Ha pedig az eljárás már olyan szakaszban van, hogy már elrendelték a felszámolást, a bíróság a felszámolási eljárást hivatalból felfüggeszti, mindaddig, amíg a büntetőeljárásban el nem dől, hogy feloldja-e a bíróság a zár alá vételt vagy a követelés megfizetése tárgyában hoz döntést. Ezekben az esetekben a felszámoló kirendelését az eljárás felfüggesztése miatt nem kell visszavonni, és a törvény szabályozza a felszámoló jogait, kötelezettségeit a felfüggesztés időtartama alatt.

A bírósági végrehajtásról szóló 1994. évi LIII. törvény (a továbbiakban: Vht.) módosítására azért kerül sor, hogy átutalási végzés meghozatalára a fent jelezett esetben ne kerülhessen sor, a végzés meghozatalára irányuló eljárásban ugyanis az adós nem vesz részt, a követelés időközbeni teljesítésére vonatkozó kifogással nem tud élni.

-----STARTING---POINT---RESZLETES---

Az 1. és 4. §-hoz

Ha már folyamatban van a felszámolási eljárás, akkor azt kell felfüggeszteni azokban az esetekben, ha azt olyan követelés miatt rendelték el, amely követelést egy másik követelés biztosítására büntetőügyben elrendelt zár alá vétel foganatosítása során lefoglaltak, és annak eredményeként a követelés összegét a végrehajtói letéti számlára be is fizették. A felfüggesztésről szóló végzést a végrehajtói letéti számlára való befizetésről szóló értesítés kézhezvételét követő öt napon belül meg kell hozni. A végzés elleni fellebbezésnek nincs halasztó hatálya. A felszámolási eljárás felfüggesztése a zár alá vétel büntetőeljárásban történő feloldásáról szóló határozat vagy a büntetőügyben a zár alá vétellel biztosított követelés megfizetése tárgyában hozott jogerős bírósági határozat alapján kiállított végrehajtható okirat bíróság részére történő megküldéséig tart. A törvény rendelkezik arról, hogy a felszámoló tisztsége a felfüggesztés alatt is megmarad, és a csődeljárásról és a felszámolási eljárásról szóló 1991. évi XLIX. törvény (a továbbiakban: Cstv.) új 38/A. §-a szabályozza, hogy mire terjed ki ezekben a felfüggesztett ügyekben a jogosultsága.

A 2. §-hoz

A Cstv.-ben jelenleg joghézag van, mert nem lehet vitatottnak besorolni azt a hitelezői igénybejelentést, amit a követelés jogosultja érvényesítene, de a követelést bűnügyi zárlat keretében lefoglaltak és kifizettek. Ezekben az esetekben addig vitatottnak kell tekinteni a követelést, amíg a büntetőeljárásban nem születik bírósági döntés arról, hogy a zár alá vételt feloldják-e vagy pedig a zár alá vétellel biztosított követelés megfizetésére hoz a bíróság határozatot.

A 3. §-hoz

A bűnügyi zárlat során az adós vagyonát zár alá veszik, melybe az adós harmadik személyekkel szembeni követelései is beletartoznak. A követelés biztosítása annak lefoglalásával történik, melynek összegét - ha az esedékessé vált - a harmadadósnak meg kell fizetnie a hitelezője hitelezőjének, zár alá vétel esetében az állam e célra szolgáló letéti számlájára kell befizetni. Ha az adós a harmadadóssal szemben ennek ellenére próbálná meg a követelést felszámolási eljárás keretében érvényesíteni, a törvény úgy rendelkezik, hogy a bíróság nem rendeli el a felszámolást, hanem felfüggeszti az eljárást, mindaddig, amíg nem dől el a büntetőeljárásban, hogy feloldják-e a zár alá vételt vagy pedig a zár alá vétellel biztosított követelés megfizetésére vonatkozóan hoz a bíróság végrehajtható határozatot.

Az 5. §-hoz

A Cstv. módosításokat az átmeneti rendelkezés értelmében a már folyamatban lévő eljárásokban is alkalmazni kell azokban az eljárási szakaszokban, amelyekre vonatkozóan a jelen módosítások szerinti döntéseknek helye lehet.

A 6. §-hoz

A módosítás egyrészt a felszámolónak az iratok rendezésével, megőrzésével, tárolásával kapcsolatos feladatai, másfelől az élet- és vagyonbiztonságot közvetlenül veszélyeztető állapot elhárításának költségeivel kapcsolatos rendelkezéseket határoz meg.

A felszámoló a Cstv. 39. § (6) bekezdése alapján köteles gondoskodni a felszámolásra kerülő cég iratanyagáról. Ennek megfelelően az iratanyagok felmérése után - a legkedvezőbb árajánlatot elfogadva - szerződést köt egy irattározó céggel a feladatok ellátására. A levéltári szabályok alapján az irattározó cég elszállítja az iratokat, azokat rendezi, selejtezi és az előírt időtartamig (7-50 évig) őrzi, és a hatóságok megkeresésekor adatot szolgáltat.

A Cstv. 50. § (2) és (3) bekezdése szerint:

„(2) A felszámolás kezdő időpontjától évente a közbenső mérleg elkészítése kötelező.

(3) A felszámolás várható költségeire és a vitás hitelezői igények fedezetére a közbenső mérleg alapján tartalékot kell képezni.”

Abban az esetben, amikor a felszámolásra kerülő társaság vagyona nem terhelt jelzálogjoggal, akkor a felszámoló tud tartalékot képezni az irattározási költségekre. Az irattározó cég annak a tudatában köt szerződést a felszámolóval, hogy a társaság vagyonát felmérve van fedezete az elvégzendő feladat ellenértékének. Azzal tisztában van, hogy a kifizetés függhet ingatlan vagy egyéb vagyoni értékű jog értékesítésétől, de azzal nem számol, hogy a felszámolás befejeztével, az irattározási munka elvégzését követően nem jut fedezet a kifizetésre. Azonban a legtöbb esetben a társaságok súlyos adósságteherrel rendelkeznek, melyek jelzáloggal terheltek.

Ha az irattározási kötelezettségeket a felszámoló nem tudja fedezet hiányában teljesíteni, és az irattározó társaságok a szerződésben meghatározott ellenértéket nem kapják meg, akkor nem tud egyik fél sem megfelelni az előírásoknak és a későbbi hatósági megkereséseknek sem tudnak eleget tenni. Ezen túlmenően az irattározással foglalkozó társaságok csődjére, felszámolására is sor kerülhet, ami az általuk őrzött több száz, esetleg több ezer megszűnt vállalkozás iratanyagainak az elhelyezését is érinti, meghiúsítja.

A módosítás tartalmaz az élet- és vagyonbiztonságot közvetlenül veszélyeztető állapot elhárításával kapcsolatos költségekre vonatkozó rendelkezéseket.

Egyfelől a Cstv. 49/D. § (1) bekezdése módosul akként, hogy a zálogtárgy értékesítéséből befolyt bevételből ez a költség - a megőrzés, állagmegóvás, értékesítés költségeihez hasonlóan - levonható, másfelől a Cstv. 57. § (2) bekezdés j) pontjában kifejezetten nevesítésre kerülnek ezen költségek a felszámolási költségek között abban az esetben, ha azok megelőlegezése államháztartási forrásból történik. Fontos hangsúlyozni, hogy kizárólag az élet- és vagyonbiztonságot veszélyeztető állapot elhárításával közvetlenül összefüggő, hatósági határozattal elrendelt munkálatok igazolt költségei tartozhatnak ide.

A 7. §-hoz

A módosítás új §-sal egészíti aki a Vht.-t., ami tartalmilag szorosan összefügg a törvény Vht.-t módosító rendelkezéseivel, és a jogrendszer egységessége csak ezzel együtt érvényesülhet. Az átutalási végzés ugyanis a végrehajtás elrendelésének csak egyik esete, ezért a kitűzött jogalkotói cél a végrehajtási eljárásokban csak akkor tud érvényesülni, ha olyan rendelkezéssel egészül ki a Vht., amely az egyéb végrehajtható okirattal (pl. végrehajtási lappal, végrehajtási záradékkal) elrendelt végrehajtások esetében is biztosít az adós számára jogorvoslati lehetőséget annak okán, hogy a követelés összegét már kifizette egy zár alá vétel keretében.

A 8. §-hoz

A törvény a Vht. 80. §-át egy (4) bekezdéssel egészíti ki. Ez kizárja az átutalási végzés meghozatalát abban az esetben, ha olyan követelést kívánnának átutalási végzéssel érvényesíteni, melyet egy másik követelés biztosítására elrendelt zár alá vétel foganatosítása során lefoglaltak és a Vht. 112. § alapján - mint esedékessé vált - követelést a zár alá vételt foganatosító végrehajtónál letétbe helyeztek.

A 9. §-hoz

A beiktatásra kerülő átmeneti rendelkezés értelmében a módosítást a már folyamatban lévő eljárásokban is alkalmazni kell azokban az eljárási szakaszokban, amelyekre vonatkozóan a módosítások szerinti döntéseknek helye lehet: ez lehet az átutalási végzés meghozatala, illetve lehet a végzés elleni jogorvoslati kérelem elbírálása is. Ha ugyanakkor már nem lehet a végrehajtás elrendelése iránti jogorvoslattal élni, az adós teljesítése miatt a végzés visszavonásának és a tőle elvont összeg visszatéríttetésének van helye.

A 10. §-hoz

A Vht. 81. § (2) és (3) bekezdésének szövegcserés módosításai a 81. § (1) bekezdésének hatályon kívül helyezésével vannak összefüggésben.

A 11. §-hoz

A Vht. 81. § (1) bekezdését a törvény azért helyezi hatályon kívül, hogy a jövőben a 81. § (2) bekezdése szerinti eljárás váljon kizárólagos főszabállyá: eszerint a bíróság minden esetben azzal a rendelkezéssel küldi meg a pénzügyi intézménynek az átutalási végzést, hogy a követelés összegét tartsa vissza, és csak akkor utalja át a végrehajtást kérőnek, ha a végzés kézbesítésétől számított 45 napon belül a bíróságtól nem kap más értesítést (pl. fellebbezésről). Ez a rendelkezés biztosítja azt, hogy az adós által - például a 80. § (4) bekezdésében foglaltak miatt - előterjesztett fellebbezés elbírálásának időtartama alatt még ne fizessék ki a követelést a hitelező számára, hanem csak akkor, ha jogerősen eldőlt, hogy van-e helye átutalási végzés útján történő behajtásnak.

-----STARTING---POINT---VEGE---

A 12. §-hoz

Hatályba léptető rendelkezés.