1997. évi CXXI. törvény indokolása

a szőlőtermesztésről és a borgazdálkodásról

-----STARTING---POINT---ALTALANOS--- 

Az elmúlt évek átalakulóban lévő társadalmi és gazdasági viszonyai szükségképpen megváltoztatták a szőlő- és borgazdálkodás környezetét. A magántulajdonon alapuló piacgazdaság kialakulása, az ország gazdasági kapcsolatainak átrendeződése alapvetően meghatározzák azt a gazdasági és jogi feltételrendszert, amelyben az ágazatnak az elkövetkezendő évtizedekben működnie kell.

A magyar borok jóhírének visszaállítása, a termékek piacképességének javítása nem képzelhető el a szigorú minőségi követelmények előírása és érvényesítése, a termékek származásának garantálása, továbbá az utóbbi években elterjedt borhamisítások visszaszorítása nélkül. A nemzetközi gazdasági kapcsolatainkból eredő alapvető érdekeinken túl az Európai Unióhoz való csatlakozás szempontjai is abba az irányba hatnak, hogy már a csatlakozási tárgyalások időszakában olyan belső szabályozás érvényesüljön, amely közelít az EU feltételrendszeréhez, hogy később zökkenőmentesen lehessen átállni a közösségi jog alkalmazására.

A szőlő- és bortermelésre vonatkozó hatályos joganyag jórészt ma is tartalmazza azokat az alapvető minőségi, származással és termék megnevezéssel, valamint az ellenőrzéssel kapcsolatos normákat, amelyek lényegében azonosak az Európai Unióban érvényes szabályozással. Ennek köszönhető, hogy 1993-ban az Európai Közösség megkötötte hazánkkal a bormegnevezések kölcsönös védelméről és ellenőrzéséről szóló megállapodást, amelyet az 1994. évi XI. törvény hirdetett ki. Ez a helyzet jórészt annak köszönhető, hogy a ma hatályos szabályozás - amit az 1970. évi 36. tvr., valamint az annak végrehajtására 1977-ben kiadott MÉM rendelet jelent - fokozatos változtatásokkal az utóbbi években többször is módosult, amely változások a magasabb követelmények érvényesítését hozták magukkal. A borra vonatkozó jogszabályok előírásainak ellenőrzését, illetve az eredetvédelem intézményi feltételeinek kialakítását szolgálta a hegyközségi szervezet 1995-ben történt létrehozása, ami közvetve ugyancsak az EU-normákhoz való igazodás igényével történt.

Megállapítható ugyanakkor, hogy az Európai Uniós és a hazai szabályozás szerkezetében alapvetően különbözik. Az Európai Unió szabályozása alapjában ágazatspecifikus és a borjog néven ismert jogszabály-gyűjtemény tartalmazza az ágazatra vonatkozó összes rendelkezést. Nálunk viszonylag szűk az ágazatot közvetlenül érintő jogi szabályozás, főként a funkcionális jogszabályok tartalmazzák az ágazati specifikumokat (adózás, költségvetési kapcsolatok, támogatások, rendtartási ügyek).

A gazdasági törvények átalakuló struktúrájában sem illeszkedik már a tvr. az új élelmiszertörvény (1995. évi XC. tv.) és a hegyközségekről szóló 1994. évi CII. törvény révén kialakult szabályozási környezetbe. Mindezekre tekintettel is indokolt a törvényi szintű szabályozás.

-----STARTING---POINT---RESZLETES---

I. FEJEZET

Bevezető rendelkezések

Az 1-2. §-hoz

A törvény a törvény tárgyát a korábbi szabályozástól eltérően határozza meg. Korábban ugyanis nemcsak a szőlő, hanem a gyümölcs telepítésére is kiterjedt a szabályozás. A jövőben a szabályozandó termékkört a szőlő, a must, a bor és a borpárlat jelenti.

A 40/1977. MÉM. rendelet egyik mellékletét az értelmező rendelkezések alkották. Ezek beemelésre kerültek a törvény szövegébe. Egy részük a bevezető rendelkezések közé került, más részük, mint például a borászati termékek fogalma, a törvény más fejezetében önálló alcím alatt kerültek meghatározásra.

Kiemelést érdemel, hogy a házikerti szőlőültetvény mérete az eddigi 1500-ról 500 m2-re csökkent. Az 500 m2-t meghaladó szőlőterület árutermő területnek minősül. Tekintettel arra, hogy a házikertre a törvényi előírások (termőhely, fajtahasználat, eredet- és minőségvédelem) nem vagy csak korlátozottan vonatkoznak, a térség- és ágazatfejlesztési koncepciók megvalósítása érdekében célszerű a házikerti szőlők területének 500 m2-ben történő meghatározása. Ezzel az árutermelés körébe, illetve a hegyközségek szervezetébe kerül az eddigi házikerti szőlőknek az a része is, amelynek termelése azért meghaladta a személyes szükségleteket.

II. FEJEZET

A szőlőtermesztés

A 3-4. §-hoz

A törvény a korábbi szabályozáshoz hasonlóan határozza meg a szőlőtermesztés termőhelyeit. Hazánk négy szőlőtermő táján - alföldi, észak-dunántúli, dél-dunántúli, észak-magyarországi - belül borvidékeket, bortermőhelyeket határoz meg, amelyek száma 22.

Az 5. §-hoz

Az eddig miniszteri hatáskörbe utalt termőhelyi fajtahasználat szabályozása életszerűbbé válik, hegyközségi jogkörbe kerül az adott borvidéken telepíthető ajánlott, kiegészítő és ültetvényes fajták jegyzékének összeállítása, az Országos Mezőgazdasági Minősítő Intézet által évente közzétett Nemzeti Fajtajegyzék alapján. A termőhelyi fajtakérdéseket (fajták termőhelyi értékei, viselkedése, termesztési hagyományai, értékesítési lehetőségei stb.) célszerű - felügyeleti kontroll mellett - a helyi termelő, feldolgozó és értékesítő érdekközösségekre bízni.

A 6. §-hoz

Direkttermő amerikai szőlőfajtákat a hatályos szabályozás szerint sem szabad telepíteni. Egyes árutermő ültetvényekben és házikertekben ennek ellenére még termesztik a direkttermő fajtákat. Az e fajtákból készült bor közismerten egészségkárosító hatású. Indokolt egy átmeneti időszakot biztosítani, ameddig a tulajdonos kivágathatja az ültetvényt, ennek ösztönzése érdekében az újratelepítéshez költségvetési támogatás is igénybevehető. A határidő elmulasztása esetén a tulajdonos költségére el kell rendelni az ültetvény kivágását.

A 7-12. §-hoz

A telepítési és kivágási engedélyeket a telepítés helyszíne szerint illetékes hegybíró adja ki, aki az ingatlan határától meghatározott ültetési (telepítési) távolságot írhat elő. Az ültetési távolság meghatározásának joga a hatályos szabályozás szerint a földművelésügyi miniszteré. Az ültetési távolság mértékét úgy kell meghatározni, hogy az ültetvény ne zavarja a szomszédokat (árnyékhatás, gyökérátnövés, permetlé-átsodródás stb.) Mindezt alapvetően a helyi domborzati és talajviszonyok, illetve az alkalmazott művelési mód határozza meg. Ezért nem célszerű helyismeret hiányában e távolságot egységes normatívák alapján meghatározni.

Beépül a törvénybe az a közelmúltban elfogadott törvénymódosítás, amely szerint a hegybíró bizonyos esetekben kivágathatja az engedély nélkül vagy az alapvető szabályok megszegésével telepített ültetvényt, illetve az ültetvény használóját az ültetvény megfelelő átalakítására kötelezheti.

A 13. §-hoz

A törvény a szőlőtermesztés szabályrendszerébe beépíti a hegyközségi rendtartásokat, amelyek kiegészítik és a helyi sajátosságoknak, hagyományoknak megfelelő módon szabályozzák a termesztésnek, illetve az ültetvények kezelésének feltételeit.

III. FEJEZET

A must és a bor előállítása és kezelése

Az e fejezetben szabályozott kérdésekkel kapcsolatban jelentősebb harmonizálási kötelezettség akkor áll majd fenn, ha Magyarország besorolására a szőlőtermelő zónák vonatkozásában sor kerül. A magyar borjog EU-harmonizációs kérdései között kiemelt szerepet játszik, hogy Magyarország önálló - Kárpát-medencei - zónabeosztást kaphasson, mely az ország természeti adottságainak megfelelően lehetővé teszi egyes évjáratokban a savtartalom, más évjáratokban a cukortartalom szabályozott körülmények közötti kiegészítését.

A 14-15. §-hoz

A törvény a hatályos szabályozásnak megfelelő módon határozza meg az egyes borászati termékek fogalmát, így a friss szőlőt, a szőlőcefrét, a mustot, a szőlőtörkölyt, az erjedő mustot vagy erjedő cefrét és a bort.

A 16. §-hoz

A törvény a Bikavér borok védelme érdekében előírja, hogy csak a Szekszárdi borvidékbe és az Egri borvidékbe sorolt településeken szabad Szekszárdi, illetve Egri Bikavér bort előállítani. Úgyszintén védeni kívánja a tokaji borkülönlegességeket, amiket csak a Tokajhegyaljai borvidéken szabad előállítani.

A 17-28. §-hoz

A kékderítésre vonatkozó részletes szabályokat a földművelésügyi miniszter rendeletben fogja megállapítani. A törvényben csak az kerül meghatározásra, hogy kik és milyen feltételekkel végezhetnek kékderítési vizsgálatokat. A törvény a hatályos szabályozásnak megfelelően ezt a jogot továbbra is biztosítja az Országos Borminősítő Intézetnek (OBI), a Kertészeti és Élelmiszeripari Egyetemnek, a Szőlészeti-Borászati Kutatóintézetnek, az egyetemi és főiskolai szakintézményeknek, továbbá kiterjeszti más, az OBI által arra alkalmasnak nyilvánított laboratóriumokra is. Személyi feltételként a törvény előírja, hogy a vizsgálatot végző személynek kékderítési vizsgával kell rendelkeznie.

A must vagy szőlőcefre természetes eredetű cukortartalmának kiegészítése, a bor cukortartalmának kialakítása a jelenleg hatályos szabályok szerint is EU konform tartalommal történik, ezért ezen változtatni nem szükséges.

A savtartalom növelésének engedélyezése miniszteri jogkörből a hegyközségi tanács jogkörébe kerül. A savtartalom növelésének szükségességét, indokoltságát a helyi szakemberek jobban meg tudják ítélni, ezért indokolt a ő hatáskörükbe telepíteni az engedélyezést.

A hatályos szabályozás részét képezi a likőrborok és ezeken belül a fűszerezett borok leírása. Ez eltér az EU jelenlegi gyakorlatától, de a csatlakozásig nem célszerű ezt megváltoztatni. Új rendelkezés a must javításáról készítendő végelszámolás kötelezettsége. Ezt évente minőségi kategória, termőhely és fajtamegjelöléssel november 30-ig kell a hegyközség részére teljesíteni.

A törvény a törkölybor készítés szabályozását megszünteti, mert a gyakorlatban a törkölybor nem forgalomképes.

A 29. §-hoz

A hatályos szabályozástól eltérően, amely a forgalomba hozatal körében foglalkozott a minőséggel, a törvény a bor előállításának szabályai körében határozza meg a minőségi kategóriákat: az asztali bor és tájbort, illetve ezektől elkülönítetten a meghatározott termőhelyről származó minőségi bort, valamint a meghatározott termőhelyről származó különleges minőségű bort. A két utóbbi kategória meghatározására ezzel az Unióban használatos fogalmakat vezeti be.

A 30. §-hoz

A törvény a hatályos szabályozáshoz képest egy szigorítást tartalmaz. A jövőben nem csak hamisított bort, hanem az annak előállításához szükséges, borászati célból felhasználásra nem engedélyezett anyagot is tilos birtokban tartani és tárolni.

IV. FEJEZET

A borpárlat előállítása és kezelése

A 31-34. §-hoz

A borpárlat - tekintettel az alapanyaghoz való szoros kapcsolatra - bár gyártástechnológiáját tekintve szeszipari termék, egyes kritériumai révén az elmúlt évtizedekben a borszabályozás hatálya alá tartozott. Jelenleg is az Országos Borminősítő Intézet végzi a borpárlatok minősítését. Ezt célszerű a továbbiakban is megtartani. A törvényben megállapított technológiai és forgalmazási szabályok összhangban állnak a termék jövedéki státusából következő egyéb szabályokkal.

V. FEJEZET

A must, a bor és a borpárlat forgalombahozatala

A 35-42. §-hoz

A forgalombahozatal szabályai körében rendelkezik a törvény a származási bizonyítványról, valamint az állami ellenőrzőjegyről. A 17/1997-es FM rendelettel került megalkotásra a származási bizonyítvány. Korábban a 40/1977-es MÉM rendelet az állami ellenőrzőjegy alkalmazásával biztosította az állami ellenőrzést és minősítést. A különleges minőségi borok valamint a „bikavér” és muzeális borok - akkor is, ha ezek minőségi borok - csak állami ellenőrző jeggyel voltak forgalomba hozhatóak. Az állami ellenőrző jegy kiadásának a feltétele pedig a származási bizonyítvány megléte volt. Ez a rendszer már nem nyújtott kellő védelmet a hamisítás elleni eredményes fellépéshez, nem tette lehetővé a szőlő- és bortermelés átfogó ellenőrzését. A legfőbb hiányosságot az jelentette, hogy nem volt zárt a rendszer. Egyrészt nem terjedt ki a hegyközségbe nem sorolt településekből származó szőlő és bor szabályozására, másrészt csak a különleges minőségi bor esetében tette kötelezővé a származási bizonyítványt. Ezzel a bortermelés és forgalmazás nagyobb része maradt kívül a származási bizonyítvány által „ellenőrzött” területen.

Ahhoz, hogy a kontroll a bortermelés egészén érvényesüljön, alapvető elvként szükséges volt annak rögzítése, hogy származási bizonyítvány nélkül közfogyasztás céljára bort forgalomba hozni nem lehet. A minőségi kategóriától függetlenül a származási bizonyítvány kísérő okmánya az asztali, a táj-, a minőségi, és a különleges minőségi boroknak egyaránt. Az asztali bor esetében a származási bizonyítvány a szőlőből való származás garantálására szolgál, a táj-, a minőségi és a különleges minőségi borok esetében a termék meghatározott termőtájról vagy termőhelyről való származását is garantálja. Emellett a származási bizonyítvány a termőhelyi vagy fajta megnevezéseknél a földrajzi eredet alapdokumentuma is, ezáltal a minőségi és különleges minőségi borok esetében korábbi funkciója is megmarad.

A hatályos szabályozással szemben változás, hogy a szőlő, az asztali bor és a meghatározott termőhelyről származó minőségi bor származási bizonyítványát a hegyközség adja ki, a hegyközségi tanácsnál pedig csak a meghatározott termőhelyről származó különleges minőségű borra marad fenn ez a jog.

A bizonyítvány kiadásának kérelmezésére hegyközségi település esetén csak hegyközségi tag termelő, illetve felvásárló jogosult. A kérelmet az ültetvény fekvése szerint illetékes hegybírónál kell benyújtani. Állami ellenőrzőjeggyel forgalmazott minőségi és különleges minőségi bor esetében az ellenőrzésre helyszíni eljárást kell lefolytatni.

Hegyközséggel nem rendelkező településen a termelőnek, illetve a felvásárlónak a származási bizonyítvány kiadása iránti kérelmet az ültetvényhez földrajzilag legközelebb eső hegyközségi tanács hegybírójához kell benyújtani. Ebben az esetben a kérelmezőnek kell hitelt érdemlően igazolnia, hogy a kérelemben szereplő terméshez, termék előállításához szükséges szőlőültetvénnyel rendelkezik, illetve ha felvásárlóról van szó, akkor azt, hogy a termést (terméket) olyan személytől vásárolta, aki e feltételeknek megfelel. A kérelmező ezt az igazolást megkérheti a települési önkormányzat jegyzőjétől vagy a gazdajegyzőtől.

A származási bizonyítványt külön kell kiadni a szőlőre és külön a szőlőből származó borokra. Ennek az az oka, hogy különböző termőhelyekről származó szőlőből házasítás révén is készülhet közfogyasztásra forgalomba kerülő bor, mint pl. az Egri Bikavér esetében. Azért, hogy a házasításnál is vissza lehessen vezetni a készterméket az ültetvényre, szükség van arra, hogy a szőlő is rendelkezzék származási bizonyítvánnyal.

Amennyiben a szőlőtermelő a termését felvásárló részére értékesíti, a felvásárlónak kell majd a származási bizonyítvány kiadását kérnie. Ennek előfeltétele, hogy a termelő a termésről származási igazolást állítson ki. A felvásárló a származási igazolás, illetve ha több termelőtől vásárolt, a származási igazolások alapján kérheti a szőlőre vonatkozó származási bizonyítvány kiadását. Ha a szőlőtermelő a saját termésű szőlője mellé más termelőtől is vásárol szőlőt, ez utóbbira a származási igazolás alapján kéri a bizonyítvány kiadását.

A 43-46. §-hoz

A törvény a hatályos szabályozáshoz képest kiegészül azzal a rendelkezéssel, mely szerint a jövőben közfogyasztás céljára mustot, bort és borpárlatot előállítani és forgalomba hozni csak a hegyközség által nyilvántartásba vett és az OBI által ellenőrzött pincészetből lehet. Ez a rendelkezés biztosítja, hogy csak a borelőállításhoz szükséges megfelelő működési feltételekkel rendelkező pincészetekből kerüljön közfogyasztásba bor.

A törvény a hatályos szabályozásnak megfelelően fenntartja a forgalomba hozatalra vonatkozó tilalmat az olyan italra, amely a törvény előírásainak nem felel meg, a hibás, romlott, beteg, hamisított borra, a borvidéki fajtalistában nem szereplő szőlőfajtából készült mustra és borra, valamint a magas fokú és középfokú borpárlatra.

A 47-48. §-hoz

A törvény kimondja, hogy a borászati melléktermékek közül a borseprő, a derítési alj, az aljbor, valamint a seprőtészta kizárólag alkoholtermék adóraktár részére hozható forgalomba. Ezzel a törvény összhangba kerül a jövedéki adótörvénnyel.

Az 49. §-hoz

A külkereskedelmi forgalomba hozatalra vonatkozó rendelkezések közül kikerülnek azok, amelyek külföldi forgalmazóra nézve írtak elő kötelezettségeket, mert ezek a gyakorlatban eddig sem voltak kikényszeríthetőek.

A hatályos szabályok értelmében a borok kiszállításánál a minősítést az OBI-tól kell kérni. Az exportálók általában az OBI engedélyt bemutatják, azok száma a vámokmányon feltüntetésre kerül. Nem zárható ki azonban, hogy az egyes kiszállításoknál ez nem így történik, ezért a törvény szerint a jövőben a minőségi tanúsítványt a vámhatóságnak nem bemutatni, hanem átadni kell. Ez a későbbi nyomonkövethetőséget biztosítja.

Az 51-53. §-hoz

A borok palackozása és jelölése különösen fontos területe a szabályozásnak. A megjelölés, a palackozott termékeken feltüntetendő információk szerepe az Európai Unió szabályozási rendjében is jelentős.

Minden kiszerelés és jelölés célja a találó és pontos tájékoztatás, amely a fogyasztó vagy a termékek kereskedelmének szabályszerű lebonyolításával és ellenőrzésével megbízott hivatalos szervek tevékenységéhez szükséges.

Az EU nagy súlyt fektet arra, hogy a kiszerelés szabályait - amennyire csak lehet - harmonizálni kell. Az Unión belül külön szabályok vonatkoznak az asztali és a meghatározott termőhelyű minőségi borok jelölésére. A törvény ebben is igazodni kíván az uniós szabályokhoz és külön követelményt állít a minőségi és a különleges minőségű borokra.

A jelölésnél különbséget kell tenni a termék azonosításához előírt kötelező adatok és a feltüntethető jelölések között. Meg kell tiltani minden olyan elem használatát, amely összetéveszthető, vagy a fogyasztót megtévesztheti.

Az eddig érvényben lévő magyar szabályozás szerint - az asztali borok kivételével - a megnevezésben a szőlőfajta és a termőhely megjelölésének azonos jelentősége van. Ez a rendszer - eltérően a nemzetközi gyakorlattól (pl. Franciaország termőhely-központú, USA fajta-központú) - miután két fontos elemet is rögzít egyidejűleg, jelentős feszültségek forrása. Ezért szabályozott keretek között célszerű nagyobb szabadságot biztosítani a megnevezésekben.

A jelenleg kötelező hatályú szabványok szintén részletesen szabályozzák a megjelölés kérdését. A szabványrendszer megszüntetéséig, mely várhatóan néhány évet vesz igénybe, az ellentmondó rendelkezések esetén a törvény útmutatása irányadó.

A palackozó megjelölésére az OBI-nál regisztrált kódszám alkalmazása is lehetséges. Importált termék esetén kötelező feltüntetni a forgalmazó céget magyar nyelven.

Fontos, és az eredetvédelem szempontjából nagy jelentőségű szabály, hogy a törvény előírja a minőségi és különleges minőségű borok esetében a hegyközség, mint eredetvédelmi szervezet által való ellenőrzöttségre utaló jelölés alkalmazását.

Az Egri Bikavér és Szekszárdi Bikavér Borok forgalomba hozatalára vonatkozóan a palackozási kötelezettség alól csak az Egri borvidék és Szekszárdi borvidék területén a termelők által forgalomba hozott saját termésű borokra indokolt felmentést adni, a vendéglátó helyek számára nem. A termelői folyóborként történő forgalmazás engedélyezése az idegenforgalom, illetve a borturizmus fejlesztését szolgálja.

VI. FEJEZET

Zárt borvidékre vonatkozó külön rendelkezések

Az 54-55. §-hoz

A jelenleg hatályos rendelkezések kellően nem szabályozott formában, de lehetővé teszik, hogy a borvidékek zárt borvidéki formában működjenek. A zárt borvidék a korábbiakban a szigorúbb szabályozás révén egyfajta magasabb szintű eredetgaranciát testesített meg. A mai napig egyedül a tokajhegyaljai borvidék kapta meg ezt a kiemelt státust. Az eredetgarancia felértékelődése miatt valószínűsíthető, hogy a későbbiekben újabb borvidékek vagy borvidék-részek kívánnak majd élni ezzel a lehetőséggel. Ezért lehetővé kell tenni, hogy a hegyközségi tanács kérelme alapján a Hegyközségek Nemzeti Tanácsa véleményének ismeretében a kérelmező a földművelésügyi minisztertől megkaphassa a zárt borvidéki státust. A hegyközségi kontroll révén a zárt borvidéki szabályozás jelentősége és garanciái növekedni fognak.

Az 56-58. §-hoz

A zárt területen termett must és bor előállítására, illetve forgalmazására vonatkozó szabályok nem változnak. Továbbra is csak 75 kilogrammig lehet borszőlőt és cefrét, valamint 50 literig mustot, illetve bort más termőhelyről a zárt borvidék területére bevinni. Az ezt meghaladó mennyiség esetén engedélyeztetésre van szükség. Az engedélyt a törvény szerint a földművelésügyi hivatal helyett a hegyközségi tanács adja ki.

A 59-64. §-hoz

Új elem a törvényben, hogy a tokajhegyaljai borvidékre jellemző szőlőfajtákból készült borok (tokaji furmint, tokaji hárslevelű, tokaji sárga muskotály, tokaji oremus) fajtanévvel különleges minőségű borként forgalomba hozhatóak legyenek.

A tokaji borféleségek, minőségi paramétereik, illetve készítési (érlelési) módjaik törvényi szabályozása a világon egyedülálló borvidék és termékeinek eredet- és minőségvédelmét szolgálja. A törvény a tokaji szamorodni érlelési idejét egységesen két évben, a tokaji aszú érlelési idejét pedig a puttonyszámhoz igazodva (3-6 év) határozza meg.

A Bikavér borokhoz hasonlóan a tokaji borok esetében is indokolt megengedni, hogy a termelő a saját termésű borát folyóborként is forgalomba hozhassa.

VII. FEJEZET

A szőlészeti borászati szakigazgatás

A 65. §-hoz

A szőlészeti-borászati szakigazgatás, illetve ellenőrzés rendszerét a törvény jelentősen átalakítja a hatályos szabályokhoz képest. Mindenekelőtt - összhangot teremtve a hegyközségi törvény módosításával - általános hatáskörű szakigazgatási szervként határozza meg a hegyközségi szervezeteket, amelyek egyes ügyekben engedélyező szervként, más ügyekben szakhatóságként járnak el, és mind a szőlőtermesztésben, mind a bortermelésben a jogszabályok, valamint a rendtartás érvényesülése érdekében hatósági ellenőrzést végeznek.

Speciális szakigazgatási szerv marad továbbra is az Országos Mezőgazdasági Minősítő Intézet, amely a telepítéssel, termesztéssel kapcsolatban lát el szakhatósági feladatokat (pl. telepítést a hegybíró engedélyez, de szakhatóságként vesz részt az OMMI), valamint végez hatósági ellenőrzést. A bortermelés területén változatlanul az OBI szerepe lesz meghatározó a hatósági ellenőrzésben, illetve bizonyos ügyekben engedélyező hatóságként (pl. kékderítéssel kapcsolatos vizsgálatok engedélyezése), vagy szakhatóságként jár el.

A 66-67. §-hoz

A hatósági ellenőrzés során észlelt rendellenességek megszüntetése érdekében az eljáró szakigazgatási szervek széleskörű intézkedési lehetőségeket kapnak (mintavétel, iratbetekintés, másolatkészítés joga) és a törvény szabályai garantálják a más közigazgatási szervek (rendőrség, vám- és pénzügyőrség) együttműködési kötelezettségét.

A 68. §-hoz

A borgazdálkodás körébe tartozó ellenőrzés tekintetében a törvény szerint az OBI szerepe lesz meghatározó. A hatályos szabályozáshoz képest bővül az OBI ellenőrzési jogköre azzal, hogy telephely, üzem, pincészet működésének jogszerűségét is ellenőrizheti, és jogszabálysértés észlelése esetén elrendelheti az időleges bezáratást.

A 69. §-hoz

A hegyközségek, a hegyközségi tanácsok és a Hegyközségi Nemzeti Tanács feladatait a hegyközségi törvény előírásaival összhangban határozza meg a törvény.

A 70. §-hoz

A törvény az ellenőrzött jogvédelmét biztosítja, előírja ugyanis, hogy az ellenőrző hatóság a tudomására jutott adatokat, üzemi titkokat köteles megőrizni.

A 71-72. §-hoz

A törvény az ellenőrző hatóság részére a térítésmentes mintavétel lehetőségét biztosítja. A hatóság ellenőrzési feladatát úgy tudja ellátni, ha a törvény céljaiként rögzített elvek megsértése esetén olyan intézkedéseket tesz, amelyek az észlelt hibákat megszüntetik, ismétlődésüket, vagy hasonló előfordulásukat megakadályozzák. Eredményes munkájuk biztosításához ezért döntő fontosságú, hogy a hatóságnak széles körű felhatalmazása legyen az ezt biztosító intézkedésekre.

A 73. §-hoz

A hatályos szabályozáshoz képest az OBI jogköre kiegészült a helyszíni bírság kiszabásának jogával. Emellett az ellenőrzés hatékonyabbá tétele érdekében egyes intézkedések, így többek között az üzem, pincészet időleges bezáratását, alapanyag, adalékanyag, késztermék forgalomba hozatalát korlátozó rendelkezés fellebbezésre tekintet nélkül azonnal végrehajthatóvá válik. Külön jogszabályban meghatározandó módon elrendelheti az OBI a fogyasztásra, továbbfeldolgozásra alkalmatlan termék megsemmisítését.

A 74-75. §-hoz

A törvény lehetőséget ad arra, hogy a hatósági ellenőrzés akadályozásakor vagy meghiúsításakor borászati üzem vagy pince esetén az OBI, kereskedelmi egység esetében pedig a jegyző azonnal bezárathassa az intézményt úgy, hogy az e tárgyban hozott határozat azonnal végrehajthatóvá válik, ismétlődés esetén pedig a működési engedély visszavonására is lehetőség nyílik. Ugyanilyen jogkövetkezményekkel fog járni az ellenőrzés során tapasztalt ismételt, vagy súlyosabb szabályszegés is. Ezekkel a rendelkezésekkel elérhető, hogy szükség esetén hatósági úton érvényt lehessen szerezni a szőlő- és borgazdálkodásra vonatkozó jogszabályok betartásának.

A 76. §-hoz

A törvény előírásai alapján az OBI minőségvédelmi bírságot is kiszabhat. Ennek az eddigi szabályozásban nem szerepelt szankciónak a lényege, hogy a hibás termék előállítóját vagy forgalmazóját arra kötelezi, hogy meghatározott összegű bírságot fizessen meg abban az esetben, ha az OBI azt állapítja meg, hogy az előállított, illetve forgalomba hozott élelmiszer nem felel meg az előírt, illetve jelölt minőségi jellemzőknek. A kiszabható bírság összegének nagyságából eredően a minőségvédelmi bírság megelőző szerepe jelentős lehet, ugyanis súlyánál fogva visszatarthat másokat is a termék hibás előállításától. A befolyt összeg felhasználásáról is rendelkezik a törvény oly módon, hogy arról az ellenőrző hatóság vizsgálati és ellenőrzési módszereinek folyamatos korszerűsítésére figyelemmel a minisztérium dönt. A bírság megfizetésének és felhasználásának módjáról külön jogszabály rendelkezik majd.

-----STARTING---POINT---VEGE---

VIII FEJEZET

Vegyes rendelkezések

A 77-84. §-hoz

A törvény az élelmezés-egészségügyi előírásokat a vegyes rendelkezések körében határozza meg, a hatályos szabályokkal megegyező módon. Felhatalmazást kap a földművelésügyi miniszter, hogy a törvény hatálybalépésével összefüggésben a végrehajtáshoz szükséges szabályok kidolgozásáról gondoskodjon. A törvény hatálybalépésével egyidőben a szőlő- és gyümölcstermesztésről valamint a borgazdálkodásról szóló 1970. évi 36. tvr. - a gyümölcstermesztésre vonatkozó rendelkezések kivételével - hatályát veszti.