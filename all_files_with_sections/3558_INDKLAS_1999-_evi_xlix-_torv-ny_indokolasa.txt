1999. évi XLIX. törvény indokolása

a földrendező és a földkiadó bizottságokról szóló 1993. évi II. törvény módosításáról

-----STARTING---POINT---ALTALANOS--- 

-----STARTING---POINT---RESZLETES--- 

Az 1. §-hoz

A több településre kiterjedő szövetkezeteknél a részarány-tulajdon kiadását jelenleg megakadályozza az, ha egy településen a földkijelölést vitatják. Ilyen esetben ott sem lehet megkezdeni a földkiadást, ahol a kijelölést minden érintett elfogadta. A törvény szerint az ilyen esetekben el lehet végezni a földkiadást - a beviteli kötelezettség alapján keletkezett részarány-tulajdon tekintetében, de legfeljebb az erre a célra kijelölt föld 80%-áig terjedően - azokon a településeken, ahol a kijelölést nem vitatták.

Sok településen előfordult, hogy az eredetileg kijelölt földalap különböző okok miatt nem volt elegendő a jogos igények kielégítésére. Ezekben az esetekben az összes rendelkezésre álló földet fel kell használni a részarány kiadására.

A 2. §-hoz

A földkiadási ügyek jelenlegi állásából egyértelműen megállapítható, hogy lesznek olyan települések, ahol az összes lehetséges földterület kiadása után is maradnak kielégítetlen földkiadási igények. Ezeket az igénylőket az állam pénzzel kártalanítja, ennek mértéke 3000 Ft aranykoronánként. A kártalanításra vonatkozó határozat ellen csak bírósági jogorvoslatnak van helye.

A 3. §-hoz

A földkiadási eljárás során az illetékes megyei (fővárosi) földművelésügyi hivatal (a továbbiakban: FM hivatal) - az érintettek kérelme alapján - lehetőség szerint a kérelemben foglalt módon adja ki a földet.

A korábbi szabályozás szerint a sorsolás után már nincs lehetőség a földkiadással kapcsolatban semmilyen módosításra, a törvény lehetőséget nyújt arra, hogy az érdekeltek a nekik jutott részt egymás között elcserélhessék a sorsolást követő 15 napon belül.

Korábban sokszor előfordult, hogy a szövetkezet megváltoztatta valamely földrészlet művelési ágát, ezt azonban nem jelentette be a földhivatalnak, így az ilyen területeket a valóságtól eltérő nyilvántartási adatok szerint vették fel a földalapba. Az ebből eredő indokolatlan és jogszerűtlen előnyök és hátrányok megelőzésére a törvény úgy rendelkezik, hogy az ilyen esetekben a földkiadás során a tényleges művelési ág szerinti aranykorona (a továbbiakban: AK) értéket kell figyelembe venni.

A 4. §-hoz

A földkiadási eljárás során igen sokszor vitatják a tulajdonosok az FM hivatal határozatának a tényleges értéknövekedést eredményező költségekre vonatkozó részét, a határozat jogerőre emelkedéséig pedig nem lehet elvégezni a föld kiadását sem. Az eljárás egyszerűsítése érdekében a jövőben minden földkiadási ügyben külön határozatot kell hozni a költségtérítésről, s e határozat ellen is csak bírói jogorvoslatnak lesz helye.

Az 5. §-hoz

Számos alkalommal előfordult, hogy a részarány-tulajdonost nem lehetett megtalálni az általa megadott lakcímen, ez pedig megakasztotta az egész folyamatot. A jövőben az eredménytelen postai kézbesítés esetén lehetővé válik a határozatnak hirdetmény útján való kézbesítése is.

A 6. §-hoz

A földkiadásból korábban kimaradtak mind a halastavak, mind pedig az úgynevezett művelés alól kivett területek (felhagyott külszíni bányák, tavak, vízállások, mocsarak, holtágak stb.), melyek azonban jelentős értéket képviselnek, és általában van is rájuk igény. A törvény értelmében ezeket az ingatlanokat is fel kell használni a részarány-igények kielégítésére. A kiadás során a halastavakat a településen előforduló legmagasabb AK értékű szántó művelési ágú ingatlannal kell figyelembe venni, az egyéb területeknél pedig lehetőség szerint meg kell állapítani a tényleges művelési ágat, és el kell végezni a földminősítést, ha pedig ez nem lehetséges, a területet a településen előforduló legalacsonyabb AK értékű szántó értékével kell figyelembe venni.

A 7. és 10. §-hoz

A részarány-tulajdonok kiadásának lezárását követően a szövetkezet használatában volt, önálló helyrajzi számon nyilvántartott út, árok, csatorna, töltés és az ezekhez tartozó műtárgyak - ha nincsenek a szövetkezet vagy más üzemeltető tulajdonában - az illetékes települési önkormányzat tulajdonába kerülnek. E rendelkezés alól kivételt képeznek a védett vagy védelemre tervezett természeti területekhez tartozó ilyen ingatlanok, melyek a Magyar Állam tulajdonába és az illetékes nemzeti park igazgatóság vagyonkezelésébe kerülnek. A tulajdonos-változás lebonyolítása az illetékes körzeti földhivatal feladata.

A 8. §-hoz

A földkiadó bizottságok igen sok esetben elvégezték a részarány-tulajdon tényleges kiadását, ingatlan-nyilvántartási bejegyzésre alkalmas határozatot azonban nem készítettek. A jövőben az FM hivatal határozattal pótolhatja ezt a mulasztást.

Néhány esetben a kiadott földterület csekély mértékben eltér a határozatban szereplőtől. Nem kell az eltérést figyelembe venni, ha az nem haladja meg a terület 5%-át vagy nem több 1 AK-nál.

A részarány-tulajdonos az igénybejelentéskor kérhette, hogy tulajdonát alakítsák önálló földrészletté, az ehhez szükséges földmérési munkát azonban neki kell elvégeztetnie. Abban az esetben, ha az FM hivatal felszólítása ellenére határidőben nem nyújtja be a földhivatali záradékkal ellátott földmérési munkarészt, tulajdonát osztatlan közös tulajdonként kell kiadni.

A 9. §-hoz

A védett természeti területek védettségi szintjének helyreállításáról szóló 1995. évi XCIII. törvény értelmében a részarány-földalapba kijelölt védett és védelemre tervezett földrészletek kijelölése megszűnt, emiatt sok szövetkezetnél keletkezett AK hiány. E hiány csökkentése érdekében a törvény olyan rendelkezést tartalmaz, hogy az FM hivatal megállapítja azon személyek körét és jogosultságuk mértékét, akik a terület kisajátításakor a kártalanításra jogosultak lesznek. A területek állami tulajdonba kerüléséig a tulajdonosi jogosítványokat - az elidegenítés kivételével - az illetékes nemzeti park igazgatóság gyakorolja. A kisajátításig a földrészlet hasznosításából származó bevételeket az igazgatóság a jogosultaknak adja át, ha pedig ilyen bevétel nem keletkezik, az igazgatóság a tulajdoni korlátozás mértékével arányos használati díjat fizet.

Azon védett vagy védelemre tervezett természeti területek esetében, melyeket nem jelöltek ki a földalapba, az 1995. évi XCIII. törvény szerinti kisajátítási eljárást a szövetkezettel szemben kell lefolytatni, a kártalanítás összegét pedig a szövetkezet haladéktalanul köteles a vagyonnevesítéssel érintett tagjai között ennek megfelelően szétosztani.

A 10. §-hoz

A gyakorlat szerint a földkiadással érintett területeken lévő, önálló helyrajzi számmal ellátott utak egy része a szövetkezetek használatában van. Azon utak, amelyeknek tulajdonosa nem a szövetkezet, főszabályként a települési önkormányzat tulajdonába kerülnek. A védett vagy védelemre tervezett természeti területhez tartozó utak állami tulajdonba, és az illetékes nemzeti park igazgatósága kezelésébe kerülnek.

A 11. §-hoz

A földkiadás során - a törvény rendelkezése következtében - igen sok esetben keletkeztek olyan tulajdonközösségek, melyek a föld bármilyen hasznosítását gyakorlatilag lehetetlenné teszik, nem ritka az sem, hogy egy földrészletnek többszáz tulajdonosa is van. A Polgári Törvénykönyv szabályai szerint ennek megszüntetése gyakorlatilag csak egy hosszadalmas, több évig tartó és igen bonyolult perrel lehetséges. Ennek a kényszerű helyzetnek a feloldására tartalmaz különleges rendelkezéseket ez a szakasz.

A különleges rendelkezés csak abban az esetben alkalmazható, ha a tulajdonostársak a közös tulajdont egymás között szerződéssel nem szüntetik meg, és az - a tulajdonostársak nagy száma vagy egyéb körülmény miatt - nem várható. Ebben az esetben bármelyik tulajdonostárs kezdeményezheti a közös tulajdon megszüntetését az illetékes körzeti földhivatalnál.

A földhivatal a szükséges adatokat megküldi a kezdeményezőnek, aki ezek alapján gondoskodik a megosztási tervezet elkészítéséről. A tervezetnek tartalmaznia kell a földrészletek megközelítéséhez szükséges utakat is (az utak kialakításához szükséges terület után nem kell földvédelmi járulékot fizetni), az új földrészleteket úgy kell kialakítani, hogy területük nem lehet kevesebb 3000 m2-nél, a korábban zártkertnek minősülő területeknél pedig 1500 m2-nél. A megosztási tervezetnek tartalmaznia kell a megosztás módját, a megosztandó földrészleten fennálló jogok és terhek sorsának rendezését, az érintett szakhatóságok hozzájárulását, továbbá az elkészítéssel kapcsolatos költségeket és azoknak a tulajdonosok közötti felosztását is. A költségek felosztásának alapja - az érdekeltek eltérő megállapodásának hiányában - az egyes tulajdonosok tulajdoni hányadának aránya.

A tervezet elkészülése után a kezdeményező összehívja a tulajdonosok közgyűlését, egyben a tervezetet az érintett településen hirdetményi úton és a helyben szokásos más alkalmas módon is közzéteszi.

A közgyűlésen a tulajdonostársakat tulajdoni hányaduk arányában illeti meg a szavazati jog. A közgyűlés határozatképes, ha azon az ingatlan összesen kétharmad tulajdoni hányadával rendelkező tulajdonostárs jelen van; a közgyűlés határozatait egyszerű szótöbbséggel hozza. Ha a közgyűlés nem határozatképes, a megismételt közgyűlés a megjelentek számára és tulajdoni arányára tekintet nélkül határozatképes, ezt a meghívóban fel kell tüntetni. A megismételt közgyűlésen megjelent tulajdonosok csak a saját tulajdoni hányaduk önálló ingatlanná alakításáról hozhatnak döntést úgy, hogy a többi részarány tulajdon egytagban maradjon. A közgyűlés határozata ellen - vagy a határozat elmaradása miatt - bármely tulajdonostárs az illetékes helyi bírósághoz fordulhat.

A közgyűlési határozatnak ingatlan-nyilvántartási bejegyzésre alkalmas módon tartalmaznia kell a kialakított földrészletek és a tulajdonosok megjelölését, tulajdoni hányadukat, az eredeti földrészletre az ingatlan-nyilvántartásba bejegyzett jogoknak, tényeknek és azok jogosultjainak az új földrészletekre vonatkozó meghatározását, emellett rendelkeznie kell a felmerült költségek viseléséről. Ha a közgyűlés a megosztási tervezeten változtat, a végleges megosztási vázrajz elkészítéséről a kezdeményező gondoskodik és rajta kívül még két személy hitelesíti. Ha a határozatot a kézbesítésétől számított 15 napon belül senki sem támadja meg, a kezdeményező köteles azt megküldeni a földhivatalnak, mely a határozat és az annak megfelelően elkészített vázrajz alapján átvezeti a változásokat. Ez a bejegyzés illetékmentes.

Ha a tulajdonközösség megszüntetése ügyében bírósági eljárásra kerül sor, a bíróság peren kívüli eljárásban hoz döntést.

Abban az esetben, ha a tulajdonközösségnek e törvény rendelkezései szerinti megszüntetése következtében ismételten közös tulajdon jön létre, ennek megszüntetésére már a Ptk. szabályait kell alkalmazni.

A 12. §-hoz

A földkiadás, illetve a részarány-földtulajdon helyének meghatározása céljából az FM hivatal nyilvános sorsolást tart. Ennek helyét, időpontját, a sorsolásra kerülő táblák helyrajzi számát, AK értékét és a terület hasznosítására vonatkozó korlátozásokat a Magyar Közlönyben közzé kell tenni a sorsolást megelőzően legalább 30 nappal. A sorsoláson bármely okból meg nem jelenő jogosult később - a mulasztásra hivatkozva - semmilyen jogot sem érvényesíthet.

A 13. §-hoz

A szövetkezet a földalap elkülönítési tervezetet jóváhagyó határozat jogerőre emelkedését követően a földhasználati jogával terhelt földeket egy évnél hosszabb időre nem adhatja haszonbérbe.

-----STARTING---POINT---VEGE---

A 14. §-hoz

A törvény a kihirdetését követő 15. napon lép hatályba, ez alól az önkormányzati vagy állami tulajdonba kerülő utakra, árkokra és más hasonló ingatlanokra vonatkozó rendelkezések kivételek; ez utóbbiak hatályba lépésének időpontja 2000. január 1. napja.

A szövetkezet a használatából kikerülő utak, árkok, csatornák létesítésével kapcsolatos költségei fejében a társasági adóból adókedvezményt érvényesíthet.

Az önkormányzatok tulajdonába kerülő ingatlanok kezelésével kapcsolatban az önkormányzatoknál felmerülő költségek fedezésére 2000. január 1-től kezdődően normatív támogatásként fedezetet kell biztosítani az állami költségvetésben.

A törvény szabályozza a jogutód nélkül megszűnt (vagy a jövőben megszűnő) szövetkezetek után maradó termőföldvagyon, valamint a részarány-tulajdonra vonatkozó igény kielégítését követően visszamaradó 100 AK-nál kisebb értékű földterületek sorsát is. Ezeket a területeket az FM hivatal árverésen értékesíti, a befolyt vételárat pedig - a költségek levonása után - a részarány-tulajdonosok között osztja fel tulajdoni hányaduk arányában.