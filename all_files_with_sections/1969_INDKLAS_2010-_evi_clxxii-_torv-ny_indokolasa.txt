2010. évi CLXXII. törvény indokolása

egyes közlekedési tárgyú törvények módosításáról

-----STARTING---POINT---ALTALANOS--- 

A törvény a járművezetők képzési rendszerének fejlesztéséhez, illetve az ezzel kapcsolatos eljárások egységesítéséhez kíván törvényi szintű szabályozást kialakítani. A módosítás lehetővé teszi a távoktatási módszernek a járművezetők és közúti közlekedési szakemberek képzésében való alkalmazását, mely alternatívaként jelenik meg a tantermi oktatás mellett. Ezzel lehetőség nyílik arra, hogy a tanuló szabadon döntsön a képzési módszer megválasztásában és akár távoktatás keretében sajátítsa el a közlekedési alapismereteket.

A törvény egyes szakemberek, mint a járművezetők képzésében résztvevő szakoktatók, vizsgabiztosok és iskolavezetők képzését felsőoktatási intézményekhez rendeli. A felsőoktatási intézmények bevonásával biztosított e szakemberek magasabb szintű képzése.

A módosítás a járművek forgalomba helyezés előtti vizsgálata során is megteremti a közreműködői tanúsító szervezet bevonásának lehetőségét. A törvény ugyanakkor a visszatartás jogának biztosításával a műszaki vizsgálatok során már minősített járművek ellenőrzését teszi lehetővé, ezzel megteremtve az esetleges visszaélések kiszűrését.

A törvény biztosítja továbbá a közigazgatási bírság kiszabására jogosult hatóságok által indított eljárások során az egységes jogalkalmazást, ezzel a jogbiztonság érvényesülését.

Az útépítést érintő módosítások elsősorban az engedélyezési, ellenőrzési feladatok jogszerűbb, hatékonyabb ellátását szolgálják. Ennek érdekében indokolt az első fokon eljáró hatóság hatáskörének egyértelmű meghatározása. A módosítással az állami tulajdonban lévő országos közutakat érintő építések kapcsán lehetőség nyílik arra, hogy az önkormányzatok és egyéb beruházók meghatározott esetekben ügyfélként jelenjenek meg az eljárások során, biztosítva ezzel, hogy EU-s támogatások elérésével és/vagy saját forrásból fejlesztést, felújítást végezzenek. Ugyanakkor indokolt a jogsértőkkel szemben a szigorúbb hatósági fellépés biztosítása, ezért a közlekedés biztonságát veszélyeztető táblák, jelzések stb. eltávolítása, illetve azok elhelyezésének megakadályozása érdekében a törvény a jogsértőkkel szemben bíráság kiszabását helyezi kilátásba.

Az utóbbi időben egyre gyakoribb, hogy a közigazgatási bírságot az ügyfelek nem fizetik meg, illetve a külföldi elkövetők esetében a technikai eszközökkel észlelt szabályszegés esetében a járművezető, illetve az üzembentartó személyi adatainak ismerete hiányában nem kerülhet sor felelősségre vonásukra.

A törvény a közigazgatási bírságolható szabályszegések körét átalakítja, egyszerűsíti az eljárás lefolytatását. A visszatartás jogintézményénél megszünteti a diszkriminációt, így azonos módon kell eljárni a magyar és a külföldi szabályszegőkkel szemben. A közigazgatási bírság kikényszerítése, a befizetési hajlandóság növelése és a hatékonyabb végrehajtás érdekében a törvény további szigorításokat vezet be. Az objektív felelősség esetében egyértelműsíti, hogy a jelenlegi 60 nap eljárási határidőnek minősül és az elkövetéstől számított hat hónap után felelősségre vonásra nem kerülhet sor.

A közigazgatási bírság hatékony végrehajtásának egyik jelentős akadálya az, hogy jelenleg nincs egységes, központi közigazgatási bírság nyilvántartás. A törvény ezt a hiányosságot pótolja, és megteremti a központi közigazgatási bírság nyilvántartás alapjait.

A légiközlekedésről szóló 1995. évi XCVII. törvény (a továbbiakban: Lt.) módosítását elsősorban Magyarország Európai Uniós tagságából eredő jogharmonizációs kötelezettség indokolja.

A légiközlekedés védelmével összefüggésben álló módosítások egyrészt a légiközlekedési hatóság adatkezelésére vonatkozó, másrészt a miniszteri rendeletalkotásra irányuló felhatalmazó rendelkezéseket tartalmaznak.

Az izlandi vulkáni hamufelhő okozta nemzetközi légiforgalmi fennakadások irányították rá a figyelmet arra, hogy noha az Európai Unió rendelettel szabályozza a légiutasok jogait járatkésések és törlések esetén, a gyakorlatban az utasok tájékoztatása több alkalommal nem valósult meg, mivel a légitársaságnak az adott repülőtéren nem volt képviselője. Az ilyen helyzetek elkerülésére vonatkozik az törvény azon rendelkezése, amely szerint a légitársaságok kötelesek szerződést kötni képviseletük ellátására ha saját maguk nem rendelkeznek képviselővel.

A repülőtéri díjakról szóló 2009. március 11-i 2009/12/EK európai parlamenti és tanácsi irányelv előírásait 2011. március 15-ig kell átültetnie a tagállamoknak. Az irányelvnek való megfelelést szolgálja az Lt. azon módosítása, hogy a korábban csak nemzetközi kereskedelmi repülőterek igénybevételéért fizetendő díjra vonatkozó szabályok a kereskedelmi repülőterekre vonatkozzanak. Ezzel kapcsolatban szükséges a miniszteri felhatalmazás módosítása is.

A Bizottság 691/2010/EU rendelete előírja, hogy a léginavigációs szolgálatok és a hálózati funkciók teljesítményrendszerében a nemzeti felügyeleti hatóság által kidolgozott teljesítményterveket a tagállam hagyja jóvá. A módosítás a teljesítménytervek elfogadását állami feladatként rögzíti, amely ellátására a közlekedésért felelős minisztert jelöli ki.

Az Lt. módosításával a légiforgalmi irányító és a körzeti repüléstájékoztató szolgálat tagjainak képzése nem képezne kivételt a hatósági engedélyezés alól, így nem a miniszter által kijelölt szervezet, hanem valamennyi engedéllyel rendelkező szervezet végezheti a képzési tevékenységet, ezáltal biztosítva a versenyt a képzés területén.

A légiközlekedéssel összefüggő tevékenységek meghatározására a vonatkozó közösségi rendeletekkel összhangban kerül sor.

A fentieken túl a törvény több pontosítást is tartalmaz, amely a jogalkalmazást segíti és fokozza a légiközlekedés biztonságát.

2009. június 4-én hatályba lépett az Európai Parlament és a Tanács 2009/33/EK irányelve a tiszta és energiahatékony közúti járművek használatának előmozdításáról. Az irányelv átültetésének határideje 2010. december 4. Az irányelv célja, hogy ösztönözze és a tiszta és energiahatékony járművek beszerzését, piacot teremtsen a gyártók korszerű és környezeti, energetikai szempontból kedvező jellemzőkel bíró gyártmányainak, ezáltal javítsa a közúti közlekedési alágazatnak környezetvédelmi, éghajlat- és energiapolitikájához való hozzájárulását. Ennek érdekében előírja az ajánlatkérő szervek, az ajánlatkérők és egyes piaci szereplők számára, hogy a közúti járművek beszerzésekor vegyék figyelembe a járművek teljes élettartamához kapcsolódó energetikai és környezeti hatásokat, beleértve az energiafelhasználást, valamint a szén-dioxid- és bizonyos szennyezőanyagok kibocsátását.

Az irányelv nem határoz meg környezeti és energetikai minimum követelményeket, nem írja elő a közbeszerzés során környezeti hatások figyelembe vételének súlyát, csupán azt rögzíti, hogy a tagállamok gondoskodnak arról, hogy 2010. december 4-től a közbeszerzési eljárás lefolytatására kötelezett ajánlatkérő szervek, valamint a közlekedési közszolgáltatást végző piaci szereplők a közúti járművek beszerzésekor, vegyék figyelembe az üzemeltetéssel járó, a jármű teljes élettartamára megállapított energetikai és környezeti hatásokat.

A tiszta és energiahatékony közúti járművek használatának előmozdításáról szóló, az Európai Parlament és a Tanács 2009/33/EK irányelvének (a továbbiakban Irányelv) előírásai egyebek mellett a közszolgáltatási szerződés alapján menetrend szerinti autóbuszos személyszállítást végző szolgáltatók járműbeszerzéseit is szabályozni kívánja abból a célból, hogy az ilyen célra beszerzett autóbuszok a környezetet jobban kímélő és gazdaságosabb energiafelhasználású járművek legyenek.

A 2004. évi XXXIII. törvény (a továbbiakban: Busztv.) módosításával biztosítható az az uniós és hazai elvárás, hogy a közösségi közlekedésben működő szolgáltatók egyre inkább környezetbarát és energiahatékony autóbuszokat üzemeltessenek. Ennek érdekében az autóbuszos közszolgáltatási személyszállítási kötelezettséget ellátó szolgáltatók kiválasztása során is elbírálási szempontként meg kell jelennie, valamint a közszolgáltatási feladatok meghatározása körében az ellátásért felelősök számára feladatként kell meghatározni a környezetkímélő és energiahatékony járművek alkalmazását.

A jogharmonizációs záradékban jelezzük, hogy a Busztv. módosítása az Irányelvnek csak részbeni harmonizációját valósítja meg, a teljes harmonizációhoz szükséges kormányrendelet megalkotása is.

A vasúti közlekedésről szóló 2005. évi CLXXXIII. törvény (a továbbiakban: Vtv.) módosítása azért szükséges, mert a Vtv. megalkotásakor a jogalkotók csak az ún. nagyvasútra vonatkozó szabályokat alakították ki, a keskeny nyomtávú vasútra, az iparvágányokra (a Vtv. fogalommeghatározása szerint: saját célú pályahálózatra) és a sífelvonókra vonatkozó kedvezőbb rendelkezések kialakítására nem került sor. A törvény készítésekor általános nézet volt, hogy a magyar vasutak olyan leromlott állapotban vannak, amely miatt szükségesnek mutatkozott a nagyobb hatósági kontroll az engedélyezési és felügyeleti eljáráson keresztül, így az új, európai uniós jogszabályokon alapuló intézmények esetén - bár az irányelvek átültetésekor lehetőség lett volna a mentességek alkalmazására - a nagyvasútra vonatkozó szabályok átültetésére került sor megkülönböztetés nélkül valamennyi vasúti társaságra. Ennek az eredménye az lett, hogy a kis költségvetésből gazdálkodó vasutak esetében a működési engedély, a vasútbiztonsági tanúsítvány és engedély, valamint a kapcsolódó ellenőrzési eljárások indokolatlan terhet jelentenek, költségeit a kisebb vasúti társaságok nem tudják megfizetni. Erre tekintettel - a törvény hatálybalépése óta felszínre került problémák kezelése végett - a Vtv. módosítása szükséges, mivel arra az EU által elfogadott jogi normák lehetőséget biztosítanak, tagállami hatáskörbe utalva az önálló rendszerek mentesítését az Irányelv rendelkezései alól.

Az előbb felvázolt problémákon túl a törvény a közösségi vasutak biztonságáról szóló 2004/49/EK irányelv (vasúti biztonsági irányelv) módosításáról szóló 2008. december 16-i 2008/110/EK európai parlamenti és tanácsi irányelv, a vasúti rendszer Közösségen belüli kölcsönös átjárhatóságáról szóló 2008. június 17-i 2008/57/EK európai parlamenti és tanácsi irányelv, valamint a 2004/49/EK európai parlamenti és tanácsi irányelvnek a közös biztonsági mutatók és a balesetek költségeinek számítására szolgáló közös módszerek tekintetében történő módosításáról szóló 2009. november 27-i 2009/149/EK bizottság irányelv egyes rendelkezésének átültetését is megvalósítja.

A törvény ezen kívül a jogszabály gyakorlati alkalmazása során feltárt problémák megoldását is célozza. Megoldást kínál például a működési engedély felfüggesztésének és visszavonásának részletes szabályai hiányából adódó problémákra. A módosítás nyomán nem csak a vasúti járművek üzembe helyezési engedélye, hanem az elvi előzetes típusengedély, az előzetes típusengedély és a típusengedély is műszaki engedélynek minősül, így ezeknek az esetében is érvényesülnek a műszaki engedélyre vonatkozó szabályok, ezzel kitöltve a joghézagot ezeknek az engedélyeknek az esetében.

A módosítás pontosítja továbbá, hogy kinek kell benyújtania a hálózat hozzáférési szerződést a közlekedési hatósághoz abban az esetben, ha a felek el kívánnak térni a hálózati Üzletszabályzatban meghatározott feltételektől.

A törvény rendezi azt a problémát is, hogy a vasúti igazgatási szerv feladatai maradéktalan ellátása érdekében ne csak a vasúti pályahálózat működtetőhöz tudjon adatok kérése végett fordulni, hanem ugyanolyan feltételekkel a vasúti pályakapacitás-elosztó szervezethez és a fejlesztési közreműködőhöz is.

A módosítás tartalmazza továbbá a veszélyes áruk szállításáról szóló nemzetközi egyezmények becikkelyezésére szolgáló törvényeket is azért, hogy a veszélyes áruszállítási biztonsági tanácsadóra vonatkozó személyes adatokat nyilván lehessen tartani, ami adatvédelmi okok miatt csak törvényben szabályozható.

A törvény tartalmazza továbbá a víziközlekedésről szóló 2000. évi XLII. törvényben (a továbbiakban: Vkt.), valamint a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvényben (a továbbiakban: Aptv.) az eddig munkanapokban meghatározott közigazgatási eljárási határidők naptári napokban történő meghatározását is.

-----STARTING---POINT---RESZLETES---

Az 1. §-hoz

A törvény lehetőséget teremt a honvédségi járművek műszaki vizsgáztatása esetében az általánostól eltérő szabályozás létrehozására, mely lehetőség a hatályos jogszabályi rendelkezések értelmében a Magyar Honvédség, a nemzetbiztonsági szolgálatok és a rendvédelmi szervek tagjai, egyes járművei és magánútjai tekintetében is biztosított. Az eltérés természetesen csak abban az esetben és annyiban indokolt, amennyiben az a közlekedésbiztonság veszélyeztetésével nem jár.

A 2. §-hoz

A közlekedési hatósági feladatok különleges csoportját képezik a közúti közlekedési igazgatási és nyilvántartási feladatok, amelynek önálló megjelenítése az állami feladatok sorában indokolt annak érdekében, hogy ezen hatósági feladatkörben is a közúti közlekedésről szóló törvény alapján történő szabályozás és hatósági feladat-ellátás legyen kialakítható.

A 3. §-hoz

A közúti közlekedés állami feladatainak ellátása a Kormány felelőssége, azonban indokolt a Kormány tagjai közül kiemelni a közlekedésért felelős miniszter különleges szerepkörét, amely a miniszterek között elsődleges felelősségében nyilvánul meg a közúti közlekedés vonatkozásában és megalapozza az ágazat irányítása és felügyelete tekintetében elsődleges felelősségét.

A 4. §-hoz

A közutak mentén elhelyezett, a közlekedés biztonságát veszélyeztető táblák, jelzések hatékonyabb visszaszorítása érdekében szabályozni szükséges az 50 és 100 méterre elhelyezhető táblák méretét, továbbá a szankcionálás lehetőségét.

Az 5. §-hoz

A törvény megteremti a jogalapot a közlekedési hatóság részére az engedély nélküli útlezárások esetében az intézkedés lehetőségére.

A 6. §-hoz

A közúti biztonsági auditori tevékenység folytatásának alapvető szabályait határozza meg a törvény, melyet törvényi szinten indokolt szabályozni.

A 7. §-hoz

A közúti közlekedés résztvevőinek nevelése, oktatása, szakképzése körében alkalmazott módosítások a képzés modernizációjához, illetőleg a színvonal emeléséhez szükséges jogi kereteket teremtik meg.

Alapvető igazgatási cél, hogy a hatóság a járművezetőkről és a közúti közlekedési szakemberekről egységes nyilvántartási rendszert tudjon vezetni, amely rendszerben minden olyan adat megtalálható legyen, ami ahhoz szükséges, hogy a hatóság folyamatosan nyomon követhesse a különböző kategóriájú vezetői engedélyeket, illetőleg a közúti közlekedési szakemberek jogosultságait. Az első cél tehát az, hogy a hatóság átlássa a mindenkori helyzetet és egységes, átfogó képpel rendelkezzen arról, hogy ki, és mit vezethet, illetőleg vizsgáztathat. Ez a rendszer későbbiekben lehetőséget teremt arra is, hogy a járművezetők teljes előéletét, vizsgáit és a velük kapcsolatos problémákat a közlekedési hatóság statisztikai szempontból elemezze és ebből a fejlesztésre vonatkozó következtetéseket vonhasson le.

A jelen törvénnyel bevezetendő változások is azt a célt szolgálják, hogy forgalom résztvevőinek vizsgáztatása egységesen magas színvonalon és átláthatóan valósuljon meg.

Hosszú távú cél továbbá, hogy a járművezetői vizsgabiztosok, szakoktatók és iskolavezetők képzése felsőoktatási képzési rendszerben történjen. Ennek első lépése, hogy ezen szakemberek képzését a jogszabály szakirányú felsőoktatási intézményekhez rendeli. Jelen törvénnyel még nem lesz kötelező a diplomás képzés bevezetése és a tevékenység gyakorlásának sem feltétele ilyen, vagy ehhez hasonló képesítés megszerzése, azonban a hosszú távú cél az, hogy ezek a szakemberek mindenképpen rendelkezzenek a szakmájuknak megfelelő felsőfokú végzettséggel. Ez a célkitűzés összhangban van az Európai Unió Parlamentjének és Tanácsának 2006/126/EK irányelvével, amely IV. számú Melléklete konkrét ajánlást tartalmaz a járművezetői vizsgabiztos képesítésére vonatkozóan.

A 8-9. §-hoz

A törvény a már korábban átültetett közúti fuvarozásban utazó tevékenységet végző személyek munkaidejének szervezéséről szóló 2002/15/EK európai parlamenti és tanácsi irányelvnek való pontosabb megfelelést szolgálja.

A 10. §-hoz

A törvény összhangban áll a közúti közlekedésbiztonságra vonatkozó szabályok határokon átnyúló végrehajtásának elősegítéséről szóló az Európai Bizottság által tárgyalt irányelv-javaslattal, amely arra irányul, hogy az alábbi szabályszegések esetében biztosítsa a vonatkozó szabályok végrehajtását függetlenül attól, hogy az Európai Unión belül hol követték el a jogellenes cselekményt, illetve hogy az elkövetéskor használt járművet hol tartják nyilván.

Ebbe a körbe tartozik a biztonsági öv használatának elmulasztása, az ittas vezetés, a gyorshajtás, és a tilos jelzésen áthaladás.

A törvény lehetővé teszi, hogy ezeknél a tényállásoknál a helyszíni ellenőrzés alkalmával a bírság kiszabására határozathozatal nélkül kerüljön sor.

A közúti forgalomban történő ellenőrzés során, ha az elkövető személye a helyszínen megállapítást nyer, a hatóság eljáró tagja a 20. § (4a) bekezdés szerinti bírság kiszabásáról hozott döntését közli az elkövetővel.

Ha az elkövető a jogsértés tényét nem vitatja, a döntéssel szemben fellebbezésnek nincs helye, amelyről az ügyfelet a helyszínen tájékoztatni kell.

Az ügyfél a bírság kiszabásáról egy több nyelven kiállított bizonylatot kap, hasonlóan a visszatartás alkalmazása során átadott irathoz. A bizonylat részletes tartalmát kormányrendelet határozza meg.

A bírság kiszabására vétkességi felelősség elvén kerül sor, amely a biztonsági öv elmulasztása és az ittas vezetés esetében eddig is így volt (bár ez utóbbinál szabálysértés miatt, amely ezzel megszűnik). Alapvető különbség a jelenlegi szabályozáshoz, hogy a gyorshajtás és a tilos jelzésen áthaladás esetében, amennyiben a járművezető a helyszínen ismertté válik, vele szemben az eddig lefolytatott szabálysértés helyett a helyszínen bírság kerül kiszabásra, az üzembentartó nem vonható felelősségre. Azonos jogsértéshez azonos szankció tartozik úgy a vétkességi, mind az objektív felelősségnél. Ezért a 20. § (1) bekezdés k) pontjában meghatározott tényállásokhoz fűzhető szankció 10.000 - 300.000 forint között kerülhet meghatározásra. Az ide tartozó tényállásokat és az azokhoz kapcsolódó bírság mértékét kormányrendelet határozza meg.

A 11. §-hoz

A törvény rendelkezése szerint a bírságot a szabályszegést követő hatvan napon belül kell kiszabni. A végrehajtásáról szóló kormányrendelet ezt a határidőt jogvesztőnek minősítette, amely az ügyek egy részénél nem tartható. A cselekmény elkövetésétől az eljárás megindításáig - mivel a felvételeket több szervezeti egység készíti - több nap is eltelhet. Az eljárás megindításáról szóló értesítéshez, az egyéb eljárási cselekményekhez az ügyfél jogainak biztosításához szükséges időtartam - pl. annak érdekében, hogy az ügyfél élhessen kimentési jogaival, az eljárás megindításáról szóló értesítés kézbesítésétől számított 22 nap múlva kerül sor a bírság kiszabására, vagy az irat-megismerési jog gyakorlásának biztosítása, amely akár több hetet is igénybe vehet - már önmagában a jogvesztő határidő beálltát eredményezheti. Ez ahhoz vezetett, hogy az ügyek egy részében az eljárást a határidő eltelte miatt meg kellett szüntetni, amely az objektív felelősség létjogosultságát kérdőjelezte meg.

A törvény szerint az elkövetéstől számított hatvan nap áll rendelkezésre a hatóságnak az eljárás lefolytatására, amely a Ket. alapján ügyintézési határidő. Ez a rendelkezés azonban nem eredményezheti, hogy a hatóság az elkövetéstől számítva bármikor eljárást indíthat, ezért a jogbiztonság érdekében a törvény meghatározza, hogy az objektív felelősség hatálya alá tartozó szabályszegések miatt a cselekmény elkövetésétől számított hat hónapon túl közigazgatási eljárás nem indítható.

A törvény szerint - összhangban a Ket. rendelkezéseivel - az ügyintézési határidőn belül a hatóságnak nem csupán a döntést kell meghoznia. E szabály alapján nem elegendő, hogy a határozathozatal megtörténjen, hanem ezt követően haladéktalanul - még az ügyintézési határidőn belül - intézkedni kell a hatóság döntésének közlése (a postára adás) érdekében.

A 12. §-hoz

A törvény meghatározza, hogy amennyiben a technikai eszközökkel rögzített szabályszegés miatt a járművezető felelősségre vonására került sor, az üzembentartóval szemben a 21. § (2) bekezdés szerinti eljárás nem indítható.

A 13. §-hoz

Az európai uniós kötelezettségek, valamint a közigazgatási bírság hatékonyabb érvényesítése és végrehajtása szükségessé teszi egy olyan központi nyilvántartás létrehozását, amely egységesen tartalmazza minden közigazgatási hatóság által megállapított közigazgatási bírságra, egyéb intézkedésre (visszatartás) és annak végrehajtására vonatkozó adatokat. Az e nyilvántartás felállítására, az abban szereplő adatok kezelésére vonatkozó rendelkezések törvényi szabályozást igényelnek, figyelemmel a személyes adatok védelméről és a közérdekű adatok nyilvánosságáról szóló 1992. évi LXIII. törvényben előírt alkotmányos követelményekre.

A nyilvántartással kapcsolatos eljárás nem a közigazgatási bírságolási eljárás része. Erre vonatkozóan nem az 1988. évi I. törvényt (a továbbiakban: Kkt.), hanem a Ket.-nek a hatósági nyilvántartásokra vonatkozó szabályait kell alkalmazni.

A törvény létrehozza a központi közigazgatásibírság nyilvántartást, amely nyomon követhetővé teszi többek között azt is, hogy az ugyanazon jogsértés miatt szabott-e ki valamely hatóság közigazgatási bírságot. Ezzel kizárható a kétszeres büntetés, illetve a más jogágba tartozó eljárás megindítása. A központi nyilvántartás lehetővé teszi azt is, hogy a közúti ellenőrzések során az eljáró hatóságok észlelhessék a fennálló közigazgatási bírságtartozást és annak megfizetésig alkalmazhassák a visszatartás jogintézményét, függetlenül attól, hogy azt más hatóság szabta ki.

A 14. §-hoz

A hatályos szabályozásban lévő hivatkozás nem volt megfelelő, ezért indokolt a módosítás, valamint a törvény megteremti a jogszabályi alapot az ellenőrzést végző hatóság számára a műszaki vizsgáztatás során a már minősített járműveknek a vizsgálat helyszínén történő ellenőrzésére.

A 15. §-hoz

A törvény a hatósági szerződéssel rendelkező tanúsító szervezetek esetében teszi lehetővé a forgalomba helyezés előtti vizsgálat során a tényállás tisztázásában való közreműködést. Tekintettel arra, hogy a közúti járművek műszaki megvizsgálásáról szóló 5/1990. (IV. 12.) KöHÉM rendelet 10. § (1) és (8) bekezdése ma is biztosítani kívánja a tanúsító szervezet részére az e tevékenységben való közreműködést, így e jogosultság törvényi szinten történő szabályozása is szükséges.

A 16. §-hoz

A hulladékgazdálkodásról szóló 2000. évi XLIII. törvény csak általánosságban, a hulladékká vált termékekkel kapcsolatban rögzíti a gyártói és forgalmazói kötelezettséget. Indokolt törvényi szinten meghatározni a hulladékká vált gépjárművek esetében fennálló gyártói, forgalmazói kötelezettséget, mely a gépjárművek bontására vonatkozik.

A 17. §-hoz

A módosítás lehetővé teszi továbbá az önkormányzatok és egyéb beruházok esetében is az építtetői jogkör gyakorlását, azonban csak a törvény szerinti esetekben. Ezen szabályozás lehetővé teszi az országos utakat érintő új építéseket, fejlesztéseket.

A 18. §-hoz

Az engedélyezési eljárások esetében indokolt a hatásterület fogalmának tisztázása, pontosítása, mellyel a közigazgatási eljárások gyorsabbá, hatékonyabbá válhatnak.

A közmeghallgatás kizárására - a Ket. rendelkezéseire figyelemmel - törvényi szabályozással van lehetőség. A törvény az engedélyezési eljárások egyszerűbb lebonyolítását biztosítja.

A 19. §-hoz

A törvény a közúti biztonsági audit elvégzésének kötelezettségét rögzíti, melyet törvényi szinten szükséges rendezni.

A 20. §-hoz

A Kkt. 32. § (1) bekezdését az egyes közlekedési tárgyú törvények módosításáról szóló 2007. évi CLXXV. törvény módosította 2008. január 1-jei hatállyal, azonban a megváltoztatott fogalomhasználat szakmai szempontból nehezen kezelhető és pontatlan. A korábbi fogalomrendszerhez visszatérés, a szakmailag helyes törvényi szöveg újbóli beépítése a törvény szövegébe jobban szolgálja a Polgári Törvénykönyvről szóló 1959. évi IV. törvény rendelkezéseinek való megfelelést.

A 21. §-hoz

A közút kezelőjének esetlegesen felmerülő kártérítési felelősség alóli kimentése érdekében indokolt közútkezelői hozzájáruláshoz kötni a közúttól két méter távolságon belüli fa ültetését, kivágását.

A 22. §-hoz

A törvény bevezeti a tanfolyam, a szaktanfolyam, a zárt rendszerű elektronikus távoktatás és zárt rendszerű képzés menedzsment rendszer fogalmát, megteremtve ezzel a korszerű képzés lehetőségét. Ezzel lehetőség nyílik arra, hogy a tanuló szabadon döntsön a képzési módszer megválasztásában és akár távoktatás keretében sajátítsa el a közlekedési alapismereteket.

Ennek törvénybe iktatása az információs társadalom fejlődése által támasztott új követelmény.

A hatályos közúti közlekedésről szóló 1988. évi I. törvény szövegezése nem jeleníti meg az e-learning lehetőségét, azonban nem is zárja ki annak alkalmazását a járművezető-képző tanfolyamokon. A törvényi szabályozás ebben az esetben elsősorban a minőség biztosítását kívánja megvalósítani azáltal, hogy az elektronikus távoktatási formában megvalósuló elméleti képzést, illetőleg az ehhez szükséges informatikai hátteret csak olyan szolgáltatással teszi lehetővé megvalósítani, amely - a jogszabály kötelező rendelkezése miatt - megfelel a meghatározott minőségi követelményeknek. A részletes szabályozás kialakításához kormányrendeleti és miniszteri rendeleti szabályozás is szükséges, azonban a törvény szintjén is indokolt megjeleníteni az e-learning fogalmát, az alkalmazásának lehetőségét és a követelmények fő jellemzőit.

A 23. §-hoz

A felhatalmazó rendelkezések módosítását, kiegészítését a törvényben foglalt normatív rendelkezések végrehajtási normáinak kidolgozásához szükséges felhatalmazások biztosítása, illetve a hatályos felhatalmazó rendelkezések pontosítása indokolja.

A közlekedésbiztonsági tevékenységek szakmai követelményrendszerét valamennyi közútkezelő számára kötelező érvénnyel kell kormányrendeleti szinten szabályozni, valamint az intelligens közlekedési rendszerek kiépítésének, üzemeltetésének, fejlesztésének részletes szabályait kormányrendeletben kell megállapítani.

A § a közlekedésért felelős miniszter részére megadja a közlekedési igazgatási feladatok rendeleti szinten történő szabályozására a felhatalmazást.

A Magyar Honvédség által üzemeltetett járművek műszaki vizsgáztatására, környezetvédelmi felülvizsgálatára vonatkozó speciális jogszabályi rendelkezések miniszter által történő megállapításához törvényi felhatalmazás szükséges.

A kiszabott bírságok befizetési hajlandósága az utóbbi időben jelentősen csökkent, közel 4 milliárd forint megfizetésére nem került sor. A végrehajtási eljárás hosszadalmas, gyakran nem vezet eredményre. A törvény ezért lehetővé teszi, hogy amennyiben a járműnyilvántartásban szereplő üzembentartó a jogerősen kiszabott és végrehajtható közigazgatási bírságot a rendelkezésére álló határidőn belül nem fizette be, az eljáró hatóság kezdeményezze körzetközponti jegyzőnél (okmányiroda) a szabályszegéshez használt gépjármű forgalomból történő ideiglenes kivonását.

Várhatóan ez az intézkedés ösztönözni fogja az ügyfelet, hogy még a jármű forgalomtól történő kivonásának jogerőre emelkedése előtt befizesse a bírságot, ezzel elkerülje ezen joghátrányt, másrészt a már kivont jármű ismételt forgalomba helyezésének mielőbbi elrendelése érdekében kiegyenlítse a bírságot.

A 24. §-hoz

A törvény a közúti infrastruktúra közlekedésbiztonsági kezeléséről szóló 2008. november 19-i 2008/96/EK európai parlamenti és tanácsi irányelvnek való részbeni megfelelést is szolgája, ezért a Kkt. jogharmonizációs záradékának kiegészítése szükséges.

A 25. §-hoz

A törvény 8-9. §-ai által kialakított szabályozás miatt szükséges a 18/B. § bevezető - hivatkozást tartalmazó - szövegének pontosítása, amelyre vonatkozó szövegcserés megoldást tartalmaz a §, valamint a Ket. határidőszámításra vonatkozó szabályainak megváltozása miatt szükséges módosításokat tartalmaz.

A 26. §-hoz, 29-30. §-hoz és 33. §-hoz

A hatályos Lt. 2. § (1) bekezdés m) pontja szerint az állam feladata a légiforgalmi irányító és körzeti repüléstájékoztató szakszemélyzet képzése, képzésének koordinálása. Ezen feladatát az állam a HungaroControl Magyar Légiforgalmi Szolgálat Zrt.-n keresztül látja el, amelynek kizárólagos részvényese. A hatályos szabályozás szerint [Lt. 30. és 31. §-ok, valamint a légiforgalmi irányító szolgálatot ellátó és a légiforgalmi szakszemélyzet képzését végző szervezetről szóló 83/2006. (XII. 13.) GKM rendelet] a légiforgalmi irányítók és körzeti repüléstájékoztatók képzését a HungaroControl Zrt. a közlekedésért felelős miniszter kijelölése alapján végzi.

A 216/2008/EK rendeletnek a repülőterek, a légiforgalmi szolgáltatás és a léginavigációs szolgálatok tekintetében történő módosításáról, valamint a 2006/23/EK irányelv hatályon kívül helyezéséről szóló 1108/2009/EK európai parlamenti és tanácsi rendelet 8c. cikk (7) bekezdése értelmében a légiforgalmi irányító szakszemélyzet képzését valamennyi olyan szolgáltató jogosult végezni, amely rendelkezik a rendeletben foglalt követelmények alapján kiadott engedéllyel. Addig, amíg az Európai Bizottság a végrehajtáshoz szükséges intézkedéseket meg nem hozza, a hivatkozott cikk nem alkalmazandó, ezen intézkedések meghozatalának végső határideje 2012. december 31. Mindemellett a jogszabályi kijelölés megszüntetésével szabaddá válik a képzés piaca, előkészítve ezzel a 1108/2009/EK rendelet végrehajtását. A képzési tevékenységet folytatni kívánó szolgáltatóra vonatkozó követelmények szabályozása nemzeti szinten valósult meg, a léginavigációs szolgálatot és légiforgalmi szolgáltatást ellátó szakszemélyzet szakszolgálati engedélyéről és képzéséről szóló 17/2008. (IV. 30.) GKM rendelet részletesen meghatározza a képző szervezetek engedélyezésével kapcsolatos eljárást, az engedély kiadásának feltételeit és az engedély tartalmát. A GKM rendelet a közösségi légiforgalmi irányítói szakszolgálati engedélyről szóló 2006/23/EK irányelvvel összhangban született meg, amely rendelkezései egyebekben a 1108/2009/EK rendelet 2. cikk második mondata alapján átmeneti jelleggel alkalmazandók a 8c. cikkben említett intézkedések alkalmazásának kezdetéig.

Az állam feladatainak 2. §-ban történő módosításával az államnak ugyan már nem lesz feladata a szakszemélyzet képzése, azonban ahhoz, hogy az i) pontban állami feladatként meghatározott szolgálatot fenntartsa, nélkülözhetetlen a légiforgalmi irányítók utánpótlásáról való gondoskodás. A légiforgalmi irányítók képzése a 2006/23/EK irányelv alapján született, a léginavigációs szolgálatot és légiforgalmi szolgáltatást ellátó szakszemélyzet szakszolgálati engedélyéről és képzéséről szóló 17/2008. (IV. 30.) GKM rendelet alapján a légiforgalmi irányítók képzése kezdő képzésből és munkahelyi képzésből áll. Amennyiben a továbbiakban nem tartjuk fenn az állami kijelölést, úgy kezdő képzést bármely, az EK rendeletben támasztott feltételek alapján engedéllyel rendelkező szervezet végezhet. Munkahelyi képzést azonban kizárólag a légiforgalmi irányító szolgálat végezhet, amely Magyarországon a HungaroControl Zrt., kizárólagos állami tulajdonban lévő gazdasági társaság. A munkahelyi képzés az Lt. 61/A. § (3) bekezdés j) pontjának módosítását követően is a HungaroControl Zrt. feladata marad, ahhoz azonban, hogy legyen olyan növendék, aki alkalmas a munkahelyi képzés megkezdésére, vagyis elvégezte a kezdőképzést, az államnak gondoskodnia kell arról, hogy legyenek kezdő képzést végzett személyek, amely képzésről gondoskodhat akár saját gazdasági társasága, akár közbeszerzés útján is.

Az Lt. 30. és 31. §-ának módosítása a HungaroControl miniszteri kijelölésének megszüntetését szolgálja, így a módosítással bármely engedéllyel rendelkező szervezet folytathat képzést.

Az Lt. 2. § (1) bekezdésében az állami feladatok sorába kerül a léginavigációs szolgálatok és a hálózati funkciók teljesítményrendszerében kidolgozott teljesítménytervek elfogadása és az Európai Bizottság számára történő elküldése. A 691/2010/EU rendelet ezen feladatot a tagállamok vonatkozásában állapítja meg, azonban nemzeti szinten szükséges a felelős személy pontos meghatározása, amely a közlekedésért felelős miniszter.

A 27. §-hoz

A közös légiközlekedés-védelmi alapkövetelmények végrehajtásához szükséges részletes intézkedések meghatározásáról szóló 2010. március 4-i 185/2010/EU bizottsági rendelet a meghatalmazott ügynök és az ismert szállító vonatkozásában ír elő adatkezelési kötelezettséget a jóváhagyó hatóság, hazánk esetében a légiközlekedési hatóság számára. Európai uniós előírásokra figyelemmel kell rögzíteni az adatkezelést a fedélzeti ellátmány és a repülőtéri készlet meghatalmazott beszállítója vonatkozásában is. Ezen túl szükséges a védelmi tisztek esetében a nyelvtudást igazoló vizsgák eredményeinek légiközlekedési hatóság általi kezelésének rögzítése. Az Lt. módosításával pontosan meghatározásra kerülne az adatkezelés célja és időtartama.

A Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény 41. § (1) bekezdése rögzíti, hogy szolgálati viszony csak büntetlen előéletű személlyel létesíthető. Mindemellett a közalkalmazottak jogállásáról szóló 1992. évi XXXIII. törvény 20. § (2) bekezdés a) pontja is megállapítja a büntetlen előélet feltételét. A szolgálati viszony létesítéséhez szükséges meghatározott adatokat és tényeket a szolgálatra, illetve beosztásra jelentkező személy hatósági bizonyítvánnyal igazolja, és a későbbiekben maga a szolgálati viszony igazolja a büntetlen előéletet. Mindezek alapján a Honvédség állományába tartozó személyek szakszolgálati engedély iránti kérelmének benyújtásához szükségtelen és indokolatlan a hatósági bizonyítvány kiváltása, ezáltal az igazgatási szolgáltatási díj megtérítésének költségei nem terhelik tovább a Honvédség költségvetését.

A 28. §-hoz

Az Európai Unió közvetlenül alkalmazandó rendeletében (a visszautasított beszállás és légijáratok törlése vagy hosszú késése esetén az utasoknak nyújtandó kártalanítás és segítség közös szabályainak megállapításáról, és a 295/91/EGK rendelet hatályon kívül helyezéséről szóló 2004. február 11-i európai parlamenti és tanácsi 261/2004/EK rendelet) rögzíti az utasokat megillető jogokat a merevszárnyú motoros légijárművel történő utazásaik során. A gyakorlatban viszonylag nagy számban fordul el, hogy a légifuvarozók az EK rendeletben előírt tájékoztatási, ellátási kötelezettségeiket nem, vagy nem megfelelően teljesítik, tekintettel arra, hogy nem rendelkeznek minden repülőtéren képviselettel. A gyakorlatban jellemzően a földi kiszolgálásukat is végző ügynökeikre hárul az, hogy járatkésés vagy járattörlés esetén az utasokat tájékoztassák, anélkül, hogy erre a légitársaságtól felhatalmazásuk lenne. A szabályozással azt kívánjuk elérni, hogy a légitársaság az EK rendeletben előforduló minden esetben, minden desztináción rendelkezzen olyan alkalmazottal vagy szerződésben meghatalmazott képviselővel, aki az EK rendeletben előírt kötelezettségeket teljesíti.

A 31. §-hoz

A Ferihegyi Nemzetközi Repülőtér működése kapcsán szükséges, hogy ne csak a fővárosi, hanem a repülőtér szomszédságában működő települési önkormányzatok is adjanak véleményt a fejlesztési tervekről, és ezt a véleményt az engedélyezéskor vegyék figyelembe az illetékes hatóságok. A települési önkormányzatnak harminc napja van a véleményezésre, esetleges hallgatása egyetértést jelent.

A 32. §-hoz

A módosítás téves hivatkozást javít.

A 34. §-hoz

Az Lt. 66/A. § (1) bekezdése hatályos szövege szerint a légiközlekedési bírság legmagasabb összege 3 000 000 Ft, amely a légiközlekedésben működő gazdasági társaságok számára nem jelent megfelelő visszatartó erőt. A Büntető Törvénykönyvről szóló 1978. évi IV. törvény 51. § (3) bekezdése alapján alkalmazható pénzbüntetés legmagasabb összege 108 000 000 Ft. A szankciórendszer alapján indokolt a légkiközlekedési közigazgatási bírság összegét megemelni és annak legmagasabb összegét 100 000 000 Ft-ban meghatározni. A szabályozás figyelemmel van arra, hogy egyes nyilvános repülőtér üzemeltetők az általuk üzemeltetett repülőtér nagyságától függő pénzügyi, gazdasági helyzetben vannak, így a törvény csak a bírság legmagasabb összegét rögzíti. Az utasforgalom figyelembevételével az egyes repülőterek vonatkozásában kiszabható bírság legmagasabb összegét a légiközlekedésért felelős miniszter rendeletben állapítja meg. A szabályozás lényeges újítása, hogy a bírság kiszabásáról szól határozat elleni jogorvoslat a bírság megfizetésére nem jelent halasztó hatályt, a szolgáltatónak a jogorvoslati kérelemtől függetlenül azt meg kell fizetnie. Amennyiben később a fellebbezés, vagy a közigazgatási bíróság határozata alapján a bírság összegét mérséklik, vagy a határozatot megsemmisítik a bírság összegét részben vagy egészben a légiközlekedési hatóság vagy a rendőrség visszafizeti.

A hatályos szabályozás szerint a közigazgatási bírságot a légiközlekedési hatóság szabhatta ki, a törvény szerint ezt követően a rendőrség is kiszabhatja az Lt. 66/A. § (1) bekezdés g) pontjában meghatározott esetben a bírságot, amennyiben a bírságolásra okot adó körülményt a rendőrség észleli, vagy azt a rendőrségnek jelentik be. A légiközlekedési bírságot a Repülőtéri Rendőr Igazgatóság szabja ki első fokon, így a másodfokú hatóság az országos rendőrfőkapitány lesz. E hatáskört megosztó szabályra tekintettel szabályozni kellett a hatásköri összeütközés esetét is. Amennyiben a két szerv között hatásköri összeütközés alakul ki, elsősorban a szervek vezetői egyeztetnek, amennyiben ez nem jár eredménnyel, az eljárásra hatáskörrel rendelkező szervet a közlekedésért felelős miniszter és a rendészetért felelős miniszter közösen jelöli ki.

A 35. §-hoz

Az Lt. 67. § (2)-(2b) bekezdéseiben rögzíti, hogy a védelmi feladatok elsősorban a nyilvános repülőtér üzembentartóját terhelik. Szükséges azonban a törvényben rögzíteni, hogy a rendőrség - kormányrendeletben - taxatív módon meghatározott esetekben köteles átvenni e feladatok ellátását. A rendőrség akkor köteles elsősorban átvenni a védelmi feladatokat, amikor az üzembentartó nem képes vagy nem hajlandó e feladatokat megfelelő színvonalon ellátni. A nyilvános repülőterek biztonságának garantálása a nemzet biztonsága szempontjából is alapvető fontossággal bír, ezért szükséges rögzíteni egyértelműen, hogy amennyiben e kötelezettségének a szolgáltató nem tesz eleget a rendőrség védelmi költségei továbbra is a szolgáltatót terhelik. Ilyen esetekben a szolgáltató köteles átadni a rendőrség részére térítésmentesen a szükséges eszközöket, berendezéseket. A feladatok átvétele kapcsán a rendőrségnél felmerült indokolt költségeket a repülőtér üzemben tartója a következő hónap 20-ik napjáig megtéríti. Az átvétel részletes szabályait kormányrendelet határozza meg.

Az uniós szabályozásnak is megfelelően a nyilvános repülőtereken a biztonság fenntartása a közrend, közbiztonság és a nemzetbiztonság szempontjából is kiemelkedő fontosságú feladat. Indokolt tehát a nyilvános repülőtér meghatározott területeire kíséret nélkül belépő személyekkel szemben fokozott, a büntetlen előéletnél szigorúbb feltételeket meghatározni. Több más jogszabály - így különösen az atomenergiáról szóló törvény - is megkövetel a büntetlen előélet követelményét meghaladó feltételeket. A szabályozás pontosan, taxatív módon meghatározza azokat a feltételeket, amelyeknek a nyilvános repülőtérre belépési engedéllyel rendelkezőknek meg kell felelniük.

Az Lt. 67. § (6) bekezdés módosítását a repülésvédelemről szóló Európai Uniós jogszabályok indokolják. A 300/2008/EK rendelet értelmében a légiközlekedés-védelmi intézkedések kiterjednek mind a repülőtéren, mind a repülőtéren kívüli területekre. A repülőtérre belépő nem utas személyek kísérővel vagy kíséret nélkül léphetnek be. A kísérő nélküli belépés feltétele, hogy rendelkezzenek repülőtér területére belépési jogosultságot igazoló személyazonosító igazolvánnyal, amelynek kiadása előtt és azt követően legalább 5 évente a kérelmezőnél sikeres védelmi háttérellenőrzést kell végrehajtani. Ennek alapján a légiforgalmi irányító, repülőtéri koordinációs, repüléstájékoztató, riasztó, légiforgalmi-tájékoztató, valamint a léginavigációs és távközlési szolgálatot fenntartó szervezet, a légijármű karbantartó és javító szervezet nyilvánosság számára hozzá nem férhető zárt területére történő belépésnél is hasonló eljárást kell alkalmazni. A 185/2010/EU rendelet mellékletének 11.2. pontja alapján a repülőtéren kívüli légiközlekedés-védelmi eljárásokat alkalmazók esetében védelmi háttérellenőrzést vagy foglalkoztatást megelőző ellenőrzést kell végrehajtani. Az ő esetükben is indokolt védelmi háttérellenőrzés végrehajtása.

Az Lt. 67. § (7) bekezdésének nyitó szövege értelmében a repülőtér zárt területére még utasként sem léphetnének be például a büntetett előéletű személyek. A nyitó szövegrész pontosításán túl a módosítás a felsorolás kiegészítését tartalmazza. A hatályos szabályozás diszkriminálja a magyar állampolgárokat a külföldiekkel szemben, hiszen a magyar állampolgárokhoz kapcsolódóan meghatározza, hogy mely nyilvántartásokban ellenőrizhet, míg külföldiek esetében erre nincs lehetőség. A rendőrség általános idegenrendészeti tevékenységet végez, azonban a hatályos törvény szövege nem ad lehetőséget a külföldiek repülőtéri foglalkoztatásához kapcsolódóan az általános idegenrendészeti háttéranyagok beszerzésére. A külföldiek bűnügyi múltjának feltérképezése érdekében szükséges a schengeni információs rendszerben való ellenőrzés lehetőségének szabályozása.

További kiegészítés, hogy a zárt területre nem léphet be, illetve a légiközlekedés területén nem foglalkoztatható az, aki esetében a védelmi háttérellenőrzést 5 évre visszamenőleg a hatóságok nem tudják végrehajtani. A 185/2010/EU rendelet melléklet 1.2.3. pontja és 11.3. pontja illetve 300/2008/EK rendelet mellékletének 1.2.4. pontja légiközlekedés-védelmi háttérellenőrzést ír elő legalább öt évre visszamenőlegesen. Külföldi személyek esetében ez a feladat nem minden esetben hajtható végre, mert egyes külföldi országokkal nincs megfelelő kapcsolata az erre illetékes szerveknek, ezért kell ezt a kitételt rögzíteni.

A törvény tartalmazza a 67. § (9) bekezdés módosítását is a következők szerint. A bevezető szövegrészben megjelenik a 300/2008/EK rendelet szerinti „védelmi háttérellenőrzés” fogalma, ezen túl a rendőrség nem csak a hatályos rendelkezésben meghatározott, hanem a repülőteret üzemeltető szervezet nyilvántartásából is jogosult adatátvételre. Ez azért szükséges, mivel a belépési engedély elbírálását megelőzően a rendőrségnek vizsgálnia kell a kérelmező korábbi repülőtéri múltját (pl. rendelkezett-e korábban már belépővel, történt-e vele szemben súlyos szabályszegés miatt kártyabevonás), valamint folyamatos ellenőrzés szükséges ahhoz, hogy a repülőtérre már belépett és bent tartózkodó személyek jogszerűen tartózkodnak-e az adott területen. Szükség van továbbá a repülőteret üzemeltető szervezet nyilvántartásából történő adatátvételre azért is, hogy a külön jogszabályban meghatározott, ismételt védelmi háttérellenőrzések jogszerű elvégzése előtt a rendőrség ellenőrizhesse, hogy az ellenőrizni kívánt személyt a repülőtér zárt területén foglalkoztatják-e, illetve rendelkezik-e érvényes belépési engedéllyel.

A 36. §-hoz

A nyilvános repülőtér üzemeltetője és a légitársaság jogosult a légiutasoktól a légiközlekedés-védelmi feladatainak ellátására díjat szedni. E díjat azonban kizárólag e célra, az általa üzemeltetett, azon repülőtéren használhatja fel, amelyet az azt megfizető légiutas használt. E díj felhasználását indokolt a jelenleginél hatékonyabb módon ellenőrizni. A hatályos szabályozás szerint az ellenőrzést jelenleg a légiközlekedési hatóság végzi. A törvény az ellenőrzési kötelezettséget a rendőrségre telepíti át, amely a légiközlekedési hatóság - szakhatóságként történő - bevonásával végzi az ellenőrzést. Az ellenőrzés átadását indokolja az is, hogy a repülőtér légiközlekedés-védelmi feladatainak jelentős részét a rendőrség felügyeli, és azt meghatározott esetekben át is veszi a nyilvános repülőtér üzemeltetőjétől.

A 37. §-hoz

A 69. § (1) bekezdése a törvény értelmében úgy módosul, hogy a felelősségbiztosítási fedezet fennállása nem kizárólag a magyar tulajdonban lévő lajstromozásra nem kötelezett polgári légijármű üzemben tartásának a feltétele, tekintettel arra, hogy a tulajdonos honossága a repülésbiztonságot nem befolyásolja, így az ilyen alapon történő megkülönböztetés nem indokolt.

A 38. §-hoz

Az Lt. 71. § 12. pontja határozza meg a légiközlekedéssel összefüggő tevékenységeket. Az egységes európai égbolt létrehozására vonatkozó keret megállapításáról szóló 549/2004/EK európai parlamenti és tanácsi rendelet meghatározza az egységes európai égbolt szabályozási keretének fogalmi rendszerét. A hatályos fogalommeghatározás nincs összhangban az EK rendeletben meghatározott fogalmakkal. A módosítással a légiforgalom-áramlásszervezés is légiközlekedéssel összefüggő tevékenységnek minősül. A légiforgalom-áramlásszervezésre vonatkozó közös szabályok megállapításáról szóló 2010. március 25-i 255/2010/EU bizottsági rendelet alapján a tagállamok megállapítják a rendelet rendelkezéseinek megsértése esetén alkalmazandó szankciókra vonatkozó szabályokat. Az Lt. 66/A. § (1) bekezdés a) pontja alapján van lehetőség szankciót alkalmazni a légiközlekedéssel összefüggő tevékenységre vonatkozó rendelkezések megsértőivel szemben, amely tevékenységbe a fogalommeghatározás módosításával beletartozik a légiforgalmi áramlásszervezés is.

A 39. §-hoz

A módosítás célja, hogy megteremtse a felhatalmazást rendeletalkotásra a Kormány részére. A törvény 35. § (2) bekezdése értelmében a légiközlekedés védelmével kapcsolatos feladatok rendőrség általi átvételének szabályait a Kormány rendeletben határozza meg.

A 40. §-hoz

Az Lt. 74. § (1) bekezdés t) és u) pontjaiban található felhatalmazó rendelkezések módosítása a hatályos szöveghez képest technikai jellegű. A törvény szövegének koherenciája szempontjából lényeges, hogy az utasforgalmi ellenőrzés kifejezést az uniós rendeletekben is használt védelmi ellenőrzés kifejezés váltsa fel.

A 41. §-hoz

Az új uniós szabályok részletesebben szabályozzák, hogy kinek, milyen képzéssel kell rendelkeznie a légiközlekedés védelme területén. A polgári légiközlekedés védelmének szabályairól és a Légiközlekedés Védelmi Bizottság jogköréről, feladatairól és működésének rendjéről szóló 169/2010. (V. 11.) Korm. rendelet 9. § (1) bekezdése alapján a Nemzeti Polgári Légiközlekedés Védelmi Képzési Program tartalmazza a védelmi személyzet kiválasztására, az állandó repülőtéri belépő kártyával rendelkező, valamint védelmi tevékenységet ellátó személy képzésére, oktatására, vizsgáztatására, tanúsítására vonatkozó szabályokat. A törvény alapján az utasbiztonsági ellenőrök képzése a többi védelmi tevékenységet ellátó személy képzésével összhangban lenne szabályozva.

A fentieken túl az új európai uniós rendeletek alapján nem csak az utasokat, hanem minden nem utas személyt is ellenőrizni kell, mielőtt a szigorított védelmi területre lép, ezért az utasbiztonsági ellenőrzés kifejezés használata nem fedi le teljesen az ellenőrizendő területeket.

A jelenlegi rendszer, a 169/2010. (V. 11.) Korm rendelet 4. § c) pontja és 6. § (4) bekezdése, valamint a 7. § (6) bekezdése és 9. § (6) bekezdésének végrehajtása nehéz, és a Nemzeti program nem nyilvános Kormányhatározattal történő elfogadása nem teszi lehetővé, hogy a légiközlekedés védelmében közreműködő szervezetek a „szükséges, hogy ismerje” (need to know) elven hozzáférjenek ahhoz.

Az Lt.-ben felhatalmazást kell adni arra, hogy hasonlóan az utasbiztonsági ellenőrök képzéséhez és felügyeletéhez [Lt. 74. § t) és u) pontok], a közlekedésért felelős miniszter a rendészetért felelős miniszterrel egyetértésben adja ki a képzési programot és minőségbiztosítási programot, amely tartalmazza a repülőtéri azonosító kártyával rendelkezők, és a légiközlekedés-védelmi eljárásokat végrehajtók oktatását, képzését, vizsgáztatását, annak igazolását, illetve külföldi igazolás elfogadásának menetét. Egyrészt az új uniós jogszabályok alapján az utasbiztonsági ellenőrzés nem csak repülőtérhez kötött, továbbá jóval szélesebb körben kötelezi a légiközlekedés-védelmi intézkedést végrehajtók képzését, minőségbiztosítási felügyeletét. Megjelenik a légijármű átvizsgálást, a repülőtéren kívüli légiközlekedés-védelmi tevékenységet végzők képzésének követelménye, amelyet nem sorolhatunk utasbiztonsági ellenőrzés kategóriába. Ráadásul a kifejezés a repülőtéren is zavart okoz, ugyanis a személyzet nem utas, tehát a nem utas személyek légiközlekedés-védelmi ellenőrzése elvileg nem tartozik a rendelet hatálya alá.

A 300/2008/EK európai parlamenti és tanácsi rendeletnek a polgári légiközlekedés-védelem terén végrehajtandó nemzeti minőségbiztosítási programokra vonatkozó követelmények tekintetében való módosításáról szóló 18/2010/EU rendelete tartalmazza a nemzeti minőségbiztosítási program követelményeit. A törvény alapján a rendeletben megjelenő előírások mindenki számára kötelező érvényűek lennének, míg a jelenleg hatályos Korm. rendelet alapján kiadott miniszteri utasítás végrehajtása gazdasági szervezetekre, személyekre nem kötelező. A nemzeti programot viszont jogszabályban nem hirdethetjük ki, ugyanis a Bizottsági határozat, amely csak a tagországokra ír elő kötelezettségeket, nem minősített, viszont nem is publikált a hivatalos újságban, mert az a légiközlekedés védelme szempontjából érzékeny információkat tartalmaz. A követelményeket, előírásokat a nemzeti programban kell rögzíteni és a „szükséges hogy ismerje” elv alapján kell azt a légiközlekedés védelmében közreműködők részére hozzáférhetővé tenni. A Bizottsági határozatban lévő követelmények elrendelése a légiközlekedés védelmében közreműködők felé az Lt. 3/C. § (4) bekezdése alapján védelmi határozattal történne. A képzési és minőségbiztosítási program nem tartalmaz ilyen védett információkat, ezért azokat minősített információk sérelme nélkül ki lehet adni hivatalos közlönyben.

A magyar katonai légijárművek nemzetközi repüléseivel kapcsolatos engedélyek eljárásrendje jelenleg nem szabályozott jogszabályi szinten. A magyar katonai - különösen az MH Pápa Bázisrepülőtérről üzemelő C-17 típusú - repülőgépek nemzetközi repüléseihez szükséges engedélyek időbeni rendelkezésre állása elengedhetetlen, különösen a nemzetközi környezetben végrehajtott műveleti feladatok végrehajtásához.

A felhatalmazó rendelkezések módosítása az előzőekben foglalt célok megvalósítását szolgálja.

A 42. §-hoz

A szakasz az Lt. jogharmonizációs záradékát egészíti ki.

A 43. §-hoz

A §-sal az Lt. 41. § (2) bekezdésének módosításával a törvény összhangját teremtjük meg a repülőtéri díjakról szóló 2009/12/EK (2009. március 11.) európai parlamenti és tanácsi irányelvvel, amely nem csak a nemzetközi kereskedelmi, hanem valamennyi kereskedelmi repülőtérre vonatkozik, amelynek éves utasforgalma az ötmillió főt meghaladja, illetve hatálya kiterjed minden tagállamban a legnagyobb utasforgalmat bonyolító repülőtérre.

A 44. §-hoz

A Busztv. módosítása a Vtv. módosításban szereplőhöz hasonlóan azt a célt szolgálja, hogy megteremtse a törvényi feltételeit annak, hogy az autóbusz-társaságok (szolgáltatók) az autóbuszok épsége, a buszvezetők és az utasok élete, testi épsége és vagyontárgyainak védelme érdekében kamerás megfigyelést végezhessenek az autóbusz-pályaudvarokon, a megállóhelyeken és a járműveken.

A 45-48. §-hoz

A módosítás előírja az önkormányzatok és a miniszter számára, hogy a személyszállítási közszolgáltatási szerződések megkötésekor vegyék figyelembe a közszolgáltatás teljesítésére használt járművek teljes élettartamára számított energetikai és környezeti hatást is, ezzel juttatva érvényre a 2009/33/EK irányelv rendelkezéseit. Előírja továbbá a belföldi menetrend szerinti személyszállítást végző, tehát közszolgáltatási szerződés alapján tevékenykedő autóbuszos személyszállító szolgáltatók részére, hogy autóbuszvásárlásaiknál az Irányelvnek, illetve az annak alapján kiadásra kerülő Kormányrendeletnek megfelelően járjanak el. Ezzel csökkenthető az autóbuszok által kibocsátott légszennyezés mértéke.

A 49. §-hoz

A § a Busztv. jogharmonizációs záradékát egészíti ki a 2009/33/EK irányelvnek való megfeleléssel.

Az 50. §-hoz

A § a 4. pont esetében a vasúti rendszer Közösségen belüli kölcsönös átjárhatóságáról szóló 2008. június 17-i 2008/57/EK európai parlamenti és tanács irányelve olyan értelmező rendelkezésének átültetését tartalmazza, amely törvényi szintet igényel. Az 5-8. pontok esetében az a régi hiányosság kerül kiküszöbölésre, hogy a törvényben nincs meghatározva, hogy mi a normál nyomtáv, mi a keskeny nyomtáv, illetve a széles nyomtáv.

A vasúti jármű fogalmának módosítására a közösségi vasutak biztonságáról szóló 2004/49/EK irányelv (vasúti biztonsági irányelv) módosításáról szóló 2008. december 16-i 2008/110/EK európai parlamenti és tanácsi irányelv 1. cikkének 2. pontjával módosított a közösségi vasutak biztonságáról szóló 2004/49/EK irányelv 3. cikkének u) pontjában található új jármű fogalomnak való megfelelés miatt került sor.

Az 51. §-hoz

A működési engedélyre vonatkozó rendelkezés módosításával a vállalkozások adminisztratív terhei csökkennek. A vasúti társaság számára működésének megkezdéséhez a vasúti igazgatási szerv által kiállított működési engedély szükséges. Az engedély megadása során a hatóság a vállalat jó hírnevét, pénzügyi teljesítőképességét, szakemberek alkalmasságát stb. vizsgálja, amely a vállalathoz kötődik. Az engedély szempontból tehát nincs jelentősége annak, hogy hány darab vasúti pályahálózatot kíván működtetni a vasúti társaság. Erre tekintettel indokolatlan annyiszor engedélyezési eljárást indítani és a jó hírnév stb. meglétét vizsgálni, ahány vasúti pálya van, ehelyett célszerű egy működési engedélyt kiadni.

Ezen kívül a Vtv. 6. § új (8) bekezdésében a vasúttársaságok engedélyezéséről szóló 1995. június 19-i 95/18/EK tanácsi irányelv eddig át nem ültetett 1. cikk (2) bekezdésének átültetése történik meg. A rendelkezés lehetőséget biztosít arra, hogy az általa meghatározott vasúti társaságoknak ne kelljen működési engedélyt kérniük. Ez a rendelkezés eddig azért nem lett átültetve, mert a Vtv. megalkotásakor az volt az elvárás, hogy az új szervezetnek, a vasúti igazgatási szervnek legyen rálátása valamennyi vasúti társaságra. A mostani módosítás indoka, hogy az eltelt idő alatt egyértelművé vált, hogy mind a kisvasutak, mind a sífelvonók, mind pedig az iparvágányok esetében elég bejelentéshez kötni a működést. A sífelvonók bár különleges vasútnak minősülnek, és így a Vtv. hatálya alá tartoznak, azonban nagymértékben eltérnek a többi vasúti közlekedési eszköztől, valamint működésük csak néhány hónapra korlátozódik, így számukra működési engedély előírása nem indokolt. Az iparvágányok tulajdonosainak, üzemeltetőinek fő tevékenysége nem a vasúti közlekedési tevékenység, az iparvágányok fenntartásával céljuk termékeiknek, nyersanyagaiknak az olcsóbb vasúti közlekedés kihasználásával történő mozgatása. Az előírás, hogy vasúti társaságokká váljanak, indokolatlan terhet jelent a számukra. A keskeny nyomtávú vasutak tökéletesen megfelelnek a 95/18/EK irányelv 1. cikk (2) bekezdés a) pontjában meghatározott kritériumnak, miszerint olyan vasúttársaságok, amelyek csak autonóm helyi és regionális vasúti infrastruktúrán működtetnek utasszállító szolgáltatásokat. Ezek a kisvasutak azáltal, hogy keskenyebb a vasúti pályájuk nyomtávja, mint a hagyományos vasútnak, ezért nincs kapcsolat, nincs átjárhatóság a két rendszer között, azaz „autonóm” a kisvasút működése a nagyvasúttól.

Az 52. §-hoz

A működési engedély felfüggesztésének és visszavonásának részletes szabályainak hiánya a jogalkalmazás számára problémát jelentett. A módosítás ezekre a problémákra ad megoldást.

Az 53. §-hoz

A módosítás szövegpontosítást szolgál, annak érdekében, hogy ne csak az üzembe helyezési engedély, hanem az elvi előzetes típusengedély, az előzetes típusengedély és a típusengedély, valamint a próbaüzem engedélyezése is egyértelműen műszaki engedélynek minősüljön.

A próbaüzem esetében az elmúlt évek során a kivitelezők, és az üzemeltetők rendszeresen azt a gyakorlatot követték, hogy a beruházást egy műszaki átadás-átvétellel lezárták, a létesítményt innentől kezdve rendeltetésszerűen használták. Hatósági megkeresésre pedig a felek nyilatkoztak arról, hogy a próbaüzem még tart. Vannak olyan létesítmények, melyek próbaüzeme már közel 10 éve zajlik. Ez nem elfogadható helyzet sem jogilag, sem műszakilag.

Az 54. §-hoz

A rendelkezéssel lehetőség nyílik arra, hogy az országos törzshálózati vasúti pályát és tartozékait magába foglaló pályahálózatot és a regionális vasúti pályát és tartozékait magába foglaló vasúti pályahálózatot olyan gazdasági társaság is működtethesse, amelyben a Magyar Állam csak közvetetten tulajdonos, úgy, hogy a tulajdonos gazdasági társaságnak a Magyar Állam a 100%-os tulajdonosa. Ezzel a módosítással lehetőség nyílik arra, hogy - a MÁV Zrt. átszervezésével - a vasúti pályahálózat működtetése egy holding társaság által történjen.

Az 55. §-hoz

A személyszállító vasúti társaságok a járművek épségének és az utasok életének, testi épségének, poggyászainak és értékeinek védelme érdekében kamerákkal kívánják megfigyelni a járművek belsejét, amely gyakorlat nyugat-európában már régen meghonosodott. Az adatvédelmi biztos felhívta a társaságok figyelmét, hogy videokamerás megfigyelés esetén meg kell teremteni a szükséges jogszabályi hátteret, amelyet a Vtv. új 21/A-21/B. §-ai valósítanak meg.

Az 56. §-hoz

Az új 28/A. §-sal az állam és a pályahálózat-- működtető között megkötésre kerülő szerződés közszolgáltatási szerződésnek minősül, és az állam - amennyiben a költségvetés teherbíró képessége ezt nem teszi lehetővé - már nem csak a költségvetésben biztosíthat forrást, hanem jogszabályi állami kezességvállalás nyújtása révén is lehetővé válik a pályahálózat-működtető finanszírozása az állam kezességvállalásával. Ez az ún. I. vasúti csomag nem megfelelő átültetése miatti, az EU Bizottság által indított kötelességszegési eljárás szempontjából is fontos, mivel legalább 3 éves időszakra kell a pályahálózat-működtető finanszírozását biztosítani, ez nagyobb rugalmasságot ad ebben.

Az 57. §-hoz

A Vtv. 33. §-ának (1) bekezdése esetében 2008/110/EK irányelv 1. cikk 7. pontja a) alpontjának átültetése történik meg.

A keskeny nyomközű kisvasutak, az iparvágányok és a sífelvonók esetében nem indokolt vasútbiztonsági tanúsítvány léte, mivel a 2004/49/EK irányelv 2. cikk (2) bekezdése lehetővé teszi ezeknek a vasúti társaságoknak a kivonását a tanúsítvány alól, azonban a Vtv. megalkotásakor ennek a rendelkezésnek az implementálása nem történt meg. A Vtv. 33. § (1) bekezdése alapján a vasútbiztonsági tanúsítvány azt igazolja, hogy a vasúti társaság létrehozta a biztonsági rendszerét, és képes megfelelni a kölcsönös átjárhatósági műszaki előírásokban, valamint a nemzeti biztonsági szabályokban meghatározott követelményeknek. Az ún. nagyvasutakra vonatkozó átjárhatósági műszaki, előírások sífelvonók és keskeny nyomközű vasutak esetében az eltérő rendszerek miatt szóba sem jöhet, iparvágányok esetében pedig a rövid táv miatt nincs szükség.

Az iparvágányokra a 2004/49/EK irányelv 2. cikk (2) bekezdésének c) pontja vonatkozik, azaz magántulajdonban levő olyan vasúti infrastruktúra, amelyet kizárólag az infrastruktúra tulajdonosa használ saját áruszállításra. a kisvasútra és a sífelvonókra pedig a d) pont vonatkozik, azaz ők a saját hálózatukon közlekedő muzeális és múzeumi, valamint turistavasutak, beleértve a műhelyeket, járműveket és a személyzetet is.

Ezekkel a rendelkezésekkel az említett vasúti társaságok adminisztratív terhei csökkennek.

A rendelkezés egyik kifejezett célja, hogy az iparvágányokat mentesítse az indokolatlan adminisztrációs terhek alól így a vasútbiztonsági engedély megszerzésének kötelezettsége alóli mentesítés, amely ezeknél az integrált vasúti társaságoknál együtt kell, hogy történjen a vasútbiztonsági tanúsítvánnyal, mert külön-külön az egyik vagy a másik kötelezettség alóli mentesítésnek esetükben nincs értelme.

Az 58. §-hoz

A Vtv. 49. § (2) bekezdése a nyílt hozzáférés alól ad felmentést és a 2001/14/EK irányelv 1. cikk (3) bekezdésének átültetést szolgálja, azonban a Vtv. 49. § (2) bekezdésének c) pontja nem megfelelően ültette át az irányelv 1. cikk (3) bekezdésének d) pontját, amelynek eredeti angol szövege a következő: „Member States may exclude from the scope of this Directive: d) privately owned railway infrastructure that exists solely for use by the infrastructure owner for its own freight operations.”

A szöveg alapján - a magyar szabályozástól eltérően - nem feltétel, hogy a vasúti pályahálózat tulajdonosa maga végezze az áruszállítást a saját pályahálózatán, hanem erre megbízást adhat egy vasúti társaságnak.

Ennek az iparvágányok esetén van jelentősége, ahol az iparvágány tulajdonosa nem elsősorban egy vasúti társaság, hanem olyan vállalat, amely a főtevékenységéhez nyersanyagokat szerez be és szállíttat vasúton, vagy a késztermékeit vasúton fuvaroztatja. Ezeknél az iparvágányoknál történik az áru vagonokba történő rakodása, és innen indul a fuvarozás. Tipikusan egy külsős vasúti társaság veszi igénybe az iparvágányt és nem a tulajdonos használja.

Ahhoz, hogy a saját célú vasúti pályahálózatot korlátozás nélkül el lehessen érni, szükséges, hogy az összekötő vasúti pályához minden esetben biztosítva legyen a nyílt hozzáférés. Az irányelv idézett rendelkezése egyébként sem engedi meg az összekötő vasúti pálya esetében a nyílt hozzáférés alóli mentesülést.

Az 59. §-hoz

A saját célú vasúti pályahálózat esetében, ahol egyetlen egy vasúti társaság lát el áruszállítást a vasúti pályahálózat tulajdonosa részére nem indokolt Hálózati Üzletszabályzat készítése. Nem indokolt továbbá a kapacitáselosztás, valamint a vasúti pályakapacitás-elosztó szervezet kötelező igénybevétele.

A Vtv. szerinti saját célú vasúti társaságok nem minősülnek a 95/18/EK irányelv szerinti vasúttársaságnak (mivel főtevékenységük nem a vasúti tevékenység végzése), ezért nem vonatkozik rájuk a 2001/14/EK irányelv sem (ez utóbbi alól csak a tulajdonos által saját áruszállításra használt magántulajdonban lévő infrastruktúra lenne kivonható).

A 60-61. §-hoz

A vasúti pályahálózat-működtetője és a vasúti pályahálózatot igénybe vevő hozzáférésre jogosult vasúti társaság között a vasúti pályahálózat igénybevétele tárgyában szerződés jön létre a Vtv. alapján, amelynek tartalmi kérdései nagy részét a Hálózati Üzletszabályzat rendezi. A Hálózati Üzletszabályzatot a közlekedési hatóság hagyja jóvá, így ha a felek a szerződésben el kívánnak a Hálózati Üzletszabályzat rendelkezéseitől térni, akkor a közlekedési hatóságnak ezt előzetesen jóvá kell hagynia. A gyakorlatban azonban rendszeresen problémát jelentett, hogy a Vtv. nem határozta meg, hogy kinek kötelessége a szerződést jóváhagyásra benyújtani. A jelenlegi módosítás egyértelművé teszi, hogy ez a vasúti pályahálózat-működtető feladata, illetve, ha a pályakapacitás elosztását és a menetrend-szerkesztés feladatát a vasúti pályakapacitás elosztó szervezet látja el, akkor a Vtv. 2. § (3) bekezdés 10. pontja szerinti nem független pályahálózat-működtető..

A 62. §-hoz

A Ket. alapján lehetőség van arra, hogy a közigazgatási eljárásban az ügyfél elektronikus úton tartson kapcsolatot a hatósággal. Ezzel a rendelkezéssel azonban kimondásra kerül, hogy vasúti igazgatási szerv esetében nincs elektronikus ügyintézésre lehetőség. A Ket. 28/B. § (2) bekezdése kimondja: „Ha törvény, eredeti jogalkotói hatáskörben kiadott kormányrendelet vagy önkormányzati hatósági ügyben önkormányzati rendelet eltérően nem rendelkezik, az eljárás megindítására irányuló kérelmet benyújtó ügyfél jogosult elektronikus úton kapcsolatot tartani a hatósággal, kivéve, ha az az adott kapcsolattartás tekintetében nem értelmezhető.”

A 63. §-hoz

A vasúti igazgatási szerv feladatainak maradéktalan ellátása érdekében szükséges, hogy ne csak a vasúti pályahálózat-működtetőtől tudjon adatokat kérni, hanem a vasúti pályahálózat-működtetővel rendszeres kapcsolatban, a Vtv. alapján meghatározott jogviszonyban lévő vasúti pályakapacitás-elosztó szervezettől és fejlesztési közreműködőtől is. Az iratok egy része ugyanis e két utóbbi szervezetnél keletkezik, így a vasúti pályahálózat-működtető kötelezése az adatok átadására indokolatlan terhet ró a társaságra.

A 64. §-hoz

Mivel a Vtv. 80. §-a a Vtv. megalkotása óta eltelt idő alatt keletkezett átültetési kötelezettség teljesítése, valamint egyéb ok folytán olyan sok új bekezdéssel egészült ki, hogy az már a rendelkezés kezelhetőségének a határát súrolja, ezért az újabb módosítási igény kielégítésével együtt a 80-80/B. §-ok újbóli megállapítására és átszámozására került sor. Így az eredeti három paragrafushoz képest a módosítások beépítésével együtt öt paragrafus lett (80-80/E. §-ok). A 80/B. § lehetőséget teremt arra, hogy a közlekedési hatóság az általa kezelt adatokat a külföldi hatóságok - különösen az Európai Unió Bizottsága és annak szervei, a más EGT-tagállamokban külföldi működő vasútbiztonsági hatóságok, valamint a más EGT-tagállamokban működő balesetvizsgáló szervezetek - megkeresése esetén továbbítsa. Ennek törvényi kereteit a Ket. és az Avtv. együttesen teremti meg. Az EGT-tagállamokba történő adattovábbítást az Avtv. 9. § (4) bekezdése belföldi adattovábbításnak tekinti, amely adattovábbításra a Ket. 26. §-a alkalmazandó.

A 80/C. § - a Ket. 15. § (6) bekezdésében foglaltakkal összhangban - az ügyféli jogok gyakorlását a műszaki engedély kiadása, valamint a vasútbiztonsági tanúsítvány (kiegészítő tanúsítvány) és a vasútbiztonsági engedély kiállítása, meghosszabbítása, módosítása és visszavonása, továbbá az abban foglalt feltételek teljesítésének ellenőrzése esetén ahhoz a feltételhez köti, hogy az ügyfél az elsőfokú eljárásban is részt vegyen.

A változások közül megemlítendő, hogy a közlekedési hatóság esetében nincs lehetőség az ügyfél számára az elektronikus ügyintézésre. A módosítás kimondja, hogy a vasúti pálya létesítésével, korszerűsítésével, átalakításával, használatbavételével, valamint a vasúti járművek típusengedélyezésével összefüggő hatósági eljárások ügyintézési határideje hat hónap.

A hatóság számára új feladatot jelent a vasúti járművek üzembe helyezésének engedélyezése, amely a vasúti rendszer Közösségen belüli kölcsönös átjárhatóságáról szóló 2008. június 17-i európai parlamenti és tanácsi 2008/57/EK irányelv 21. cikkének átültetése (Vtv. 80/E. §).

A 65. §-hoz

A Vtv. 85/A. §-a szabályozza a NIF Zrt. által EU-s forrásokból megvalósuló fejlesztések kincstári tulajdonba adásának szabályait. A NIF Zrt. olyan fejlesztéseket is folytat EU-s forrásokból, amelyek a MÁV Zrt. vagy a GySEV Zrt. tulajdonában lévő ingatlanon valósulnak meg. A § jelenleg hatályos szövegéből az következik, hogy a MÁV Zrt. és a GySEV Zrt. tulajdonában lévő ingatlanokon megvalósuló fejlesztések eredményét is az MNV Zrt-n keresztül kell a MÁV Zrt-nek vagy a GySEV Zrt-nek átadni, úgy, hogy azok az eddigi tulajdonosi pozíció helyett csak vagyonkezelői jogot kapnának és a fejlesztés eredménye állami tulajdonná válna, amely fejlesztési eredmény egyébként a gyakorlatban nem választható el az ingatlantól. Cél, hogy ténylegesen azé legyen az eredmény, akinek a tulajdonában van az ingatlan, és akinek a részére (MÁV Zrt. és GySEV Zrt. részére) a NIF Zrt. az egész fejlesztést végezte.

A 66. §-hoz

A Vtv. 88. §-a (1) bekezdésének k) pontjában található felhatalmazó rendelkezés alapján született meg az országos törzshálózati, regionális és egyéb vasúti pályának minősülő vasúti pályák felsorolásáról szóló kormányrendelet. Felhatalmazó rendelkezés hiányában azonban az egyes vasúti pályatípusok közötti átsorolására vonatkozó szabályokat nem lehetett megalkotni, holott a kormányrendeletben található felsorolás nem „kőbe vésett”, a gazdasági, műszaki és egyéb igényeknek megfelelően a besorolás, a jelleg megváltozhat.

A Vtv. 88. §-a (1) bekezdése l) pontjának módosítása szövegpontosítás, mivel a Vtv. szövegében olyan, hogy „vasúti építmény” fogalom nem szerepel, ezért annak érdekében, hogy a felhatalmazó rendelkezés is megfeleljen a jogszabály fogalomhasználatának, helyesen a „vasúti pályák”, „vasúti pályatartozékokat” és a „vasúti üzemi létesítmények” kifejezést kell használni.

A vasúti pályák tartozékának minősülő vasúti távközlő berendezések körét az állandó technikai fejlődés eredményeként nem lehet tételesen felsorolni, beazonosításuk nehézkes, helyhez kötött berendezések, azonban sem hrsz., sem más alapján nem lehet őket naprakészen felsorolni. Ezen kívül a Bizottságnak „a kölcsönös átjárhatóság műszaki előírásairól a transzeurópai hagyományos vasúti rendszer ellenőrző-irányító és jelző alrendszerére vonatkozóan” címet viselő március 28-i 2006/679/EK határozatának (ún. CCS-TSI) átültetése során a távközlő berendezések köre is jogszabályi szinten kerül rögzítésre. Mivel a CCS-TSI az általános műszaki előírásokat tartalmazza, ezért átültetésére a Vtv. 88. § (2) bekezdésének 20. pontja vonatkozik, ezért külön pont fenntartása felesleges ismétlés csupán.

A Vtv. 88. § (2) bekezdés 23. pontja eredeti célja az volt, hogy a megalakulandó záhonyi vasúti társaság rendelkezésére bocsátandó épületek, építmények köre pontosan kerüljön meghatározásra még a társaság létrejötte előtt. A rendelkezés okafogyottá vált, mert a Záhony-Port, Záhonyi Logisztikai és Rakománykezelési Szolgáltató Zrt. időközben 2007 közepén létrejött, az építmények, berendezések apportálásra kerültek a cégbe, így a rendelet már csak az apportlista megismétlése lenne, így felesleges. A törölt rendelkezés helyére a Vtv. 10. § (1) e) pontjának végrehajtásához szükséges felhatalmazó rendelkezés kerül. A törölt rendelkezés helyére a Vtv. 80. § (4) f) pontjának végrehajtásához szükséges - mindeddig hiányzó - felhatalmazó rendelkezés kerül.

A Vtv. 88. § (3) bekezdésével teremtünk lehetőséget arra, hogy a szakértői tevékenység folytatásához szükséges bejelentésre igazgatási szolgáltatási díj kerüljön megállapításra.

A 67. §-hoz

A Vtv. jogharmonizációs záradéka kiegészül a törvényben található, átültetendő rendelkezések felsorolásával.

A 68. §-hoz

A § (1) bekezdésének a) és f) pontjai szövegpontosítások. A gazdasági társaságokról szóló 1997. évi CXLV. törvény 290. §-a még meghatározta a „többségi irányítást biztosító befolyást”, azonban 2006. július 1-jén hatályon kívül helyezte a gazdasági társaságokról szóló 2006. évi IV. törvény, amely már csak a „többségi befolyást” ismeri, és összhangban van a Ptk. 685/A. §-ában található fogalommal. A Ptk.-val és a Gt.-vel való összhang megteremtése érdekében, valamint a Ket. határidőszámításra vonatkozó szabályaink megváltozása miatt a Vtv.-t módosítani szükséges.

A § (1) bekezdés b) pontja szövegpontosítás. A Vtv. hatályos szövegében található 2006. június 9-i 851/2006/EK bizottsági rendeletet hatályon kívül helyezte az 1970. december 18-ai 1108/70/EGK bizottsági rendelet I. mellékletében található számlaforma egyes rovataiban feltüntetendő tételek meghatározásáról szóló, 1970. december 18-ai 2598/70/EGK bizottsági rendelet, ezért a törvényt is módosítani szükséges.

A § (1) bekezdésének c) pontja szövegpontosítás. a gyakorlat alapján a „haladéktalanul” történő bejelentési kötelezettség helyett megfelelőbb olyan konkrét határidő előírása, amely tatható és betartása ellenőrizhető.

A § (1) bekezdésének d) pontja kapcsolódik a 2. §-nak a működési engedélyre vonatkozó rendelkezései alóli mentesülést szabályozó 6. § (7) bekezdéséhez.

A § (1) bekezdésének g) és k) pontjai szövegpontosítások. A h) pont a veszélyhelyzet fogalmát pontosítja a katasztrófák elleni védekezés irányításáról, szervezetéről és a veszélyes anyagokkal kapcsolatos súlyos balesetek elleni védekezésről szóló 1999. évi LXXIV. törvény fogalmaihoz igazodóan. A vörösiszap-ömlés és a kelet-magyarországi árvizek által okozott katasztrófák és veszélyhelyzetek olyan új jelenségek voltak, amelyek kezelésére a Vtv. 31. §-ában meghatározott fogalom nem adott kellő lehetőséget a pályahálózat-működtető részére a cselekvésre.

A § (1) bekezdés i) pontja a közösségi vasutak biztonságáról szóló 2004/49/EK irányelv (vasúti biztonsági irányelv) módosításáról szóló 2008. december 16-i 2008/110/EK európai parlamenti és tanácsi irányelv 1. cikk 7. pontjának b) alpontjának átültetését célozza.

A § (1) bekezdés j), a l) és az m) pontjai esetében a munkanapokban meghatározott közigazgatási ügyintézési határidők helyett napokban kerül meghatározásra az eljárási határidő.

A (2) bekezdés szövegpontosításokat tartalmaz. Az a) pont a Vtv. 2. § (2) bekezdés 3. pontjában található kiegészítő tevékenység kifejezést törli, mivel a fogalom irányelvi átültetés eredménye, amelyben ez a kifejezés nem szerepel és semmilyen jogszabály nem határozza meg, hogy mi minősül kiegészítő tevékenységnek. A fogalom így jogbizonytalansághoz vezet.

A b) pont a Vtv. 2. § (2) bekezdés 4. pontjában található kiegészítő szolgáltatásokat törli, mivel az összetéveszthető a Vtv. 3. mellékletének II. pontjában meghatározott kiegészítő tevékenységekkel, így a gyakorlatban az alkalmazása a jogbiztonságot sérti.

A c) pont esetében indokolatlan az Mt. alapján vezető tisztségviselőnek számító munkavállaló esetében vizsgálni a büntetlen előéletet, ennek bizonyítása indokolatlan terhet ró a vasúti társaságokra.

Az e) pont szövegpontosítás. A vasúti igazgatási szerv feladat- és hatáskörébe tartozik a Vtv. 37. § szerinti számviteli elkülönítési kötelezettség teljesítésének ellenőrzése a Vtv. 73. § (1) bekezdés g) pontja alapján. A Vtv. 27/A. § (5) bekezdése, továbbá a vasúti tevékenységek vasúti társaságon belüli számviteli elkülönítéséről szóló 50/2007. (IV. 26.) GKM-PM együttes rendelet azonban a Vtv. 37. §-án túlmenően további kötelezettségeket állapít meg a számviteli elkülönítéssel kapcsolatban. A Vtv. 75. § (2) bekezdése és a 76. § (1) bekezdése egyértelműsíti, hogy a számviteli elkülönítési kötelezettségek teljesítését a vasúti igazgatási szerv piacfelügyeleti tevékenysége keretében vizsgálja, amelyre a hatáskörét a Vtv. 73. § (1) bekezdés c) pontja alapozza meg. Így indokolt a 73. § (1) bekezdés g) pontjának törlése. A 73. § (3) bekezdését pedig a Ket. szabályozza, így a Vtv.-ben történő szabályozás felesleges.

A 3. melléklet a vasúti infrastruktúrakapacitás elosztásáról, továbbá a vasúti infrastruktúra használati díjának felszámításáról szóló 2001. február 26-i 2001/14/EK európai parlamenti és tanácsi irányelv II. számú mellékletét ültette át a hazai jogba, azonban azt kiterjesztve, mivel a Vtv. mellékletéből most törlendő szövegrész nem szerepel az irányelv szövegében, viszont fenntartása indokolatlan többletterhet jelent a pályahálózat-működtetőknek.

A 69-70. §-hoz

A veszélyes áru szállítási biztonsági tanácsadóra vonatkozó előírásainak végrehajtásához szükséges a tanácsadó személyes adatainak nyilvántartása, erre törvényi szinten kell megteremteni a jogosultságot a közlekedési hatóság számára. Jelenleg a közúti közlekedésről szóló 1988. évi I. tv. 46/C. § (2) bekezdése ad a veszélyes áru közúti szállítási biztonsági tanácsadóra adatkezelési jogosultságot a közlekedési hatóságnak, azonban a veszélyes áruszállítási biztonsági tanácsadókra vonatkozóan egységes szabályozás megteremtése érdekében, a Genfben, 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodás (ADN) szövegének módosításáról szóló Jegyzőkönyv kihirdetéséről, valamint az ADN-hez csatolt Szabályzat kihirdetéséről és belföldi alkalmazásáról szóló 2010. évi VI. törvény 6-7. §-ában megfogalmazottakkal azonos törvényi rendelkezések megalkotása szükséges.

Az ADR, RID Szabályzat 1.8.3 szakasza tartalmazza a veszélyes áru szállítási biztonsági tanácsadóra vonatkozó előírásokat. Mivel egyes kérdésekben a Szerződő Felek dönthetnek a végrehajtásról, illetve más esetekben csak minimum követelmények vannak meghatározva, a megfelelő végrehajtás érdekében további részletszabályok meghatározása szükséges. Erre a közlekedésért felelős miniszter kap felhatalmazást.

A 71. §-hoz

A közúti közlekedési nyilvántartás vezetésének általános feladata a közlekedési hatóság hatáskörébe kerül. Ennek megfelelően az 1999. évi LXXXIV. törvényben a jogalkotási feladatokkal kapcsolatos rendelkezéseket pontosítani kell.

A 72. §-hoz

A rendelkezés lehetőséget ad a Kormány számára az Irányelv szerinti szempontok figyelembe vételére vonatkozó részletes szabályokat és a rendelkezés betartásának ellenőrzését szolgáló jelentési kötelezettségeket tartalmazó rendelet megalkotására vonatkozó felhatalmazást.

A Kbt. jogharmonizációs záradékát egészíti ki az Európai Parlament és a Tanács 2009/33/EK irányelvének megfeleléssel, követve a Kbt. további jogharmonizáció tételeinél alkalmazott formát.

A 73-100. §-hoz

Az üvegházhatású gázok kibocsátási egységeinek kereskedelméről szóló 2005. évi XV. törvény (a továbbiakban: Üht.) módosítása a következő célokat szolgálja:

1. Az Európai Unióban az üvegházhatású gázokra vonatkozó alapjogszabály az Európai Parlament és a Tanács 2003/87/EK Irányelve (2003. október 13.) az üvegházhatást okozó gázok kibocsátási egységei Közösségen belüli kereskedelmi rendszerének létrehozásáról és a 96/61/EK tanácsi irányelv módosításáról (a továbbiakban: 2003/87/EK irányelv). Az Európai Parlament és a Tanács 2008. november 19-én fogadta el a 2008/101/EK irányelvet, amely úgy módosítja a 2003/87/EK irányelvet, hogy az üvegházhatást okozó gázok kibocsátási egységei Közösségen belüli kereskedelmi rendszerét kiterjeszti a légiközlekedésre (a továbbiakban: 2008/101/EK irányelv). A légiközlekedés mint dinamikusan fejlődő ágazat üvegházgáz-kibocsátásának ellenőrzése, és az Európai Unió kibocsátás-csökkentési céljainak megvalósítása érdekében a 2008/101/EK irányelv a tagállamok területén található repülőtérről induló vagy oda érkező légijáratok üzemeltetőit vonja be az ETS-rendszerbe. A 2008/101/EK irányelv számos új definícióval egészíti ki a szabályozási rendszert, továbbá módosítja a 2003/87/EK irányelv I. mellékletét, amely a hatálya alá tartozó tevékenységkategóriákat tartalmazza. Az irányelv rendelkezik továbbá a légiközlekedési kibocsátási egységekről, azok kiosztásáról, a vonatkozó jelentéstételről és a hitelesítésről. A törvény a 2003/87/EK irányelvből fakadó azon jogharmonizációs kötelezettségeknek tesz eleget, amelyek átültetése törvényi szinten történik, ezzel párhuzamosan sor kerül a szükséges Korm. rendelet és miniszteri rendeletek felülvizsgálatára.

2. A szabályozás lényege, hogy a légijármű üzemben tartók minden évben áruba bocsátható széndioxid-kibocsátási egységeket kapnak. A légiközlekedési ágazatban kiosztandó kibocsátási egységek teljes számát közösségi szinten a légiközlekedésből a 2004-2006 évek során származó kibocsátások (múltbéli kibocsátás) átlagos mértéke alapján határozzák meg. (2012-ben ez a 2004-2006-os évek átlagának 97%-a; míg 2013-tól a 2004-2006-os évek átlagának 95%-a.) A kibocsátási egységek közösségi szintű teljes mennyiségének 3%-a tartalékba kerül az új belépők és az évi 18%-nál jobban bővülő üzemeltetők számára, 15%-ot árverésen értékesítenek, a fennmaradó egységeket pedig a kérelmet benyújtó légijármű üzemben tartókra vonatkozó teljesítményértékelés (referenciaérték) alapján ingyenesen osztják ki. Az árverezés működésének részleteit - úgy, mint megfelelő tervezés és időzítés - bizottsági rendelet határozza majd meg. Az árverésből származó bevételeket az éghajlatváltozás hatásainak enyhítésére és az azokhoz történő alkalmazkodásra, illetve az igazgatási költségek fedezésére kell felhasználni. A törvény alapján a vagyonkezelői jogot az energiapolitikáért felelős miniszter gyakorolja.

3. A légijárművek által okozott kibocsátások nyomon követésére és jelentésére vonatkozó követelmények 2010-ben lépnek hatályba. A 2010-es és 2011-es évek alapvetően adatgyűjtésre szolgálnak. Az első valódi kereskedési időszak a légijárművek tekintetében rövid időszak lesz, mindössze egy év, a 2012-es év, míg a második kereskedési időszak 2013. január 1-jén kezdődik és 2020-ig tart.

4. A törvény nem köti kibocsátási engedélyhez a légiközlekedési tevékenységet végző üzemben tartók működését, hanem nyomonkövetési tervek és éves kibocsátási jelentések tételére kötelezi őket. A nyomonkövetési tervek és a kibocsátási jelentések ellenőrzése a környezetvédelmi hatóság hatáskörébe tartozik. A környezetvédelmi kötelezettségek hárulnak a légijárművek üzemben tartóira: ki kell számítaniuk kibocsátásukat és tonnakilométer adataikat (éves kibocsátási és tonnakilométer nyomonkövetési terveket kell benyújtaniuk), valamint a közösségi rendszer más résztvevőihez hasonlóan, figyelemmel kell kísérniük szén-dioxid kibocsátásaikat, és ezekről minden év március 31-ig hitelesített jelentést kell tenniük az igazgatásért felelős tagállam illetékes hatóságának. A jelentéstétellel kapcsolatos speciális rendelkezéseket, csakúgy, mint a légijármű üzemben tartó kötelezettségeire vonatkozó részletes szabályokat kormányrendelet tartalmazza majd, illetve a 2007/589/EK határozatnak a légiközlekedésből származó kibocsátások és a légiközlekedésre vonatkozó tonnakilométer-adatok nyomon követésére és jelentésére vonatkozó iránymutatások megállapítása céljából történő módosításáról szóló 2009/339/EK bizottsági határozat tartalmazza. A jogkövetkezményekkel kapcsolatos rendelkezéseket alapvetően a törvény tartalmazza. Ha a törvény alapján az üzemben tartók nem tesznek eleget jelentéstételi és nyomonkövetési kötelezettségeiknek, bírságot kell rájuk kiszabni, illetve végső szankcióként közösségi repülési tilalom alkalmazható velük szemben.

A 2003/87/EK irányelv módosításáról szóló 2008/101/EK irányelv a légiközlekedésre vonatkozó szabályozással, így a légiközlekedési kibocsátási egységek kereskedelmére vonatkozó szabályozással egészíti ki a korábban csak helyhez kötött létesítményekhez kapcsolható kibocsátási egységek kereskedelmére alapuló rendszert. A törvény a közösségi szabályokra tekintettel az Üht. hatályát kiterjeszti a légiközlekedési kibocsátási egységekre, illetve közös fogalmat (ÜHG-egységek) vezet be a kibocsátási és légiközlekedési kibocsátási egységekre a rendszer egységének nyilvánvalóvá tétele érdekében.

A törvény az Üht. alapfogalmait kiegészíti a 2003/87/EK irányelv módosításában szereplő, az ETS rendszernek a légiközlekedésre való kiterjesztése szempontjából lényeges fogalmakkal, így elsősorban a kibocsátási egységhez hasonlóan forgalomképes vagyoni értékű jognak minősülő, ám visszaadási kötelezettség teljesítésére a kibocsátási egységgel ellentétben kizárólag légijármű üzemben tartók által felhasználható légiközlekedési kibocsátási egység, illetve a légijármű üzemben tartó meghatározásával. Kiemelésre érdemes a törvényben meghatározott fogalmak közül a kereskedelmi légiközlekedési üzemben tartó is, amely túlterjed a légijármű üzemben tartók körén, és azokat a légiközlekedési üzemben tartókat is magában foglalja, amelyekre kis kibocsátásukra tekintettel a „de minimis” elve alapján a kibocsátás-kereskedelmi rendszer hatálya nem terjed ki.

Meghatározza továbbá az új belépő definíciójával párhuzamosan a légiközlekedési új belépő fogalmát, amely a közösségi szintű légiközlekedési új belépő tartalékból való részesedés szempontjából is jelentős. Bevezeti a kibocsátások fogalmát, amely az üvegházhatású gázoknak valamely létesítményben található forrásokból a légkörbe történő kiengedését, illetve a légiközlekedési tevékenységet folytató légijárműből származó gázkibocsátást együttesen határozza meg.

Az irányelvi szabályozással összhangban a törvény a légijármű üzemben tartók számára nyomonkövetési terv készítését írja elő. Nyomonkövetési terv tartalmazza a légiközlekedési tevékenységgel kapcsolatos szén-dioxid kibocsátásra vonatkozó adatokat és a tonnakilométer adatokat. A nyomonkövetési terv jóváhagyásáért a légijármű üzemben tartók igazgatási szolgáltatási díjat fizetnek.

Az irányelvi szabályozással összhangban a jóváhagyott nyomonkövetési tervnek megfelelően a légijármű üzemben tartó évente köteles jelentést készíteni kibocsátásairól, melyet hitelesítést követően a környezetvédelmi hatóságnak kell benyújtani, amelynek elmulasztása, vagy hiányos jelentés benyújtása esetén a környezetvédelmi hatóság állapítja meg a teljes kibocsátást.

A belsőpiaci szolgáltatásokról szóló, 2006. december 12-i 2006/123/EK európai parlamenti és tanácsi irányelv hazai átültetését tartalmazó, a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény értelmében a szolgáltatások korlátozását törvényi szinten szükséges szabályozni. A hitelesítési tevékenység szabályozása is ezen körbe tartozik. A hitelesítési tevékenység szabályait eddig az üvegházhatású gázok kibocsátásával kapcsolatos hitelesítési tevékenység személyi és szakmai feltételeiről szóló 183/2005. (IX. 13.) Korm. rendelet tartalmazta, a törvényben foglalt Üht.-módosítással egyidejűleg a Korm. rendelet vonatkozó rendelkezései hatályukat vesztik. A módosítás indoka továbbá, hogy a törvény a légijármű üzemben tartókra is kiterjeszti az évenkénti jelentési kötelezettséget. A kibocsátásokról készített jelentést a hitelesítést követően a környezetvédelmi hatósághoz kell benyújtani.

A légijármű üzemben tartó a energiapolitikáért felelős miniszternél kérelmezheti térítésmentesen kiosztható légiközlekedési kibocsátási egységek kiosztását minden kereskedési időszakra. Az irányelvnek megfelelően a kérelmeket az Európai Bizottságnak kell továbbítani, legalább 18 hónappal az adott kereskedési időszak előtt, ez az első időszak vonatkozásában 2011. június 30. A Bizottság határozata alapján a Kormány rendeletben teszi közzé az egyes, magyar igazgatás alá tartozó légijármű üzemben tartók számára az adott kereskedési időszakra vonatkozó, térítésmentesen kiosztható légiközlekedési kibocsátási egységek teljes számát, valamint az egyes évekre kiosztható egységek számát. Ezek alapján a környezetvédelmi hatóság minden év február 28-ig jóváírja a légiközlekedési kibocsátási egységeket a légijármű üzemben tartó számláján.

Az egységeknek a Bizottság által meghatározott része kerül árverésre, ezáltal biztosítva a visszaadási kötelezettség teljesítésének lehetőségét azon légijármű üzemben tartók számára, akik a térítésmentesen kiosztott egységekből nem tudják fedezni kibocsátásaikat, az árverés pontos szabályait a Bizottság határozza meg.

A légiközlekedési új belépők a 2013. január 1-jétől kezdődő kereskedési időszakra a miniszternél kérelmezheti térítésmentesen kiosztandó légiközlekedési kibocsátási egységek kiosztását, a kérelmeket 2015. december 31-ig kell a Bizottságnak továbbítani, a referenciaérték meghatározása céljából.

A törvény alapján - hasonlóan az üzemeltetőkhöz - a légijármű üzemben tartó köteles visszaadni az ÜHG-egységeket. Míg a légijármű üzemben tartó visszaadási kötelezettségének eleget tehet (nem légiközlekedési) kibocsátási egységekkel is, addig ez fordítva az irányelv rendelkezéseivel összhangban nem megengedett.

A törvény az átruházás tekintetében a hatályos Üht. szerint csak a kibocsátási egységre vonatkozó szabályokat terjeszti ki a légiközlekedési kibocsátási egységekre, így az ÜHG-egység az EGT-megállapodásban részes államok, illetve az ott lakóhellyel rendelkező természetes személyek között, illetve az ott székhellyel rendelkező jogi személyek és egyéb szervezetek között szabadon átruházható. Harmadik államok, illetve az ott lakóhellyel rendelkező személyek viszonylatában az átruházás csak az Európai Közösség és harmadik államok kötött létrejött megállapodás alapján érvényes (jelenleg nincs erre vonatkozó megállapodás).

A törvény - az irányelvvel összhangban - meghatározza a légiközlekedési egységek értékesítéséből befolyó bevételek tagállami felhasználását. Ez alapján a bevételt az üvegházhatású gázok kibocsátásának csökkentését célzó tevékenységek, intézkedések támogatására, az éghajlatváltozás hatásaihoz való alkalmazkodásra kell fordítani. A vagyonkezelői jog a törvény értelmében a energiapolitikáért felelős minisztert illeti. A vagyonkezelési szerződés tartalmára, az ÜHG-egységek vagyonkezelésére és az értékesítésre, valamint az értékesítésből származó bevételek felhasználására vonatkozó részletes szabályokat külön kormányrendelet állapítja meg.

A törvény a hatályos Üht. szerinti beszámítás lehetőségét az irányelvvel összhangban kiterjeszti a légijármű üzemben tartókra is. Ennek megfelelően az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvénynek (a továbbiakban: Éhvt.) megfelelően képzett kibocsátás-csökkentési egység (ERU) és igazolt kibocsátás-csökkentési egység (CER) is beszámítható meghatározott mértékben az ÜHG-egységek visszaadása során (jelenleg legfeljebb a visszaadandó egységek 15%-áig).

Összhangban a hatályos Üht. és az irányelv szankciórendszerével, biztosítani kívánja, hogy a légijármű üzemben tartók jogsértő magatartása esetén a visszaadási kötelezettség mellett kellő hatékonyságú szankció legyen alkalmazható velük szemben. Az Üht. új 17. § (1) és (2) bekezdése bírság kiszabását írja elő az üzemeltető és légijármű üzemben tartó eljárási kötelezettségeinek (engedély beszerzése, nyomonkövetés, változásbejelentés, jelentéshitelesítés) és a 11. § szerinti visszaadási kötelezettségének nem teljesítése esetén. A bírság kiszabását a környezetvédelmi hatóság végzi. Ismételt kötelezettségszegés esetére a bírságon felül szigorúbb szankciók állnak rendelkezésre. Üzemeltetők esetén a környezetvédelmi hatósága kötelezettségszegés súlyára figyelemmel a tevékenységet korlátozza, felfüggeszti vagy a kibocsátási engedélyt visszavonja, míg légijármű üzemben tartók esetében, feltéve, hogy a törvényben meghatározott egyéb jogkövetkezmény alkalmazása sem vezet eredményre, működési tilalom elrendelését kezdeményezi. Közösségi szintű működési tilalom elrendeléséről az irányelvben foglaltak szerint a Bizottság dönt, a Bizottságot a miniszter keresi meg. A visszaadási kötelezettség megsértése esetén a hatályos szabályok szerint a kibocsátási egységek átruházására vonatkozó moratóriumot kiterjeszti a légijármű üzemben tartókra. A szankciók között szabályozza a jogsértés tényének nyilvánosságra hozatalát a hitelesítési és a visszaadási kötelezettség elmulasztása esetén. Mivel a kérdéses jogsértés jelentősen befolyásolja az adott vállalat pénzügyi pozícióit, a nyilvánosságra hozatal komoly visszatartó erővel bír.

A kibocsátási egységkereskedelmi rendszer működtetésével járó költségek fedezetét az üzemeltetőktől és légijármű üzemben tartóktól beszedett díjak képezik. A törvény szerint a hatályos Üht.-val összhangban az üzemeltetőkhöz hasonlóan a légijármű üzemben tartó felügyeleti díjat fizet.

A felügyeleti díj mértéke a 2012-es kereskedési időszakra légiközlekedési kibocsátási egységenként évi 8,-Ft, vagyis a nagyobb kibocsátókat arányosan terheli. A második, 2013-ban kezdődő időszakban a felügyeleti díj mértékét a költségvetési törvény határozza meg.

A törvény megteremti a végrehajtásához szükséges felhatalmazó rendelkezéseket, így kormányrendeleti szinten kerül sor az üvegházhatású gázkibocsátásokkal kapcsolatos kötelezettségek megszegéséért fizetendő bírság mértékének, a fizetési kötelezettség teljesítése részletes szabályainak megállapítására, a légiközlekedési kibocsátási egységek kiosztása részletes szabályainak, a Magyar Állam tulajdonába tartozó légiközlekedési kibocsátási egységekkel való gazdálkodásra, vagyonkezelésre, értékesítésre, az értékesítésből származó bevételek felhasználására, a vagyonkezelési szerződés tartalmára vonatkozó részletes szabályok megállapítására, a légiközlekedési tevékenységből származó kibocsátások nyomon követésére és jelentésére, és a légiközlekedési kibocsátási egységek visszaadására vonatkozó részletes szabályok megállapítására. Felhatalmazást teremt arra is, hogy miniszteri rendeleti szinten kerülhessen sor a nyomonkövetési tervek jóváhagyásáért fizetendő igazgatási szolgáltatási díj mértéke és a fizetési kötelezettség teljesítése szabályainak megállapítására. törvény megállapítja, hogy a jogszabálymódosítás mely közösségi jogszabályoknak való megfelelést szolgálja.

A törvény az 1. számú mellékletben helyezi el a szabályozással érintett tevékenységek listáját. Az ETS-rendszer hatálya alá tartozó, a törvényben szabályozni kívánt légiközlekedési tevékenység az Európai Unió Működéséről szóló Szerződés hatálya alá tartozó tagállam területén található repülőtérről induló, vagy oda érkező légijáratok üzemeltetését foglalja magába. A légiközlekedési tevékenység a melléklet XI. pontjába kerül, ezt az irányelvvel összhangban meghatározott kivételek listája követi. A kivételek azt a tevékenységi kört határozzák meg, amelyek nem tartoznak a törvény hatálya alá, így többek között a kutató-mentő repülések, gyakorlórepülések, az 5700 kg-nál kisebb maximális felszálló tömegre hitelesített légijárművel végzett repülések, vagy a „de minimis”-szabály alá eső, légijármű üzemben tartónak nem minősülő kereskedelmi légiközlekedési üzemben tartó által végzett repülések szerepelnek a listán.

A további módosítások a Lisszaboni Szerződéssel való összhang megteremtését szolgálják, és az indokolatlan versenyelőny kizárására való utalást tartalmaznak.

-----STARTING---POINT---VEGE---

A 101-102. §-hoz

A § hatályba léptető rendelkezést, valamint a törvény jogharmonizációs záradékát tartalmazza.

A 103-104. §-hoz

Az egyes ágazati törvények felülvizsgálata is szükségessé vált abból a szempontból, hogy az abban megállapított, közigazgatási hatósági eljárásokhoz kapcsolódó határidők is megfeleljenek a Ket. új rendelkezéseinek. A törvény a víziközlekedésről szóló 2000. évi XLII. törvény, Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény ennek megfelelő módosítását tartalmazza.

Ezen kívül a § a légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény egyes, már hatályosult rendelkezéseinek a hatályon kívül helyezését tartalmazza.

A 105. §-hoz

A (2) bekezdés tekintetében a Kkt. 46. §-a - meghatározott feltételek fennállása esetén - anyagi jogi akadályt jelent a közigazgatási bírságolás lefolytatására. A Ket. 2010. január 1-jén hatályba lépett módosításával bevezetésre került az „eljárásjogi akadály” intézménye. Ugyanakkor a kis- és középvállalkozásokról, fejlődésük támogatásáról szóló 2004. évi XXXIV. törvény módosításáról szóló 2010. évi LXXXI. törvény 2011. január 1-jével hatályba lépő 2. § (2) bekezdésében foglalt rendelkezése szintén szabályozza a bírság kiszabása mellőzésének esetét. A kettős - anyagi jogi akadályt jelentő - szabályozással a közigazgatási eljárás bonyolulttá válik. Ugyanakkor a Kkt. 46. §-a kizárólag a közlekedési hatóság eljárására vonatkozott, más bírságolásra jogosult hatóság eljárására nem terjedt ki, melynek következtében sérült a jogbiztonság. A Kkt. 46. §-ának hatályon kívül helyezésével biztosítható a bírságolással kapcsolatos eljárás lefolytatására jogosult hatóságok egységes eljárása.

Az utak építésének, forgalomba helyezésének és megszüntetésének engedélyezéséről szóló 15/2000. (XI. 16.) KöViM rendelet módosítása miatt a Kkt. 48. § (3) bekezdés b) pont 3. alpontjának hatályon kívül helyezése szükséges, mivel - a Ket. és az épített környezet alakításáról és védelméről szóló törvényben foglaltakkal összhangban - az utak építésének, forgalomba helyezésének és megszüntetésnek engedélyezését kormányrendeletben kell szabályozni.

A veszélyes áru szállítási biztonsági tanácsadóra vonatkozó rendelkezések már nemzetközi szerződésekben szabályozottak, így az egységes szabályozás érdekében a kormányrendeleti szintű szabályozás, illetve annak felhatalmazása hatályon kívül helyezésére kerül sor. Ezzel a szabályozási szint a miniszteri rendelet lesz, amelyben már csak egyes részletszabályok jelennek meg, a szükséges felhatalmazásokat a kapcsolódó nemzetközi szerződéseket kihirdető törvények teremtik meg.

A (3) bekezdésben meghatározott hatályon kívül helyezés indoka az, hogy a leszállóhely csak meghatározott ideig működik, ezért felesleges annak előírása, hogy a megszüntetéshez is engedély kell.

A 106. §-hoz

A 90-es évek elején, az állami vállalatok átalakulásakor a jogutód gazdasági társaságok tulajdonába kerülő egyes vagyonelemek jogi helyzete évtizedek óta rendezetlen. Az átalakuláshoz szükséges vagyonmérleg alapján ugyanis - esetenként több ezres darabszámú, és több milliárd forint értékkel rendelkező - olyan vagyonelemek kerültek átadásra, amelyek számvitelileg és a vagyonértékelés alapján a társaság jegyzett tőkéjét, vagy tőkén felüli vagyonát képezték, de a tulajdonjog tényleges megszerzésének a mai napig valamilyen akadálya áll fenn (pl. telekalakítás, ingatlan-megosztás elmaradása, építményjogi szabályok előírásai, helyrajzi szám téves megjelölése). A társaságok vagyonmérlegében, vagyonértékelésében szereplő ingatlanok tulajdonjogának bejegyzése, ezáltal a jogi értelemben vett tulajdonszerzés mindezekre figyelemmel meghiúsult, miközben a törvényi rendelkezések alapján ezen vagyonelemek (ingatlanok) a társaság tulajdonát képezik. Az utóbb bekövetkezett jogszabály-módosítások tovább nehezítették a helyzetet, melynek következtében a Magyar Állam, mint alapító később sem tudott eleget tenni a jogszabályokban, alapító okiratban vállalt kötelezettségek. A probléma egyébként az ún. tartósan állami tulajdonban álló (állami tulajdonban maradó) és ezáltal kevésbé kötött szabályok szerint átalakult gazdasági társaságokat, azon belül elsődlegesen és legszámosabb esetben a MÁV Zrt.-t érinti. A kialakult helyzet az általános szabályok szerint nem volt orvosolható, ezért az egyes közlekedési tárgyú törvények módosításáról szóló 2007. évi CLXXV. törvény speciális felhatalmazást adott a Magyar Nemzeti Vagyonkezelő Zrt.-nek (illetve jogelődjének a Kincstári Vagyoni Igazgatóságnak), amely szerint a MÁV Zrt. vonatkozásában, a helyzet ingatlan-nyilvántartási rendezése érdekében kössön a problémák rendezésére alkalmas megállapodásokat. A törvényi felhatalmazás azonban nem volt teljes körű, így a törvényi rendelkezés 2011. január 2-án úgy veszti majd hatályát, hogy a rendezés nem történt meg.

A fentiekre, valamint arra figyelemmel, hogy a helyzet rendezése az állami vagyonnyilvántartás hiteles és transzparens kialakításához is elengedhetetlenül szükséges, a rendezetlen jogi helyzet megoldására az MNV Zrt.-nek ismételt, de pontosabban meghatározott törvényi felhatalmazást kell kapnia az állami és társasági vagyonra vonatkozó általános szabályoktól, eltérő tartalmú megállapodás megkötésére. Ezen jogi szabályozás alapján például a MÁV Zrt. esetében lehetővé válik, hogy a vasútüzem működéséhez szükséges ingatlanok állami tulajdonba, míg a vasútüzem működéséhez nem szükséges ingatlanok MÁV Zrt. tulajdonba kerüljenek, ezáltal segítve a MÁV Zrt. költséghatékony működésének kialakítását is.

A 107. §-hoz

Szükséges a megújuló energia közlekedési célú felhasználásának előmozdításáról és a közlekedésben felhasznált energia üvegházhatású gázkibocsátásának csökkentéséről szóló 2010. évi CXVII. törvényben (a továbbiakban: Büat.) annak pontosítása, hogy a jogszabályban meghatározott eljárásokban mely hatóságok működnek közre.

Indokolt továbbá a bioüzemanyag-ellátásban beállott válsághelyzetek kezelésével kapcsolatos alapvető előírásoknak a Büat.-ban történő szabályozása.

A fentieken túlmenően átmeneti szabályok megalkotása szükséges annak érdekében, hogy a jogszabály végrehajtására az érintett eljáró hatóságok, valamint gazdasági szereplők felkészülhessenek.

A 108-109. §-hoz

A módosítás egyrészt a jogalkotásról szóló törvénnyel való összhangot biztosítja, másrészt a 2010. évi CXLVIII. törvény a Kkt., az Üht. és az Éhvt. módosítását tartalmazza. Az ellentmondások megszüntetését célozza a törvény egyes rendelkezéseinek hatályba nem lépéséről való rendelkezés.