2013. évi CXII. törvény indokolása

a büntetőeljárások időszerűségének javítása érdekében szükséges egyes törvények módosításáról

-----STARTING---POINT---ALTALANOS--- 

Az időszerű ítélkezés egyik jelentős akadályát - a hatáskörükbe tartozó ügyek jellege, a soron kívül intézendő ügytípusok száma és ezen belül is különösen a kiemelt jelentőségű ügyek többsége miatt - a törvényszékek leterheltsége okozza. A hatásköri szabályok módosításával az ügyteher egy része átcsoportosítható a kevésbé leterhelt járás- (kerületi) bíróságokra, továbbá a kiemelt jelentőségű ügyek számát csökkentve hasonlóan kedvező eredmények érhetők el.

A soron kívül intézendő ügyek vonatkozásában az ügyintézési sorrend meghatározása és egyes ítélőtáblák illetékességi területének módosítása hozzájárulhat a bírósági eljárások lefolytatásának időszerűségéhez és az arányos ügyteherelosztáshoz.

-----STARTING---POINT---RESZLETES---

Az 1. §-hoz

A külföldi ítélet érvényének elismerése az esetek többségében annak ellenére tartozik a Fővárosi Törvényszék kizárólagos illetékességébe, hogy a terhelt lakó- vagy tartózkodási helye nem az illetékességi területén van és az ilyen típusú ügyek nem igényelnek olyan különleges szakértelmet, amellyel kizárólag a Fővárosi Törvényszék bírái rendelkeznének. Emiatt szükséges a külföldi ítélet érvényének elismerése miatt indult ügyek esetében a Fővárosi Törvényszék kizárólagos hatáskörének és illetékességének megszüntetése. Csak kisegítő illetékességi szabály alapján akkor indokolt a Fővárosi Törvényszék eljárása, ha egyéb illetékességi ok nem állapítható meg. Ehhez kapcsolódóan a módosítás átmeneti rendelkezést is tartalmaz.

A 2. §-hoz

A hivatali bűncselekmények többségét egyszerű megítélésű ügyek teszik ki. A jelenleg hatályos szabályozás szerint csak a hivatali visszaélés bűntette miatti eljárás minősül kiemelt jelentőségű ügynek, ezáltal indokolt, hogy a hivatali bűncselekmények közül csak e bűncselekmény tartozzon törvényszéki hatáskörbe.

A hivatali vesztegetés alapesete és a költségvetési szerv, gazdálkodó szervezet vagy egyesület dolgozója, tagja által elkövetett vesztegetés teszi ki a korrupciós bűncselekmények túlnyomó hányadát, amelyek megítélése szintén egyszerű. Minthogy a helyi bíróságok e bűncselekményeknél nagyobb tárgyi súlyú ügyekben is eljárnak, a büntetőeljárásról szóló 1998. évi XIX. törvény (a továbbiakban: Be.) 554/B. § b) pontjában írt kiemelt jelentőségű ügyek - az önkormányzati és központi költségvetési vagy államigazgatási szervek, és ezek területi szerveinél foglalkoztatottak által elkövetett korrupciós bűncselekmények - kivételével nem indokolt, hogy a törvényszékek hatásköre kiterjedjen ezekre.

A vagyon elleni bűncselekmények esetében indokolt, hogy csak a legsúlyosabban minősülő bűncselekményekre terjedjen ki a magasabb szintű bíróság hatásköre. Ez alól kivételt a vagyon elleni erőszakos bűncselekmények képeznek.

A soronkívüliséget a Be. az egyes érintett jogintézményeket szabályozó rendelkezései között rendezi, ezért indokolt ennek egységes szabályozása. Továbbá a szabadságelvonással járó kényszerintézkedésekkel érintett ügyekben az időszerű ítélkezés korlátjaként is jelentkezhet az, ha a bíró belátásától, mérlegelésétől függ az ügyintézési sorrend meghatározása a soron kívüli eljárást igénylő ügyekben. A módosítás ezért meghatározza az ügyintézés sorrendjét ezen ügyekben.

Ha a terhelt előzetes letartóztatása azért szűnik meg, mert annak a Be. 132. § (3) bekezdésében meghatározott maximális tartama eltelt, az előzetes letartóztatás speciális okai, változatlanul fennáll(hat)nak. Ebben az esetben alapvető büntetőeljárási érdek, hogy a terhelt szökését, elrejtőzését a rendelkezésre álló leghatékonyabb törvényes eszközzel megakadályozzák. Erre tekintettel a törvény ebben az esetben lehetővé teszi, hogy a házi őrizet végrehajtásának a terhelt mozgását nyomon követő technikai eszközzel történő ellenőrzése a terhelt hozzájárulása nélkül is elrendelhető legyen. Emellett a törvény jogértelmezési problémák elkerülése végett egyértelművé teszi, hogy a házi őrizet szabályainak megszegését jelenti az is, ha a terhelt a mozgását nyomon követő technikai eszköz működését bármilyen módon akadályozza.

A kiemelt jelentőségű ügyek széles köre azt eredményezte, hogy a törvényszékek hatáskörébe tartozó bűncselekmények jelentős részét ezek teszik ki. A soron kívül intézendő ügyek között az ezen ügytípusba tartozó ügyek általában többséget képviselnek a soronkívüliséget nem élvező ügyekhez képest. Ez jelentősen megnehezíti a szigorú határidők és a soronkívüliség betartását, így összességében a jogintézmény célja ellen hat. Célszerű pusztán a legindokoltabb esetekben kiemelt jelentőségűvé tenni az ügyeket. Így indokolt kivenni ezen ügykörből a Be. 554/B. §-ában meghatározott gazdasági bűncselekményeket.

Mindezekhez kapcsolódóan a módosítás átmeneti rendelkezést is tartalmaz.

A 3. §-hoz

A soronkívüliség egységes szabályozásával hatályon kívül helyezésre kerülnek a soron kívül intézendő ügyekre vonatkozó, a Be. által szabályozott, különböző jogintézmények körében szereplő rendelkezések.

A 4. §-hoz

A módosítás szűkíti a Fővárosi Ítélőtábla illetékességi területét annak érdekében, hogy javuljon az időszerűség a jelenleg legnagyobb munkateherrel dolgozó ítélőtáblán. Ennek következtében módosításra kerül a Debreceni Ítélőtábla illetékességi területe, továbbá a Szegedi Ítélőtábla illetékességi területe is, ezáltal az ország keleti régiójában működő ítélőtáblák illetékességi területe, illetve munkaterhe továbbra is arányos marad. Ehhez kapcsolódóan a módosítás átmeneti rendelkezéseket is tartalmaz.

Az 5. §-hoz

A Be. hatáskört érintő módosításait indokolt átvezetni a Büntető Törvénykönyvről szóló 2012. évi C. törvény hatálybalépéséhez kapcsolódó átmeneti rendelkezésekről és egyes törvények módosításáról szóló 2012. évi CCXXIII. törvény erre vonatkozó átmeneti rendelkezésén is. Ehhez kapcsolódóan a módosítás átmeneti rendelkezést is tartalmaz.

-----STARTING---POINT---VEGE---

A 6. §-hoz

Hatályba léptető rendelkezést tartalmaz.