1994. évi I. törvény indokolása

a Magyar Köztársaság és az Európai Közösségek és azok tagállamai között társulás létesítéséről szóló, Brüsszelben, 1991. december 16-án aláírt Európai Megállapodás kihirdetéséről

Az Országgyűlés az 1992. november 17-i ülésnapján hozott 80/1992. (XI. 25.) OGY határozatával a Magyar Köztársaság és az Európai Közösségek és azok tagállami között társulás létesítéséről szóló, Brüsszelben 1991. december 16-án aláírt Európai Megállapodást megerősítette. A megerősítésről a magyar fél az Európai Közösségek Tanácsát diplomáciai úton értesítette.

Az Európai Megállapodás hatálybalépéséhez az szükséges, hogy a Megállapodást valamennyi szerződő fél, tehát a Magyar Köztársaságon kívül az Európai Közösségek Tanácsa, valamint a 12 tagállam nemzeti parlamentjai is megerősítsék. (Ez a folyamat befejeződött és a magyar Kormány a Megállapodás 123. Cikke által előírt diplomáciai értesítést megkapta). Az említett cikk értelmében a Megállapodás ennek az értesítésnek a megtörténtétől számított második hónap első napján lép hatályba, amely 1994. február 1. napja.

A törvényjavaslat 1. és 2. §-a a kihirdető törvények szokásos szövege.

A 3. § (1) bekezdése az Európai Megállapodásnak feltétlen elsődlegességét hivatott biztosítani a nemzetközi szerződések és a hazai jogszabályok sorában. A 3. § (2) bekezdése biztosítja azt, hogy a jogalkotásban az Európai Közösségek jogszabályaival való harmonizáció megfelelő hangsúlyt kapjon.

A 4. § a Kormánynak különféle felhatalmazásokat ad.

A Kormány mindenekelőtt gondoskodik azon további nemzetközi szerződések megkötéséről, amelyekről maga az Európai Megállapodás rendelkezik. Ilyen megállapodásról tesz például említést a textil- és ruházati termékekről szóló 1. sz. Jegyzőkönyv 3. Cikkének (2) bekezdése, amely a textilkereskedelem mennyiségi szabályozására nézve irányoz elő megállapodást Magyarország és az Európai Gazdasági Közösség között.

Ez a megállapodás (Jegyzőkönyv) időközben ténylegesen létrejött, a két fél képviselői az 1992. december 12-én parafálták, majd pedig 1992. december 22-i jegyzékváltással megállapodás jött létre a kérdéses Jegyzőkönyv 1993. január 1-től kezdődő de facto alkalmazásáról. (A Jegyzőkönyv és a jegyzékváltás szövegét a Magyar Közlöny 1992. december 29-i 134. száma tartalmazza). Ugyancsak további megállapodások lehetőségét irányozza elő az Európai Megállapodás 41. Cikkének (1) bekezdése a dolgozók mozgása terén, illetőleg 56. Cikkének (3) bekezdése a közlekedés terén.

Az Európai Megállapodás szerződő partnereink szempontjából ún. vegyes szerződés, ami azt jelenti, hogy részben az Európai Közösségek, részben pedig a tagállamok hatáskörébe tartozó kérdéseket szabályoz. A kereskedelem és a kereskedelemmel kapcsolatos ügyek egyértelműen az Európai Közösségek hatáskörébe tartoznak. Ez tette lehetővé ezekről az ügyekről olyan külön megállapodás kötését, amely nem igényelt Magyarországon, illetőleg az Európai Közösségek tagállamaiban parlamenti ratifikációt, így az 1992. március 1-től már ténylegesen alkalmazásra kerülhetett. Annak ellenére, hogy a kereskedelmi rendelkezések a társulási szerződés integráns részét képezik, továbbra is biztosítani szükséges, hogy ezek szükség szerinti módosításáról a Kormány saját hatáskörében országgyűlési megerősítés szükségessége nélkül gondoskodni tudjon. Az Európai Megállapodás egyes rendelkezései (pl. a 14. Cikk, a 20. Cikk (5) bekezdése, valamint a Megállapodás 3. számú Jegyzőkönyvének (2) bekezdése) eleve előirányozzák az Európai Megállapodás továbbfejlesztésének, illetőleg gyorsításának lehetőségét. Megjegyzendő, hogy az Európai Közösségek 1993. júliusi koppenhágai csúcstalálkozóján hozott elvi határozatoknak megfelelően Magyarország és az Acélközösség között kiegészítő jegyzőkönyv jött létre a Közösség által nyújtott kedvezmények megadása menetrendjének gyorsításáról, amelyet a felek képviselői 1993. július 16-án parafáltak. A felek jegyzékváltásban megállapodtak abban, hogy e Jegyzőkönyvet 1993. július 1-től de facto alkalmazzák. (A Kiegészítő Jegyzőkönyvet és a Jegyzékváltást a Magyar KÖzlöny 1993. július 23-i 101-i száma tartalmazza).

A Társulási Tanács, illetőleg az általa átadott hatáskör keretei között a Társulási Bizottság a felekre kötelező határozatokat hozhat, illetőletg a feleknek ajánlásokat tehet. A Kormánynak felhatalmazással kell rendelkeznie, hogy ezekben a testületekben a Magyar Köztársaságot képviselje és biztosítsa az említett határozatok, illetőleg ajánlások végrehajtását.

Végül a Kormány a törvényjavaslat alapján általános felhatalmazást kap az Európai Megállapodás végrehajtására. Természetesen a Kormány a végrehajtást csak hatáskörének keretei között biztosítja. Az Európai Megállapodásból ugyanis nemcsak a Kormányra, hanem az Országgyűlésre is hárul kötelezettség. (Pl. a jogszabályok közelítéséről szóló 67. és 68. Cikk, a Társulási Parlamenti Bizottság létrehozásáról és működéséről rendelkező 110-112. Cikkek). Az Európai Megállapodás végrehajtása terén kötelezettségeik lehetnek a Kormányon kívül más állami szerveknek is. (Pl. bíróságok, Gazdasági Versenyhivatal).

A törvényjavaslat 5. §-a új rendelkezéssel egészíti ki a jogalkotásról szóló 1987. évi XI. törvényt. Ennek értelmében a Kormány, ha olyan törvényjavaslatot terjeszt elő, amely az Európai Megállapodás tárgykörét érinti, köteles tájékoztatni az Országgyűlést, hogy a javasolt szabályozás megvalósít-e közelítést az Európai Közösségek jogszabályaihoz, illetőleg a bevezetni kívánt szabályozás összeegyeztethető lesz-e az Európai Közösség jogszabályaival. Ez a rendelkezés azt hivatott biztosítani, hogy a törvényelőkészítésben és a törvényalkotásban az Európai Közösségek jogszabályaival való harmonizáció követelménye állandóan érvényesüljön.