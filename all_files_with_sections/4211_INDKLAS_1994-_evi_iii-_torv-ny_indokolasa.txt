1994. évi III. törvény indokolása

az országgyűlési képviselők választásáról szóló 1989. évi XXXIV. törvény módosításáról és kiegészítéséről

-----STARTING---POINT---ALTALANOS--- 

Az 1989. évi XXXIV. törvény alapján a választópolgárok hosszú évtizedek után első ízben szabadon választották meg országgyűlési képviselőiket. E választási törvény alapjában helyetálló, csupán néhány érdemi és technikai kérdésben indokolt a módosítás.

A törvényjavaslat változtatni kíván a területi és országos lista mandátumának megszerzéséhez szükséges listás szavazatok minimális százalékarányán. Az eredeti 4% helyett 5%-ot tartalmaz azon pártok számára, amelyek a választáson önállóan indulnak. Ha két vagy több párt közös, illetve kapcsolt listát indít, akkor a százalékos határ pártonként 5%, de legfeljebb 15%.

Az egyéni választókerületekben az időközi választások rendszerének módosításánál a változás az, hogy nem lehet időközi választást tartani az általános választások évében. Időközi választásra évenként egyszer, április hónapban kerülhet sor.

A törvényben megjelenik az Alkotmánybíróság által hatályon kívül helyezett szabályok pótlása: az állandó lakóhelyétől távol lévő választópolgár az egyéni választókerületi jelöltekre is szavazhat, továbbá az igazolást nemcsak személyesen lehet átvenni, illetve a választási bizottságoknak a pártok által delegált tagjai nem kapnak díjazást munkájukért.

-----STARTING---POINT---RESZLETES---

Az 1. §-hoz

Az érvényes ajánlások megállapításánál a gyakorlatban számos probléma adódott abból, hogy az ajánlások nem voltak egyértelműek. A jövőben ha két vagy több párt közösen ajánl egy választópolgárt, akkor valamennyi párt nevét fel kell tüntetni az ajánlószelvényen. Ha ugyanazon választópolgárt külön-külön független jelöltként, illetve pártjelöltként is ajánlották, az ajánlási szelvényeket összevonni nem lehet. A választópolgár csak egy egyéni választókerületi jelöltet ajánlhat és csak abban az egyéni választókerületben amelyben a lakóhelye van. Ha egynél többször ajánlott, valamennyi ajánlása érvénytelen.

A 2. §-hoz

Pontosítani kellett a jelöltek bejelentésének határidejét, illetve a jelöléshez csatolandó adatok körét, illetőleg a pártlisták kiegészítésének szabályát.

A 3. §-hoz

Az érvényes, de eredménytelen első választási fordulót követően a a második fordulóban mindazon jelöltek indulhatnak, akik az első fordulóban a szavazatok legalább 15%-át megszerezték. Ha nincs ilyen legalább három jelölt, akkor az első fordulóban legtöbb szavazatot elért három jelölt indulhat.

A 4-5. §-hoz

A területi listás választás során az a lista is szerezhet mandátumot, amely az egy mandátum megszerzéséhez szükségesnél kevesebb, de annak 2/3-ánál több szavazatot kapott, amennyiben az alapszámítás után betöltetlen mandátum marad.

Nem szerez mandátumot az a pártlista, amely a területi pártlistákra leadott összes érvényes szavazat több mint 5%-át nem éri el. A közös vagy kapcsolt listát indító pártok esetén az érvényes szavazatoknak pártonként legalább 5%-át, háromnál több párt esetében együttesen legalább 15%-ot kell megszerezni a mandátumok elnyeréséhez.

Szükséges rendezni az azonos eredmény esetén, továbbá a töredékszavazatok számításával kapcsolatos eljárást is.

A 6. §-hoz

Indokolt megtiltani az ajánlószelvény gyűjtését a fegyveres erők, a rendőrség és a rendészeti szervek szolgálatot teljesítő tagjai körében.

Korábban félreértésekre adhatott okot az ajánlószelvény kötelező tartalma, ezt a törvény egyértelműen rendezi.

A 7-9. §-hoz

Az esélyegyenlőség biztosítása érdekében a választásokon induló pártoknak legalább egyszer ingyenesen nyilvános megjelenést tesz lehetővé a törvény, minden más esetben fizetett hírdetményeket tehetnek közzé.

A kampánycsend alapvető szabályai nem változnak, azonban lehetőség van a pártsemleges választási tudnivalókat tartalmazó felhívások közzétételére.

Indokolt korlátokat állítani a választási propaganda egyes eszközeinek megjelenésére a közérdek védelme céljából.

A 10-12. §-hoz

A törvény pontosítja a szavazás körülményeit, így a szavazás időpontját is. Kötelezővé teszi a szavazás folyamatosságának biztosítását, és kizárja a szavazóhelyiség kialakítását olyan épületben, amely valamely párt használatában áll.

A 13-14. §-hoz

A törvény részletesen előírja a szavazólap tartalmát, illetve felsorolja az érvénytelen szavazat kritériumait.

A 15-22. §-hoz

A törvény több helyen pontosítja a szavazás előkészítésében és lebonyolításában közreműködő szervek létrehozásának és eljárásának rendjét.

A 23. §-hoz

A szavazóköröket úgy indokolt kialakítani, hogy egy szavazókörre 600-1200 választópolgár jusson. Ennél nagyobb létszám megállapítása a szavazatszámláló bizottság választásnapi munkáját nehezítené és lényegesen lassítaná a szavazatok összesítésének időtartamát.

A 24-28. §-hoz

A törvény hatálybalépését követően a jegyző minden év december 15-ig köteles összeállítani a választók nyilvántartását. A törvény több helyen pontosítja a választási névjegyzékbe való felvétellel, kihagyással kapcsolatos eljárás rendjét, illetve a jogorvoslat lehetőségét. Az igazolások átvétele immár nemcsak személyesen történhet.

A 29-32. §-hoz

A választási szervek eljárásában lényeges változás nem történt, azok működése és tevékenysége továbbra is nyilvános, amely nem sértheti a szavazás titkosságát és a személyiséghez valamint a személyes adatokhoz fűződő jogokat. Pontosítja a törvény a jogorvoslati határidőket, illetve a választás eredményének nyilvánosságra hozatalát.

A 33-39. §-hoz

Az esetleges időközi választásra évente egy alkalommal, április hónapban kerülhet sor az Országos Választási Bizottság döntése szerint. Rendezi a törvény a választásra fordítható költségvetési támogatás rendjét. Felhatalmazást kap a belügyminiszter a végrehajtási rendeletek kiadására.

-----STARTING---POINT---VEGE---