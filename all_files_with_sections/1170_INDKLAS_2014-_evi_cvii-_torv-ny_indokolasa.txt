2014. évi CVII. törvény indokolása

a közszolgálati médiaszolgáltatásra és a médiapiacra vonatkozó egyes törvények módosításáról

-----STARTING---POINT---ALTALANOS--- 

A 2011. január 1-jén hatályba lépett médiaszabályozás (az Mttv.) a közmédia rendszerét oly módon szabályozta, hogy a közszolgálati feladatokat négy önálló gazdasági társaságként működő közszolgálati médiaszolgáltató látta el (Magyar Televízió Nonprofit Zrt., Magyar Rádió Nonprofit Zrt., Magyar Távirati Iroda Nonprofit Zrt. és Duna Televízió Nonprofit Zrt.). Az elmúlt közel négyéves időszak gyakorlati tapasztalatai azonban azt mutatják, hogy gazdaságossági, költséghatékonysági szempontokra figyelemmel indokolt a négy önálló gazdasági társaság egyesülésének megvalósítása.

A technológiai fejlődésre, az új típusú médiaszolgáltatások elterjedésére tekintettel a közmédia rendszere sokkal hatékonyabban képes ellátni a közszolgálati misszióját, amennyiben az egyetlen gazdasági társaság összehangolt tevékenysége révén valósul meg. A törvénymódosítás figyelemmel a konvergencia napjainkban egyre szélesebb körben végbemenő folyamataira, illetve a közszolgálati célok és alapelvek maradéktalan érvényesüléseire az eddig közszolgálati feladatait egymástól némiképp önállóan ellátó közszolgálati médiaszolgáltatók egyesülését célozza. Mind a humán, mind pedig az anyagi erőforrások egyetlen közszolgálati médiaszolgáltató keretei közé történő integrálása és ebből következő hatékonyabb kihasználása elsősorban a minőségi műsorkészítés fenntartása, a szolgáltatás-kínálat folyamatos bővítése és az új technikai eszközök alkalmazása révén hozzájárulnak ahhoz, hogy a közmédia a közszolgálati misszióját maradéktalanul betölthesse.

A fentiekben említett célok elérése érdekében a törvény azt a megoldást választja, hogy a jelenlegi Duna Televízió Nonprofit Zrt.-vel beolvadás útján egyesül a másik három gazdasági társaság, és Duna Médiaszolgáltató Zártkörűen Működő Nonprofit Részvénytársaság elnevezéssel egyedüli közszolgálati médiaszolgáltatóként folytatja tevékenységét. Az átalakulás kizárólag a gazdasági társaságok számában (illetve elnevezésében) eredményez változásokat, az ennek eredményeképpen létrejövő új gazdasági társaság valamennyi - a korábbi négy közszolgálati médiaszolgáltató számára a törvény által előírt közszolgálati - feladatot egyedül fogja ellátni.

A törvénymódosítás eredményeképpen a közszolgálati célok és elvek teljes körű érvényesülésére tekintettel a törvény egyértelműen rögzíteni kívánja, hogy a közszolgálati médiaszolgáltatónak milyen típusú szolgáltatások nyújtásával (rádiós, televíziós, online, hírügynökség) kell szolgálnia a társadalom érdekét. A szabályozás újdonságként vezeti be az Európa számos országában már régóta alkalmazott ún. közszolgálati érték-tesztet (public value test), amely - a nézettség/hallgatottság mellett - az egyes szolgáltatások közszolgálati jellegének („értékének”) a lehető legnagyobb objektivitással mérni képes metodológia életre hívását és rendszeres alkalmazását követeli meg.

A médiapiaci innovációk és fejlemények folyamatos figyelemmel kísérése és a hazai gyakorlatba történő átültetése érdekében a törvény kötelezettségként írja elő, hogy a közszolgálati médiaszolgáltató működése (stratégiája) kiszámítható és előrelátható módon tervezett legyen, végső soron ezzel is a közszolgálati feladatok magasabb szintű ellátását - és ezen keresztül a társadalmi elvárásokat és igényeket - szolgálva.

A törvény a közszolgálati médiaszolgáltatók átalakulására a beolvadás módját választotta, amely egyrészről biztosítja, hogy a gazdasági társaságok ne jogutód nélkül szűnjenek meg, emellett pedig a közszolgálati feladatok folyamatos ellátása is biztosított marad.

Az 2010. évi CLXXXV. törvény (a továbbiakban: Mttv.) hatálybalépését követően elfogadásra került a nemzeti vagyonról szóló 2011. évi CXCVI. törvény (a továbbiakban: Nvtv.), amelynek rendelkezései az Alap rábízott vagyonára is kiterjednek.

Az Nvtv., mint sarkalatos törvény megalkotására az Alaptörvény 38. cikkében foglalt rendelkezésekre figyelemmel került sor, és ez a törvény tartalmazza most az állami vagyon egészére vonatkozó általános szabályokat, elveket. Az Alaptörvény rendelkezései alapján az állami vagyongazdálkodással kapcsolatos alapvető rendelkezéséket sarkalatos törvényben kell szabályozni. Az Nvtv.-t megelőzően hatályba lépett Mttv. azonban ilyen rendelkezéseket nem tartalmazott, a szabályozási jogkör most a Médiatanácsot illeti meg, azonban ez a szabályozási szint már nem megfelelő. A módosítás biztosítja, hogy a Médiatanács által megalkotott szabályok - amelyek alapvetően az állami vagyonról szóló 2007. évi CVI. törvény (a továbbiakban: Vtv.) rendelkezéseinek figyelembevételével kerültek kialakításra - most a megfelelő jogi formában kerüljenek rögzítésre. A módosítás célja, hogy az állami vagyonnal való gazdálkodásra, az azzal való tulajdonosi joggyakorlásra vonatkozó szabályozás egységesen és az Nvtv. elvei által megszabott kereteken belül kerüljön elfogadásra, azzal, hogy az Alapra bízott állami vagyon sajátosságait, specialitásait figyelembe vevő esetleges eltérő rendelkezések is megfogalmazásra kerüljenek. Vagyongazdálkodásra vonatkozó speciális, eltérő rendelkezéseket, más, elsősorban ágazati törvények is tartalmaznak, így indokolt, hogy a médiavagyon vonatkozásában ezek az Mttv.-ben kerüljenek meghatározásra. A módosítás egyúttal több helyen tartalmaz pontosító, egyértelműsítő rendelkezéseket is, amelyeknek célja a médiavagyonra vonatkozó szabályok összehangolása más, hasonló szabályozási kört tartalmazó törvényi rendelkezésekkel, azok fogalomhasználatával.

A törvény ezen felül több, a közmédia, illetve egyes rendelkezések vonatkozásában a teljes médiapiac napi működése számára szükséges és kedvező módosítást irányoz elő, például a műsorterjesztés, a műsorkvóták, vagy a hallássérültek számára hozzáférhetővé tett műsorszámok szabályozásával kapcsolatban.

-----STARTING---POINT---RESZLETES---

Az 1. §-hoz

A technológia-semlegesség elvének megfelelően indokolt, hogy a 33. § (2) bekezdésében meghatározott kötelezettség minden műsorterjesztési platformra, átviteli rendszerre kiterjedjen.

A 2. §-hoz

A 20. § (3) bekezdés c) pontjában szereplő, a közszolgálati médiaszolgáltatásokra vonatozó kvóta-kötelezettség ésszerű csökkentése szükséges, figyelembe véve a törvény hatályba lépése óta szerzett gyakorlati tapasztalatokat.

A 3. §-hoz

A kvóta-kötelezettségek területén, az öt évnél nem régebbi művek vonatkozásában indokolt elismerni azt a teljesítményt, amit a médiaszolgáltatók a digitalizálás által a kulturális eredmények megőrzése érdekében nyújtanak, és azon műveket, amelyek hangminőségét így feljavították, indokolt „új” műként elismerni a törvényben.

A 4. §-hoz

A kötelezettségek Mttv. 39. § (2) bekezdés b) pontjában és korábbi (3) bekezdésében meghatározott, fokozatos bevezetése az idő múlásával okafogyottá vált ugyan, de a folyamatban lévő hatósági eljárások miatt a szabály megtartása indokolt.

Fontos egyértelműsíteni azt a korábban is e tartalommal létező szabályt, mely szerint a kötelezettség nem a műsoridő egészére, hanem a (2) bekezdésben meghatározott műfajú műsorszámok teljes időtartamára vonatkozik. A gyakorlatban ez a közszolgálati média számára továbbra is szinte a teljes műsoridőt jelenti, hiszen műsoraik jellemzően a közszolgálati célok elérését szolgálják. A JBE szolgáltatóknak pedig a szabályban meghatározott műsorszám-típusok tekintetében áll fenn kötelezettsége.

Az (5) bekezdésben és az új (6) bekezdésben az „élő” (valós idejű, nem felvételről közzétett) műsorszámok feliratozására vonatkozó kötelezettség részletszabályai szerepelnek, igazodva a médiaszolgáltató számára ésszerűen előírható terhekhez.

Az eredeti nyelvű műsorok közzétételének ösztönzése érdekében nem indokolt a magyar nyelvű feliratozás abban az esetben, ha a kötelezett médiaszolgáltató eredeti nyelven teszi közzé a műsorszámot, ide nem értve a közszolgálati médiaszolgáltató által, az Mttv. 99. §-a alapján közzétett nemzetiségi műsorokat.

Az 5. §-hoz

A közszolgálati médiaszolgáltatásoknak - összhangban az Európai Tanács állásfoglalásával (A Tanács és a tagállamok kormányai képviselőinek 1999. január 25-i ülésén hozott döntése alapján, HL C 30., 1999.2.5., 1.) - a technológiai fejlődésre kell épülnie, el kell juttatnia az új audiovizuális és információs szolgáltatások és az új technológiák előnyeit a nagyközönséghez, és vállalnia kell a digitális kor tevékenységeinek fejlesztését és diverzifikálását. Ezért indokolt, hogy a műsorterjesztőt a 74. §-ban meghatározott további kötelezettség a közszolgálati médiaszolgáltatás HD minőségű műsora tekintetében terhelje, abban az esetben, ha a műsorterjesztő az adott átviteli rendszeren egyébként továbbít HD minőségű műsort.

A 73. § (1) bekezdésében meghatározott közérdekű célok érvényesülése érdekében indokolt, hogy a továbbítási kötelezettség kiterjedjen a közszolgálati lineáris audiovizuális médiaszolgáltatásokra is. Figyelembe véve az arányosság elvét, e kötelezettség csak a digitális átviteli rendszert üzemeltető műsorterjesztőkre terjed ki.

Az új (1c) bekezdés a közszolgálati médiumokat azáltal hozza kedvezőbb helyzetbe, hogy a néző számára felkínált alapbeállításként az ő szolgáltatásai legyenek sorrendben elsőként elérhetők.

A 6. §-hoz

Az átalakulás következtében létrejövő Duna Médiaszolgáltató Zártkörűen Működő Nonprofit Részvénytársaság egyedüli gazdasági társaságként látja el a közszolgálati médiaszolgáltatók törvényben rögzített feladatait, ennek megfelelően indokolt a törvényhely megfelelő módosítása.

Az átalakulás részletes szabályait az Mttv. átmeneti rendelkezései között (új 218/A-218/B. §-ok) rendezi a törvény.

A 7-12. §-hoz

Technikai jellegű pontosítások, amelyek a négy gazdasági társaság átalakulása miatt váltak szükségessé.

A 13. §-hoz

A közszolgálati médiaszolgáltatás Mttv.-ben meghatározott céljainak megvalósítása, továbbá az Alaptörvényben meghatározott sajtószabadság és a demokratikus közvélemény kialakulásához szükséges szabad tájékoztatás követelménye megkívánja, hogy a műsorkészítés céljából felhasznált, az Alap, illetve a közszolgálati médiaszolgáltató által üzemben tartott túlsúlyos, tengelytúlsúlyos, túlméretes járművek az ország területén szabadon közlekedhessenek.

A 14. §-hoz

Az Mttv. 100. § (2) bekezdés második mondata egyértelművé teszi a közszolgálati médiavagyon egyes elemein fennálló szerzői vagyoni jogok, illetve felhasználási jogok hasznosítását az Alap számára. A törvény a közszolgálati médiavagyon elemein fennálló jogok összességének meghatározása érdekében nevesíti a szomszédos jogokat is.

Az Szjt. betartására és a közös jogkezelő szervezetekkel történő megállapodás megkötésére vonatkozó Mttv.-beli rendelkezés eredetileg a szerzői jogi jogosultak megnyugtatását célozta, pontosabban azt, hogy az Archívumban található művek és más teljesítmények felhasználás a jogszerűen történjen. Tekintettel arra, hogy az Alap részéről a felhasználás mindig jogszerűen történt és történik, továbbá hogy a közös jogkezelőkkel a megállapodások megköttettek, indokolatlan az Szjt.-ből egyébként is következő és levezethető korábbi (5) bekezdés hatályban tartása.

A korábbi (6) bekezdés azt célozta, hogy vagyonkezelési megállapodás útján a közszolgálati médiaszolgáltatók a közszolgálati médiavagyon elemeire ingyenes felhasználási jogot szerezzenek az Alaptól. Valójában azonban nincs szó vagyonkezelői jog átadásáról a közszolgálati médiaszolgáltató részére, csupán egy konkrét felhasználási jog (nyilvánossághoz közvetítés) átengedéséről. Éppen ezért szükségtelen a (6) bekezdés első mondatának hatályban tartása.

A (6) bekezdés második mondatának megtartása továbbra is szükséges oly módon, hogy összevonható az ezzel szoros tartalmi és logikai kapcsolatban lévő (7) bekezdés második mondatával.

A korábbi (8) és a (9) bekezdés rendeltetése az volt, hogy iránymutató és garanciális szabályokat állapítson meg a közszolgálati médiaszolgáltatásban történő bemutatást követően fellépő jogosult számára a további felhasználás megtiltására és igényei érvényesítésére, ha bizonyítani vagy valószínűsíteni tudja, hogy ő a jogtulajdonos, nem pedig az Alap. Tekintettel arra, hogy az Mttv. hatálybalépése óta eltelt közel négy évben alig volt ilyen tárgyú jogvita a felek között és azok is többnyire megegyezéssel végződtek, nem indokolt a szerzői jogi jogérvényesítési eszköztár néhány elemét tartalmazó rendelkezésnek a hatályban tartása. E „foghíjas” felsorolás ugyanis azt a látszatot kelti, mintha csupán ezek, nem pedig a teljes körű jogérvényesítési arzenál állna a jogosultak rendelkezésére. Az Szjt.-re történő általános visszautalás a (6) bekezdésben viszont a (8) és (9) bekezdés nélkül is garanciát jelent az utólag fellépő jogosult számára.

A törvény ezeken túl pontosítja, hogy az Alap tulajdonosi joggyakorlása a közmédia vagyon állami vagyonnak minő sülő elemeire terjed ki. Az Mttv.-ben használt vagyonkezelésbe adás, mint fogalom azonos a vagyonkezelői jogra vonatkozó szabályokat tartalmazó nemzeti vagyonról szóló 2011. évi CXCVI. törvényben használttal, miközben a két intézmény eltérő tartalommal bír. A módosítás ezért a vagyonkezelésbe adás helyett az érintett vagyonra (szerzői jogok) vonatkozó háttérszabályokkal harmonizáló, a jogosultság tartalmát egyértelműbben meghatározó felhasználói jog megszerzését biztosítja a közszolgálati médiaszolgáltató számára.

A 15. §-hoz

Az új szakasz a stratégiai tervezés követelményét fogalmazza meg a közszolgálati médiaszolgáltatóval szemben, egyértelművé téve a médiaszolgáltató és az Alap közötti feladatmegosztást. Ennek értelmében a közszolgálati médiaszolgáltatás megtervezése a közszolgálati médiaszolgáltató joga és kötelezettsége. A stratégiai tervezés keretei között a közszolgálati médiaszolgáltató egyrészt évente kötelező jelleggel, másfelől eseti jelleggel vizsgálja és értékeli az általa nyújtott szolgáltatások fejlesztési lehetőségeit. A tervezés hosszú távú célja, hogy a technológiai változások, a közszolgálati értékek és a nemzetközi standardok folyamatos figyelemmel kísérése mellett lehetővé váljon az értékes és magas színvonalú médiatartalmak gyártása és a közönség minél szélesebb köréhez való eljuttatása.

A 16. §-hoz

Az új rendelkezés az európai gyakorlatban bevett és hatékonyan működő ún. közszolgálati érték-teszt (public value test) megalapozását szolgálja, amely értelmében a közszolgálati médiaszolgáltató valamennyi (így a már működő, illetve az indítani kívánt új) szolgáltatás a tekintetében rendszeresen vizsgálni kell, hogy a közmédia mennyiben tesz eleget a vele szemben támasztott követelményeknek. A törvény a vizsgálat (mérés) részleteinek kidolgozására szabályzat elfogadását írja elő, amely megalkotásában valamennyi érintett szerv részt vesz, a közszolgálati médiaszolgáltató koordinálása mellett.

A 17. §-hoz

Technikai jellegű pontosítások, amelyek a Magyar Távirati Iroda Zrt. korábbi törvényi kötelezettségeit a közszolgálati médiaszolgáltató hírügynökségi tevékenysége körében végzett feladatokként nevesíti.

A 18. §-hoz

Technikai jellegű pontosítások, amelyek a négy gazdasági társaság átalakulása miatt váltak szükségessé.

A (3) bekezdés biztosítja a közszolgálati médiaszolgáltató vezérigazgatója számára, hogy egy vagy akár több vezérigazgató-helyettest is kinevezhessen, így biztosítva nagyobb autonómiát a közszolgálati feladatokat integráltan ellátó gazdasági társaság vezetője számára, és nem tartalmaz konkrét számot a kinevezhető vezérigazgató-helyettesek számára nézve.

A 19-21. §-hoz

Technikai jellegű pontosítások, amelyek a négy gazdasági társaság átalakulása miatt váltak szükségessé.

A 22. §-hoz

A Közszolgálati Költségvetési Tanács jelenlegi feladata - azaz az egyes közszolgálati médiaszolgáltatók közötti források elosztása - a négy gazdasági társaság átalakulása miatt értelmét veszti, ezért hatáskörének és összetételének újragondolása vált szükségessé. Az átalakulás eredményeképpen a Tanács létszáma a korábbi hét főről háromra csökken (három korábbi vezérigazgatói pozíció megszűnése mellett az Állami Számvevőszék elnöke által esetileg delegált tagok száma is egyre csökkenne, a szavazattöbbség megteremtése érdekében).

A Tanács elsődleges feladata nagyban hasonlít a korábbiakhoz, annyi eltéréssel, hogy a törvény szerint a forrásnak nem az egyes közszolgálati médiaszolgáltatók, hanem az Alapnak a rendelkezésre álló források alapján a médiatartalmak készítésére és beszerzésére fordítandó összegre - szolgáltatástípusonkénti bontásban - vonatkozó javaslatáról fejti ki álláspontját (vélemény formájában). A törvény előírja, hogy amennyiben a Tanács nem ért egyet a javaslatban foglaltakkal, akkor az Alap új javaslatot köteles a Tanács elé tárni. E második javaslatában az Alap eltérhet a Tanács véleményétől, ezt azonban indokolni köteles.

A jelenlegi szabályozás szerint a Médiatanács szabályozási jogköre a 2010-ben országgyűlési határozattal átadott vagyoni körre terjed ki. A módosítást ezt egységesíti és kiterjeszti az Alap teljes vagyoni körére.

A 23. §-hoz

A közszolgálati médiatartalom előállítása, valamint a hírügynökségi tevékenységek ellátása olyan alkotófolyamat, amely széleskörű tevékenységeket foglal magába egyazon cél, a médiatartalom előállása érdekében. A foglalkoztatotti minőséggel, így különösen a munkaviszonnyal bizonyos szabályok automatikusan alkalmazandók az alkotófolyamatokban résztvevőkre, azonban e szabályok nincsenek, és terjedelmüknél fogva nem is lehetnek figyelemmel a médiatartalom előállításának sajátosságaira. Mindezek alapján indokolt, hogy más alkotótevékenységekhez hasonlóan a médiatartalom előállítására irányuló foglalkoztatásra is olyan szabályok legyenek alkalmazhatók, amelyek törvényi garanciák érvényesülése mellett is figyelemmel lehetnek a speciális munkafolyamatokra és az abban foglalkoztatottak tevékenységének tényleges jellemzőire, a terület sajátosságaira, a szakmai gyakorlatokra és a foglalkoztatottak terhelhetőségére.

A közszolgálati médiaszolgáltatás társadalmi szükségletet kielégítő alapvető szolgáltatás, amellyel szemben támasztott legfontosabb társadalmi elvárások között fogalmazódik meg a tájékoztatás állandósága, folyamatossága és aktualitása. Ezen kritériumoknak való megfelelés állandó felkészültséget és azonnali reakcióképességet követel meg a tartalom előállítóitól, amely azonban az általános foglalkoztatási szabályok keretei között nem biztosítható. A tájékoztatás állandósága magában hordozza, hogy a foglalkoztatottak esetenként olyan idő dolgozzanak, amikor mások a szabadidejüket töltik, így különösen hétvégi programokról, sporteseményekről és nemzeti ünnepeinkről történő közvetítés és beszámolás során. A tájékoztatási kötelezettség folyamatosságából adódik, hogy a közszolgálati médiaszolgáltatásban résztvevő szervezeteknek megszakítás nélküli, folyamatos üzemben kell működniük, amely a foglalkoztatottak részéről is olykor rendkívüli igénybevétellel jár.

Mindemellett a foglalkoztatottak érdeke megkívánja, hogy a rendkívüli munkavégzés mértékét a törvény szabályozza, mintegy garanciális jelleggel.

A tartalom-előállítási munka egyfajta alkotótevékenység, mintegy művészi jegyekkel bíró tevékenység, amely magas szintű ellátásához szerteágazó információgyűjtés és feldolgozás, folyamatos társadalmi kapcsolattartás, naprakészség, valamint kreatív munkafolyamatok, alkotókészség és szellemi aktivitás is szükséges lehet, amelyet nem feltétlen lehet és eredményes határozott munkavégzési feltételek (így helyszín és időpont) keretébe szorítani.

Méltányolható érdek húzódik tehát ezen „szellemi foglalkoztatottak” munkaidő beosztása relatív szabadságának megteremtése mögött, hiszen így a munkavállaló a leginkább produktív időszakait képes kihasználni. A munkarend kötetlensége mindamellett nem veszélyezteti a médiatartalom elkészülését és fogyasztókhoz történő eljuttatását, amennyiben a munkáltatónak lehetőségében áll meghatározni, hogy a munkaköri feladatok egy része azok sajátos jellegénél fogva meghatározott időpontban vagy időszakban kerüljön ellátásra anélkül, hogy az a munkarend kötetlen jellegét érintené.

A műsorokban való megjelenéssel járó munkakörök sajátossága, hogy a munkahelyen elrendelt tényleges munkavégzésen kívül is szükséges lehet a foglalkoztatott felkészülése, amely különösen a szakmai tanulási és gyakorlási tevékenységekben, valamint fizikai, pszichikai és esztétikai felkészülésben jelentkezik. Mindemellett a tartalom-előállítás szükségképpen olyan tevékenységeket is magába foglal, amely főként előkészítő és befejező jellegűek, így azok ellátásakor a munkavállaló hosszú időn keresztül, akár órákig nem végez tényleges tevékenységet, legfeljebb készenlétben áll. Ezen felkészülési, valamint készenléti jellegű tevékenységek - indokoltan felmerülő - időtartamának megállapítását és munkáltató általi elfogadását a törvény szabályozza.

A közszolgálati médiaszolgáltatás, így különösen a naprakész és állandó tájékoztatási kötelezettség sajátosságát tükrözi, hogy időnként - különösen előre nem látható és így nem tervezhető, de széleskörű társadalmi érdeklődéssel kísért esetek felmerülésekor - az erőforrás kapacitások tervezett beosztása, így akár a szabadság kiadása is felülírásra kell, hogy kerüljön.

A szabadság kiadásának indokolt korlátozhatósága így különös indokkal bír a társadalmi információszükséglet kielégítése és biztosítása érdekében.

A 24. §-hoz

Az (1) bekezdés technikai jellegű módosításokat tartalmaz.

A (2) bekezdés indoka, hogy az egyes törvényeknek az új Polgári Törvénykönyv hatálybalépésével összefüggő módosításáról szóló törvény módosította az Mttv. 136. § (6) bekezdését is, a módosított szöveg szerint 2014. március 15. napját követően az Alap nem minősül gazdálkodó szervezetnek, és így a jogi személyisége sem tisztázott megnyugtatóan.

Erre tekintettel, különösen az Alap jogi személyiségét érintő bizonytalanság feloldása érdekében indokolt az Alap gazdálkodó szervezeti státuszát helyreállítani, a 2014. március 15. napjáig hatályban volt törvényszöveg változatlan visszahelyezésével.

A törvény ezen túl pontosító rendelkezéseket tartalmaz a vagyon meghatározása, a célhoz kötötten felhasználható bevételek vonatkozásában.

A 25. §-hoz

A törvény egyértelműsíti azt a gyakorlatban már korábban is valamennyi érdekelt által elfogadott helyzetet, miszerint az Alap támogatási tevékenysége nem minősül az általános forgalmi adóra vonatkozó törvény hatálya alá tartozó tevékenységnek.

A 26. §-hoz

A módosítás tartalmazza az Alaphoz tartozó állami vagyon meghatározását, amely alapján az a jövőben egyértelműen elhatárolható más tulajdonosi joggyakorló szervezetekhez tartozó vagyontól, rögzíti továbbá, hogy az Alap az állam nevében alapított gazdasági társaságok vonatkozásában is tulajdonosi jogokat gyakorol. Nevesíti, hogy a vagyoni kör funkciója a közszolgálati médiaszolgáltatás támogatása.

A törvény szerint az Alap rábízott vagyonába tartozó állami vagyon hasznosítása, értékesítése esetében főszabályként fennmarad a versenyeztetési kötelezettség, a kivételek körének meghatározása a Vtv. szabályaihoz hasonlóan kerül sor. A speciális helyzetre tekintettel a kivételek kiegészülnek az Alap és a közszolgálati médiaszolgáltatók közötti jogviszonyokkal.

A törvény az értékesítések esetére értékbecslő igénybevételét írja elő, rendelkezik továbbá az esélyegyenlőség biztosításának kötelezettségéről és a szerződések kötelező írásba foglalásáról.

A módosítás meghatározza a szerződéskötést kizáró akadályokat és az ezekhez kapcsolódó felmondási jogosultságot.

Az állami vagyon ésszerű és gazdaságos felhasználásának érdekében a módosítás megteremteni a lehetőségét annak, hogy - a feladat ellátásához már nem szükséges vagyon értékesítése helyett - az Alap és a Magyar Nemzeti Vagyonkezelő Zrt., mint az állami vagyon általános tulajdonosi joggyakorlója megállapodhassanak egyes vagyonelemek átadásáról.

A módosítás rendelkezéseket fogalmaz meg az állami vagyon nyilvántartásának követelményeiről, továbbá az állami vagyon más joggyakorlóihoz hasonlóan előírja, hogy az Alapnak a könyvvezetési és beszámolási kötelezettségét az államháztartási számvitelről szóló szabályok szerint kell teljesíteni.

A 27. §-hoz

A módosítás azt célozza, hogy az ellenszolgáltatás (vagyis a médiaszolgáltató gazdasági érdekeltsége) nélkül közzétehető, közérdekű információt tartalmazó közlemények valamennyi állami intézmény megrendelésére megjelenhessenek, elsősorban kiemelt kulturális, művészeti és oktatási kérdésekben történő tájékoztatás céljából.

A közérdekű közlemény ettől függetlenül politikai célokra semmilyen formában sem használható fel, kizárólag a megrendelők személyi körét igyekszik tágítani.

Tekintettel arra, hogy a közszolgálati médiaszolgáltató hagyományos (rádiós és televíziós) médiaszolgáltatási tevékenysége mellett hírügynökségi szolgáltatást, illetve online tartalomszolgáltatást is végez a közszolgálati célok minél szélesebb körben történő megvalósítása érdekében, célszerű rögzíti az értelmező rendelkezésekben, hogy a közszolgálati médiaszolgáltatás milyen konkrét szolgáltatásokból tevődik össze. A rendelkezés célja annak biztosítása, hogy a törvény által vázolt közmédia-rendszerben is világos legyen, hogy az egyedüli gazdasági társaságként üzemelő Duna Médiaszolgáltató Nonprofit Zrt. tevékenységi köre milyen szolgáltatástípusokra terjed ki.

A (3) bekezdésben foglalt módosítás annak egyértelművé tételét célozza, hogy a közszolgálati médiaszolgáltatás céljainak megvalósítása érdekében folytatott valamennyi tevékenység egyetlen gazdasági társaság keretei között történik, és újabb közszolgálati médiaszolgáltató alapítására nincs lehetőség.

A (4) bekezdés technikai módosítást tartalmaz, amely a négy gazdasági társaság egyesülésére tekintettel vált szükségessé.

Az (5) bekezdés az Mttv. új 108/A-B. §-ában foglalt munkajogi szabályok alkalmazásához szükséges felhatalmazó rendelkezés.

A 28. §-hoz

A közmédia rendszerének átalakulására tekintettel indokolt a Közszolgálati Kódex mint a közszolgálati médiaszolgáltatás(ok) alapdokumentumának felülvizsgálata. Miután a törvény alapvető változásokat eredményez a közmédia rendszerében, célszerűnek mutatkozik, hogy a Kódex módosításában valamennyi érintett szerv részt vegyen, ezért a módosításra speciális, az elfogadásra vonatkozó szabályok irányadók. Az érdemi felülvizsgálat lehetőségének biztosítása érdekében a törvény annak elvégzésére határidőként 2015. szeptember 30-át határozza meg.

A 29. §-hoz

Az egymás mellett működő és így hatékonyságában megkérdőjelezhető, fenntartását tekintve indokolatlan párhuzamosságok kiszűrése, a közszolgálati médiaszolgáltatás és médiatartalom tartalmi és belső strukturális koherenciájának biztosítása (ezáltal letisztult, ténylegesen is a szolgáltatási profilnak megfelelő tartalom szolgáltatása), a gazdálkodás egységesítése és költséghatékonysága okán a jövőben a jelenlegi négy közszolgálati médiaszolgáltató helyett, egy, továbbra is a Közalapítvány kizárólagos tulajdonában álló gazdasági társaság látja el a közszolgálati médiaszolgáltatási feladatokat 2015. július 1. napjával. Ezen időpontra a társaságok beolvadását elő kell készíteni a Duna Televízió Nonprofit Zrt.-be, amely ezt követően Duna Médiaszolgáltató Nonprofit Zrt. elnevezéssel látja el feladatait.

A meghatározott időpontban történő átalakulás feltétele egyrészt, hogy a Közalapítvány - az Mttv. vonatkozó szabályai alól eseti felhatalmazásban részesítve - jogosult legyen a tulajdonában álló társaságok vonatkozásában az átalakulásról szóló döntés meghozatalára, másrészt, hogy ezen feladat végrehajtása megfelelő ütemezéssel történjen. Miután az átalakulás a társaságok fennálló kötelezettségeit, így az esetleges hitelezői követeléseket nem érinti, ezért az általános szabályokhoz képest egyes határidők rövidebb időtartamban kerülnek megállapításra. A módosítás továbbá a hitelezői követeléseket biztosítékkal ellátottnak tekinti.

A szabályozás lényegi eleme és célja annak biztosítása, hogy az átalakulás a törvényben megállapított időpontra megvalósulhasson.

Az ellátott feladatokra figyelemmel nem indokolt, hogy a jövőben az új társaságnál olyan vagyonelemek maradjanak, amelyek a közszolgálati médiaszolgáltatással és jellemzően költségvetési forrásból jöttek létre. Az átalakulásra tekintettel ezért szükséges áttekinteni a társaságok vagyonát, és meghatározni a funkcionális feladat ellátáshoz kapcsolódó vagyon körét. Az ezen felüli vagyon a létrejövő társaság, az állam képviseltében eljáró Alap, valamint a Közalapítvány megállapodása alapján, de jelen törvényre figyelemmel térítésmentesen az állam tulajdonába és az Alap tulajdonosi joggyakorlása alá kerül. A hitelezői jogok védelme érdekében az érintett vagyon erejéig a módosítás az Alap kezességét írja elő.

A 30. §-hoz

Technikai jellegű pontosítások, amelyek a négy gazdasági társaság átalakulása miatt váltak szükségessé.

A 31. §-hoz

A „közérdekű közlemény” fogalmának bővülésével egyidejűleg indokolt az ilyen közlemények közzétételéről szóló döntést teljes egészében a közszolgálati médiaszolgáltató számára lehetővé tenni. Ennek megfelelően a jövőben teljes egészében a médiaszolgáltató döntheti el, tesz-e közzé ilyen közleményeket, és milyen időtartamban [Mttv. 36. § (6) bekezdés hatályon kívül helyezése]. Ez a módosulás nem érinti a médiaszolgáltató katasztrófavédelemmel vagy honvédelemmel kapcsolatos kötelezettségeit.

Az Mttv. 73. § (5) bekezdés hatályon kívül helyezésének célja az Mttv. 74. § (1) bekezdése és 73. § (5) bekezdése közötti ellentmondás feloldása, annak egyértelműsítése, hogy a 73. § (2) bekezdésében meghatározott műsorterjesztő köteles a közszolgálati rádiós médiaszolgáltatások továbbítására is.

Mttv. 136. § (17) bekezdés hatályon kívül helyezése indokolt, tekintettel arra, hogy az Mttv. új 136/A-E. §-a a korábbinál jóval részletesebben rendezik az Alap állami vagyonnal való gazdálkodásának szabályait.

A 32. §-hoz

A Kbtv. 120. §-ának ilyen módon történő kibővítése ugyan nem veszi ki az Alap eszközbeszerzéseit a törvény hatálya alól, azonban kizárólag az uniós értékhatárok figyelembevétele az előre nem tervezett, de szükséges műsorgyártások esetén indokoltnak mutatkozik. Ezért a tárgybani beszerzések esetén a nemzeti értékhatárok nem irányadók, kizárólag az uniós értékhatárok veendők figyelembe.

-----STARTING---POINT---VEGE---

A 33-34. §-hoz

A hatályba léptető és a sarkalatossági záradékot tartalmazó záró rendelkezések. Tekintettel arra, hogy a jelenlegi négy közszolgálati médiaszolgáltató átalakulása, az erre vonatkozó tulajdonosi döntések meghozatala, valamint a cégbírósági eljárás lefolytatásához megfelelő idő szükséges, valamint arra, hogy ezen eljárásoknak 2015. június 30-ig be kell fejeződniük, az Mttv. csak ezen időpontot követően „ismeri el” a közszolgálati médiarendszer szerkezetváltozását. 2015. július 1. napjától a törvényben csak egyetlen közszolgálati médiaszolgáltató fog szerepelni.