2016. évi CXXXVI. törvény indokolása

a légiközlekedésről szóló 1995. évi XCVII. törvény módosításáról

-----STARTING---POINT---ALTALANOS--- 

A törvény módosítása tartalmazza a közös felhasználású repülőtér részletszabályainak kidolgozását. A közös felhasználású repülőtér a nem nyilvános repülőtér kategóriába kerül besorolásra. A honvédelmi tárca bizonyos engedélyezési eljárások tekintetében meg kívánja tartani a katonai légügyi hatóság hatáskörét, tekintettel arra, hogy a közös felhasználású repülőtér elsősorban állami célú, azaz az általános légiforgalomtól eltérő légijármű mozgásokat fog kiszolgálni.

A közös felhasználású repülőtér állami célú igénybevétele tekintetében a repülőtér létesítésének, fejlesztésének és megszüntetésének engedélyezését, zajgátló védőövezetének engedélyezését a katonai légügyi hatóság hatáskörébe kívánja utalni. A közös felhasználású repülőtér állami célú igénybevétele tekintetében a földi kiszolgálást végzők és a saját kiszolgálásra jogosult repülőtér-használók kiválasztását szintén a katonai légügyi hatóság hatáskörébe kívánja utalni.

A törvényben korábban használt lajstromozásra nem kötelezett légijármű fogalma megszűnik, a meghatározások helyébe a repülőeszköz és a pilóta nélküli légijármű lép. A két kategória külön szabályozás alá fog esni, ezért a kategória fenntartása a továbbiakban nem indokolt. Egyéb szabályok - pl. szakszolgálati engedély megléte - nem attól függnek, hogy a légijármű lajstromozott-e vagy sem. A szétválasztás szükségessége miatt a törvény teljes szövegében módosításra került a szöveg repülőeszközre. A repülőeszköz fogalma pontosításra került a törvényben. A repülőmodellre az egységes szabályozás érdekében ugyanazok a szabályok fognak vonatkozni, mint a pilóta nélküli légijárművekre, így a pilóta nélküli légijármű fogalmának változtatásával a repülőmodell fogalma beolvad e fogalom alá.

A kormányzati bürokráciacsökkentés jegyében a hatósági eljárások egyszerűsítése és az adminisztratív terhek csökkentése érdekében a cél, hogy a pilóta nélküli légijárművek üzemben tartói számára, valamint a szakszolgálati engedélyek és a hozzá kapcsolódó jogosítások kiadásához, hosszabbításához, megújításához biztosítva legyen az elektronikus ügyintézés. Az ügyintézés modernizálása, a belső eljárások automatizálása, online kérelmek beadási lehetősége tovább csökkenti az adminisztrációt, mely gyorsítja a külső és belső ügyintézést egyaránt.

A pilóta nélküli légijárművek elterjedése miatt szükséges, hogy a légiközlekedési hatóság mellett a rendőrség is kezdeményezhessen bírságolási eljárást. A módosítás hatályba lépésével a pilóta nélküli légijárművekre vonatkozó szabályok megsértőivel szemben a rendőrség is jogosult a bírság kiszabására, amellyel a rendőrség és a légiközlekedési hatóság adminisztratív terhei csökkennek. A módosítás tartalmazza az állami és a polgári pilóta nélküli légijárművekkel végrehajtott repülések képzésének, a képzést végző szervezetek kijelölésének szabályaira, a légialkalmassági vizsgálat rendjének, a légialkalmassági tanúsítvány kiadásának, felfüggesztésének részletes szabályaira, valamint a pilóta nélküli légijárművel végzett tevékenységre és az üzemben tartásának szabályozására vonatkozó - miniszteri - felhatalmazó rendelkezéseket.

A törvény módosítását a közös légiközlekedés-védelmi alapkövetelmények végrehajtásához szükséges részletes intézkedések meghatározásáról szóló 2015. november 5-i (EU) 2015/1998 bizottsági végrehajtási rendelet hatályba lépése is indokolja.

A közös légiközlekedés-védelmi alapkövetelmények végrehajtásához szükséges részletes intézkedések meghatározásáról szóló 2010. március 4-i 185/2010/EU bizottsági rendelet módosítására több mint 23 alkalommal került sor, ezért a Bizottság azt konszolidált változatban új rendeletként kiadta, így a 185/2010/EU rendelet és az azt módosító rendeletek hatályon kívül kerültek, azonban a vonatkozó rendelkezéseket az új (EU) 2015/1998 bizottsági végrehajtási konszolidált rendelet továbbra is tartalmazza.

A törvény ezen kívül technikai pontosításokat tartalmaz többek között a szakszolgálati engedélyekre, a légtérre, a légiforgalmi irányításra, a lajstromra valamint az állami légijárművekre.

-----STARTING---POINT---RESZLETES---

Az 1. §-hoz

A „katonai légtérrendészet” kifejezés nem pontos, ezért indokolt azt módosítani.

A 2. §-hoz

A léginavigációs szolgálatok tanúsítási eljárása arra tekintettel került beillesztésre, hogy a vonatkozó közösségi rendeletek olyan átfogó és összetett eljárásként szabályozzák ezt a feladatkört, amely a közigazgatási eljárás és szolgáltatás általános szabályairól szóló 2004. évi CXL. törvény szerinti általános 21 napos határidő alatt nem teljesíthető.

A 1035/2011/EU rendelet I-V. mellékletei tartalmazzák azokat a követelményeket, amelyeknek való megfelelésről a hatóságnak döntenie kell és több évre tanúsítványt kiadnia. Maga a törzsszöveg is eléggé részletes, illetve hozzá kapcsolódik szorosan a 1034/2011/EU rendelet, ami pedig az engedélyező hatóságra vonatkozó követelményeket határozza meg. A közös felhasználású repülőtér a nem nyilvános repülőtér kategóriába került besorolásra. A honvédelmi tárca bizonyos engedélyezési eljárások tekintetében meg kívánja tartani a katonai légügyi hatóság hatáskörét, tekintettel arra, hogy a közös felhasználású repülőtér elsősorban állami célú, azaz az általános légiforgalomtól eltérő légijármű mozgásokat fog kiszolgálni. A közös felhasználású repülőtér állami célú igénybevétele tekintetében a repülőtér létesítésének, fejlesztésének és megszüntetésének engedélyezését, zajgátló védőövezetének engedélyezését a katonai légügyi hatóság hatáskörébe kívánja utalni. A közös felhasználású repülőtér állami célú igénybevétele tekintetében a földi kiszolgálást végzők és a saját kiszolgálásra jogosult repülőtér-használók kiválasztását szintén a katonai légügyi hatóság hatáskörébe kívánja utalni. A repülőbázis állami repülések céljára szolgáló repülőtérként mentességet élvezett az engedélyező hatóság - jelen esetben a katonai légügyi hatóság - eljárásaira megállapított igazgatás szolgáltatási díj fizetése alól, így indokolt a légiközlekedési hatóság tekintetében is alkalmazni a közös felhasználású repülőterek tekintetében a díjmentesség biztosítását.

A 3. §-hoz

A § a légiközlekedési hatóság vizsgáztatókra vonatkozó adatkezelése törvényi hátterét biztosítja.

A 4. §-hoz

Ezen rendelkezés teremti meg azt a törvényi hátteret, hogy a pilóta nélküli légijárművek az ellenőrzött légtér olyan részein, ahol a pilóta nélküli légijárművekre vonatkozó rendeletben megállapított általános szabályok betartása esetén nem zavarják a fel- és leszálló légiforgalmat, irányítói engedély nélkül is működhessenek.

Az 5. §-hoz

Ezen módosítással kikerül a Hatóságra vonatkozó kötelezettség megállapítása, azaz a légiközlekedési hatóság nem ad ki külön üzembentartási engedélyt a fedélzeti rádióberendezésekre. A fedélzeti rádióberendezésekre vonatkozó követelmények légialkalmassági követelményeknek tekinthetők és azt közösségi rendeletek tartalmazzák, valamint az NMHH által kiadott rádióengedély szabályait a rájuk vonatkozó ágazati jogszabályok tartalmazzák, így ez jelenleg sem volt gyakorlat. További jogalkalmazást nehezítő körülmény, hogy a fedélzeti rádióberendezésekre vonatkozóan nem tartalmaz az Lt. felhatalmazást miniszteri vagy kormányrendeleti jogszabályalkotásra.

A 6. §-hoz

A bürokráciacsökkentés jegyében a hatósági eljárások egyszerűsítése és az adminisztratív terhek csökkentése érdekében a cél, hogy a pilóta nélküli légijárművek üzemben tartói számára biztosítsa az elektronikus ügyintézést. A szabályozás értelmében a pilóta nélküli légijárművek, valamint az üzemben tartók kötelező nyilvántartásba vételekor a légiközlekedési hatóság ellenőrzi az eszközt is, amellyel a légiközlekedési tevékenységet végzik. A tevékenységi engedély kiállításához ugyanazok az adatok szükségesek, mint a nyilvántartásba vételhez, így a tevékenységi engedély a pilóta nélküli légijárművek esetében érdemét veszti. A tevékenység bejelentését a légiközlekedési hatóság felé az elektronikus úton történő nyilvántartásba vételkor kell bejelenteni.

A 7. §-hoz

A rendelkezés megteremti a képző szervezet azon bejelentési kötelezettségét, hogy a harmadik országbeli állampolgár légijármű-, repülőeszköz-vezetői, valamint ejtőernyős ugrás és képzéséről a rendőrség is tudomást szerezzen, valamint nemzetbiztonsági érdek és terrorfenyegetettség fennállása esetén megtilthassa ezen személyeknek a 216/2008/EK európai parlamenti és tanácsi rendelet hatálya alá nem tartozó légijárművek vagy repülőeszközök vezetésére irányuló, továbbá az ejtőernyős képzés és ugrás végzését. Az európai unió által szabályozott képzések esetén a tagállamok további feltételeket nem állapíthatnak meg, így a 216/2008/EK európai parlamenti és tanácsi rendeletben szabályozott képzések vonatkozásában a tevékenységet megtiltani nem lehet.

A 8. §-hoz

A közös felhasználású repülőtér a nem nyilvános repülőtér kategóriába került besorolásra.

A 9. §-hoz

Tekintettel arra, hogy az állami repülések céljára szolgáló repülőtér zajgátló védőövezetére vonatkozó rendelkezéseket jelenleg a honvédelemért felelős miniszter, a környezetvédelemért felelős miniszterrel egyetértésben rendeletben állapítja meg és azoknak a közös felhasználású repülőtérré való fejlesztésekor a zajgátló védőövezet már ki lesz jelölve, így az állami repülések céljára szolgáló repülőtérre vonatkozó szabályozást indokolt alkalmazni a közös felhasználású repülőterekre is.

A 10. §-hoz

Mivel a közös felhasználású repülőtér elsősorban az általános légiforgalomtól eltérő légijármű mozgások céljára fog szolgálni, indokolt a közös felhasználású repülőtér repülőtérrendjének engedélyezését - amely szerves részét képezi az üzemben tartási engedélynek - a katonai légügyi hatóság hatáskörébe utalni, az általános légiforgalomra gyakorolt hatás vizsgálatának tekintetében pedig a légiközlekedési hatóságot szakhatóságként kijelölni.

A 11. §-hoz

A nemzetközi polgári repülésről Chicagóban, az 1944. évi december hó 7. napján aláírt Egyezmény és az annak módosításáról szóló jegyzőkönyvek kihirdetéséről szóló 1971. évi 25. törvényerejű rendelettel kihirdetett Chicagói Egyezmény - a nemzetközi polgári repülésről Chicagóban, az 1944. évi december hó 7. napján aláírt Egyezmény Függelékeinek kihirdetéséről szóló 2007. évi XLVI. törvénnyel kihirdetett - 15. Függeléke értelmében Magyarországnak - meghatározott tartalommal - elektronikus terep és akadály adatbázist kell létrehoznia. Az Lt. 51. § (3) bekezdése ezt az állami feladatot fogalmazza meg. Annak érdekében, hogy a légiforgalmi szolgáltató, a Magyar Honvédség és a légiközlekedési hatóság a Magyarország légiközlekedési terep és akadály adatbázisában szereplő, a feladatai ellátása érdekében szükséges adatokat, valamint a légiforgalmi tájékoztatás rendjéről szóló miniszteri rendelet alapján a részére szolgáltatandó adatokat díj- és költségmentesen kapja meg, szükséges a törvényi rendelkezést kiegészíteni az erre vonatkozó előírással. Indokolt azonban azt is rögzíteni, hogy e szervezetek az adatbázis adatait kizárólag saját feladataik ellátásához használhatják, az adatbázist és tartalmát harmadik fél részére nem adhatják át, de feladataik körében az adatbázisból adatok közlésére jogosultak. Az adatbázisból további szereplők is kaphatnak adatokat, de erre csak igazgatási szolgáltatási díj ellenében kerülhet sor. Erről szintén törvényi szinten szükséges rendelkezni. A szolgáltatási díj mértékének megállapítására a honvédelemért felelős miniszter rendelkezik felhatalmazással az államháztartásért felelős miniszterrel egyetértésben. A légiközlekedési terep és akadály adatbázis létrehozása 2017-ben fog megtörténni. Ezért szükséges rögzíteni, hogy az adatbázis adatainak használatáról szóló kötelezettség csak akkortól alkalmazandó, amikortól az egyes adatok elérhetővé válnak az adatbázisban.

A 12-13. §-hoz

Mivel a légijárművek lajstromba történő kötelező felvétele nem szolgál megfelelő szakmai alapul annak eldöntésére, hogy egy bizonyos típusú légijármű szakszolgálati engedéllyel vagy anélkül vezethető-e, így szükséges az erre utaló rendelkezések felülvizsgálata és megfelelő átdolgozása a törvényben. A szakszolgálati engedély szükségességének a légijármű sajátosságain kell múlnia. Ezt biztosítja az a rendszer, ha a törvény a szakszolgálati engedélyt nem köti a légijármű lajstromához, hanem az erre vonatkozó, megfelelő miniszteri rendelet írja elő, hogy mely tevékenységek végezhetőek szakszolgálati engedéllyel, és melyek anélkül.

A 14. §-hoz

Az egységes európai égbolt létrehozására vonatkozó keret megállapításáról szóló 549/2004/EK európai parlamenti és tanácsi rendelet szerint a kijelölt nemzeti felügyeleti hatóság, vagyis a légiközlekedési hatóság a léginavigációs szolgálatoknak az egységes európai égbolt keretében történő ellátásáról szóló 550/2004/EK európai parlamenti és tanácsi rendeletnek megfelelően a részéről felmerült költségeket jogosult érvényesíteni a magyar légtér igénybevételéért fizetendő díjban, az azzal összefüggő költségalap részeként. A költségek fedezésére megállapított összeg mértéke 2019. december 31-ig évi 500 millió forint, ezt követően a megállapított összeg mértéke a léginavigációs szolgálatok és a hálózati funkciók teljesítményrendszerének létrehozásáról szóló 390/2013/EU bizottsági végrehajtási rendelet alapján elfogadott és a Bizottság által jóváhagyott teljesítménytervben meghatározott összeg. A tényleges költségek mértékének lényeges emelkedése esetén a felügyeleti hatóság és a költség alapkezelő az elfogadott teljesítményterv alapján várhatóan rendelkezésre álló pénzügyi keretek figyelembevételével a különbözet kifizetésére vonatkozó megállapodást köthet. A költség alapkezelőnek az összeget negyedéves egyenlő részletekben kell megfizetnie a felügyeleti hatóságnak, a felügyeleti hatóság pedig köteles a felmerült költségekről kimutatatást készíteni és azt megküldeni a költségalap kezelője részére. Az elszámolásra vonatkozóan kidolgozásra kerül egy olyan rendszer, amely szerint, ha lényeges eltérés alakul ki a költségátalányként befizetett díj és a valós költségek között, akkor a többlet a légiközlekedési hatóságnál marad azzal, hogy a korábban valós költségekkel nem lefedett részt a költségalap kezelője beszámítja a következő évi költségátalányba, azaz ténylegesen ennyivel kisebb összeg kerül átutalásra. A részletes szabályok a felhatalmazás alapján kormányrendeletben kerülnek rendezésre.

A 15. §-hoz

A pilóta nélküli légijárművek szabályos működtetésének feltétele, hogy a pilóta nélküli légijármű vezetők tudják, hogy melyek azok a légterek, illetve területek, ahová nem repülhetnek be. Ilyenek például a védett területek és objektumok fölötti repülések, valamint olyan területek fölött, amelyek térben és időben folyamatosan változnak (pl. védett személy mozgása, katasztrófa helyszíne, baleset stb.).

A törvényben foglalt alkalmazásba az arra jogosítást kapott személy szükség esetén a pilóta nélküli légijárművek számára tiltott légtérré nyilvánítja az adott területet, így az alkalmazáson keresztül a felhasználók tudomást szereznek azokról a légterekről, ahol számukra a repülés végrehajtása nem megengedett.

A 16. §-hoz

A katonai légiforgalmi szolgálatoknak jelenleg is kötelezettségük légi jármű eltűnése vagy kényszerhelyzetbe kerülése esetén a szükséges intézkedés kezdeményezése. Ezért indokolt az Lt. 62. § (3) bekezdését a h) ponttal kiegészíteni.

A 17. §-hoz

A közös felhasználású repülőtér a nem nyilvános repülőtér kategóriába került besorolásra. A honvédelmi tárca bizonyos engedélyezési eljárások tekintetében meg kívánja tartani a katonai légügyi hatóság hatáskörét, tekintettel arra, hogy a közös felhasználású repülőtér elsősorban állami célú, azaz az általános légiforgalomtól eltérő légijármű mozgásokat fog kiszolgálni.

A 18. §-hoz

A légvédelmi készenléti légtérfelügyelet, a pilóta nélküli légijármű, a repülőeszköz, a közös felhasználású repülőtér és a pilóta nélküli állami légijármű fogalmának pontosítását tartalmazza.

A 19. §-hoz

Felhatalmazó rendelkezés pontosító módosítását és új felhatalmazásokat tartalmaz.

A 20. §-hoz

Pontosító módosításokat tartalmaz.

A 21. §-hoz

Az Lt. módosításokkal összhangban egyes rendelkezéseket helyez hatályon kívül.

-----STARTING---POINT---VEGE---

A 22. §-hoz

Hatályba léptető rendelkezés.

A 23. §-hoz

A módosítás a légiközlekedésről szóló törvény szerinti légiközlekedési szakszemélyzet képzése, valamint ejtőernyős ugrás során bejelentett személyek adatai tekintetében a rendőrség adatkezelési szabályainak egyértelműsítését tartalmazza.

A 24. §-hoz

Jogharmonizációs záradék.