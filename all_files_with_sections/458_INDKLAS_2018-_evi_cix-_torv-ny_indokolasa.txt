2018. évi CIX. törvény indokolása

a Magyarország és a Kínai Népköztársaság között a Fudan Egyetem magyarországi felsőoktatási tevékenységének támogatásáról szóló Megállapodás kihirdetéséről

-----STARTING---POINT---ALTALANOS---

Általános indokolás

A törvény célja a Magyarország és a Kínai Népköztársaság között a Fudan Egyetem magyarországi felsőoktatási tevékenységének támogatásáról szóló Megállapodás kihirdetése.

Az Nftv. 76. § (1) bekezdés a) pontja értelmében az Európai Unión, illetve az Európai Gazdasági Térségen kívül székhellyel rendelkező, és Magyarországon oktatási tevékenységet folytató külföldi felsőoktatási intézmények esetében Magyarország Kormánya és a székhely szerinti állam kormánya között nemzetközi szerződés megkötése szükséges a magyarországi működés elvi támogatásáról.

A törvény fenti rendelkezése négy állam összesen nyolc felsőoktatási intézményét érinti. Thaiföld és Malajzia esetében egy-egy, Kína esetében kettő (Heilongjiang Egyetem és Fudan Egyetem), az Egyesült Államok esetében pedig négy egyetemről van szó (Boston University, Central European University, McDaniel College, Notre Dame Egyetem). A McDaniel College (USA) és a Heilongjiang Egyetem (Kína) magyarországi működéséről szóló törvények 2017 folyamán kihirdetésre kerültek. A Mahachulalongkornrajavidyalaya Egyetemről (Thaiföld), valamint a Notre Dame Egyetem (USA) ügyében szóló törvény is kihirdetésre került.

A Fudan Egyetem és a Budapesti Corvinus Egyetem közötti együttműködés tárgyában Magyarország és a Kínai Népköztársaság között a tárgyalások lezárultak. A tárgyalási folyamat lezárását követően az Nsztv. 5. § (2) bekezdésében foglaltaknak megfelelően a Megállapodás szövegét az Innovációs és Technológiai Minisztérium, a Külgazdasági és Külügyminisztérium, és az Igazságügyi Minisztérium a miniszterelnök elé terjesztette. Az Nsztv. 5. § (2) bekezdésében foglaltak alapján a Megállapodás szövegének végleges megállapításához szükséges miniszterelnöki jóváhagyás a 132/2018. (X. 30.) ME határozatban került közzétételre.

-----STARTING---POINT---RESZLETES---

Részletes indokolás

Az 1. §-hoz

Az Nsztv. 7. § (1) bekezdés a) pontjára, (3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást az Nsztv. 9. §-a értelmében törvénnyel szükséges kihirdetni.

A 3. §-hoz

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelően, a törvény e szakasza rögzíti a belső jogba transzformált Megállapodás hiteles magyar és angol nyelvű szövegét.

A 4. §-hoz

A törvény a kihirdetését követő napon lép hatályba. A Megállapodás 5. cikke szerint a Megállapodás az azt követő harmincadik (30.) napon lép hatályba, hogy a Felek kölcsönösen kézhez vették a szükséges belső jogi eljárások lefolytatásáról szóló, diplomáciai úton megküldött írásos értesítést.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2. és 3. §-a hatálybalépésnek naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

Az 5. §-hoz

Az Nsztv. 10. § (1) bekezdés f) pontja alapján tartalmazza a szerződés végrehajtásáért felelős miniszter megjelölését.