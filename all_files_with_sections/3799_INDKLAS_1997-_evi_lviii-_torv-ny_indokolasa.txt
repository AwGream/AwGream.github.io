1997. évi LVIII. törvény indokolása

a gazdasági reklámtevékenységről

-----STARTING---POINT---ALTALANOS--- 

I. A hatályos magyar reklámjog

A hatályos magyar reklámjogot a heterogenitás és a többszintű jogi szabályozás jellemzi. A reklámtevékenységre vonatkozó rendelkezések szétszórtan, olykor egymásnak is ellentmondóan, több jogszabályban találhatóak meg.

A legalapvetőbb szabályokat a belkereskedelemről szóló 1978. évi I. törvény (a továbbiakban: Bkt.) tartalmazza, amely meghatározza a reklámtevékenység néhány általános szabályát és a rá vonatkozó alapvető tilalmakat.

A reklámozás részletszabályait a belkereskedelmi törvény vonatkozó rendelkezéseit végrehajtó, a belföldi reklám és hirdetési tevékenységről szóló 12/1972. (VI. 5.) BkM rendelet (a továbbiakban: R.) határozza meg.

A rádiózásról és televíziózásról szóló 1996. évi I. törvény (a továbbiakban: Rtv.) szintén meghatároz olyan szabályokat, amelyek a reklámtevékenységre vonatkoznak, ezek azonban kizárólag a rádió és a televízió műsorszolgáltatásában megjelenő reklámokra alkalmazhatóak.

További reklámszabályokat tartalmaz - többek között - a sajtóról szóló 1986. évi II. törvény a sajtótermékben, a közúti közlekedésről szóló 1988. évi I. törvény a közterületen elhelyezhető reklám, valamint az egészségügyről szóló 1972. évi II. törvény a gyógyszerreklám tekintetében.

A jogellenes hirdetés vonatkozásában az egyes szabálysértésekről szóló 17/1968. (IV. 14.) Korm. rendelet határoz meg szankciót.

A belföldi reklám- és hirdetési tevékenységre vonatkozó tilalmak betartását a 95/1991. (VII. 23.) Korm. rendelet alapján a Fogyasztóvédelmi Főfelügyelőség ellenőrzi, amely szabálysértési hatóságként jár el a reklámelőírások megszegőivel szemben.

A hivatkozott jogszabályok eltérő és részben ellentmondó szabályokat állapítanak meg a reklámtevékenységre vonatkozóan. Jellemző erre a reklám fogalmának és a reklámtilalmaknak a meghatározása.

A hatályos jogszabályok közül az Rtv. és az R. tartalmaz a reklámra vonatkozó definíciót, ezek azonban némiképpen eltérnek egymástól. Ez elsősorban abban nyilvánul meg, hogy az R. külön határozza meg a reklám és a hirdetés fogalmát, míg az Rtv. nem tesz különbséget közöttük. Az Rtv. viszont önállóan definiálja a reklámot (hirdetést) a burkolt reklámot, a tudatosan nem észlelhető reklámot, a támogatást és a politikai hirdetést.

A fentiekből megállapítható, hogy nem egyértelmű a magyar jogi szabályozásban a reklám fogalmának meghatározása, elsősorban a reklám gazdasági és politikai jellegének, valamint a reklám és a hirdetés, illetve a reklám és a többi kereskedelempolitikai kommunikációs eszköz - elsősorban a szponzorálás (támogatás)- elhatárolása terén.

A reklámozásra vonatkozó korlátozásokat és tilalmakat - mint az a fentiekből kitűnik- több hatályos jogszabály is meghatároz.

Valamennyi reklámeszközre vonatkozó általános rendelkezéseket a Bkt. 34. §-a határoz meg a következők szerint:

(1) A reklámozás és hirdetés feladata a vásárlók tájékoztatása, a korszerű fogyasztási szokások elterjedésének, valamint az áruk és szolgáltatások értékesítésének elősegítése.

(2) Tilos minden olyan reklám és hirdetés közzététele, amely

- jogszabályba ütközik,

- túlzó,

- megtévesztésre alkalmas,

- sérti a közerkölcsöt,

- indokolatlan összehasonlítást tesz,

- az egészségre vagy a környezetre ártalmas cikk fogyasztására ösztönöz,

- nem kellő mennyiségben rendelkezésre álló árut reklámoz.

(3) Tilos a szeszes italok és dohányipari termékek fogyasztására ösztönző reklám vagy hirdetés közzététele. Jogszabály e rendelkezés alól a nemzetközi - illetőleg a nemzetközi televíziós láncon közvetített - rendezvények, továbbá idegen nyelvű kiadványok tekintetében kivételt tehet.

A Bkt. hivatkozott rendelkezéseit az R. hajtja végre, amely további reklámtilalmakat - így például az emberorvoslásban használatos gyógyszerek reklámozásának tilalmát- állapít meg, illetve felhatalmazást ad az ipari és kereskedelmi miniszter részére, hogy - a népjóléti miniszter véleményének meghallgatásával - indokolt kérelemre egyes nemzetközi rendezvényeken engedélyezhesse a szeszes italok és a dohányipari termékek reklámozását. További kivételt jelent a fenti termékek reklámozásának tilalma alól a nemzetközi televíziós láncon közvetített rendezvényeken, valamint az idegen nyelvű kiadványokban történő reklámozás lehetősége.

Az Rtv. a rádió és televízió műsorszolgáltatásában megjelenő reklámokra vonatkozóan több korlátozó és tiltó szabályt is tartalmaz, azonban felold néhány olyan reklámtilalmat, amelyet a Bkt. és az R. meghatároz. Ennek következtében állt elő az az ellentmondásos helyzet, hogy míg a rádiós és televíziós műsorszolgáltatásban - meghatározott keretek között- az alkoholtartalmú italok és a vény nélkül kiadható gyógyszerek alapvetően reklámozhatóak, addig a többi reklámeszközön ez tiltott.

További ellentmondás a hatályos jogi szabályozásban, hogy az Rtv. a Bkt-tól eltérően önállóan szabályozza a támogatást és a rá vonatkozó korlátozást és tilalmakat. Az Rtv. szerint a támogatás: valamely - reklámnak nem minősülő - műsorszám elkészítéséhez, nyilvános közzétételéhez a műsorszolgáltatónak nyújtott pénzbeli vagy más gazdasági természetű hozzájárulás annak érdekében, hogy a támogató vagy általa meghatározott harmadik személy nevét, védjegyét, megkülönböztető jelzését, a róla alkotott képet népszerűsítse.

A sajtóról szóló 1986. évi II. törvény a sajtótermékekben történő reklámozással, az egészségügyről szóló 1972. évi II. törvény pedig az emberorvoslásban használt gyógyszerek reklámozásával kapcsolatban állapít meg tilalmat.

A közúti közlekedésről szóló 1988. évi I. törvény 1996. évi X. törvénnyel történt módosítása szintén meghatároz a reklámozásra vonatkozó tilalmat, amely azonban nem a reklám tartalmára, hanem a reklámtáblák, reklámhordozók és egyéb reklám célú berendezések közterületi elhelyezésére vonatkozik.

Szintén a szabadtéri reklámok elhelyezését szabályozza az építési és a használatbavételi engedélyezési eljárásról szóló 12/1986. (XII. 30.) ÉVM rendelet, amely építési engedélyhez köti meghatározott fényreklámok és hirdetőberendezések elhelyezését.

A reklámszabályok megszegéséért fennálló felelősség megállapítására vonatkozóan az R. és az Rtv. tartalmaz előírást.

Az R. a jogszabályi előírások megsértéséért a reklám megrendelőjének, a reklám szolgáltatójának és a reklám közzétevőjének egyetemleges felelősségét határozza meg, kivéve a megtévesztésre alkalmas reklám közzétételének esetét, amikor a megrendelő egyedül felelős.

Az Rtv. a műsorszolgáltatóra vonatkozó felelősségi szabályokat állapítja meg.

A reklámtilalmak és korlátozások megszegőivel szembeni szankciót az egyes szabálysértésekről szóló 17/1968. (IV. 14.) Korm. rendelet, illetve a fogyasztói döntések tisztességtelen befolyásolása tilalmának és a tisztességtelen piaci magatartás tilalmának kimondásával a tisztességtelen piaci magatartás és a versenykorlátozás tilalmáról szóló 1996. évi LVII. törvény állapít meg.

Az egyes szabálysértésekről szóló 17/1968. (IV. 14.) Korm. rendelet szerint aki a jogszabályba ütköző, a közerkölcsöt sértő vagy az érdekeltek megtévesztésére alkalmas hirdetést (reklámot) tesz vagy tétet közzé, tízezer forintig terjedő pénzbírsággal sújtható. (A szabálysértésekről szóló 1968. évi I. tv. 17/A. §-a szerint: a kiszabható pénzbírság legmagasabb összege ahol a Korm. rendelet 10 000 Ft-ban határozta meg, ott 30 000 Ft.) A szabálysértés miatt az eljárás - az általános eljárási szabályok által megállapított keretben - a fogyasztóvédelmi felügyelőség hatáskörébe is tartozik.

Tekintettel arra, hogy a tisztességtelen gazdasági tevékenységet tiltó általános versenyjogi rendelkezés alapján a reklámtilalmak megszegőivel szemben új eljárás már nem indult, és arra, hogy a hivatkozott szabálysértési pénzbírság visszatartó erővel nem bír, jelenleg nincs megfelelő jogi szankció a reklámszabályok megszegőivel szemben.

A hivatkozott jogszabályokon kívül más, különböző szintű jogszabály is tartalmaz reklámszabályt, általában a szabályozott tárgy vonatkozásában. Ez megnehezíti a hatályos reklámszabályok áttekinthetőségét.

A jogalkalmazás gyakorlata

A reklámtevékenységgel, illetve a rá vonatkozó jogi szabályozással kapcsolatban az utóbbi években több bírósági ítélet, továbbá államigazgatási és versenyeljárási döntés született.

Nem a reklámozás tartalmára vonatkozó jogszabályi előírás megsértése miatt, de a reklámtevékenységgel kapcsolatos az Alkotmánybíróság 38/1995. (VI. 2.) AB határozata, amelyben az Alkotmánybíróság megállapítja, hogy Szeged Megyei Jogú Város Közgyűlésének a nem közterületi hirdetőberendezések elhelyezésének engedélyezéséről szóló 42/1993. (X. 8.) Kgy. rendelete alkotmányellenes, ezért azt megsemmisíti. Az AB határozat indokolása számos megállapítást tartalmaz a reklámeszközök közterületen való elhelyezésére vonatkozó hatályos jogi szabályozással kapcsolatban.

A vonatkozó bírósági gyakorlat elsősorban Gazdasági Versenyhivatal Versenytanácsának határozatai ellen benyújtott fellebbezések elbírálására hozott legfelsőbb bírósági ítéletekből áll. Így a Legfelsőbb Bíróság ítélkezett többek között a Bkt.-ban meghatározott reklámtilalmak ügyében (BH 1994. 447.), a fogyasztásra ösztönzés értelmezése tárgyában (BH 1995. 123.), az összehasonlító reklám megítélése ügyében (BH 1995. 55.) és az alkoholtartalmú ital versenyjogi értékelése tárgyában (BH 1995. 602.).

A Gazdasági Versenyhivatal 1991-1992-ben több eljárást folytatott le hivatalból a reklámtilalmak megszegőivel szemben, de a Versenytanács határozataival szemben rendszerint jogorvoslati eljárást kezdeményeztek az érintettek, így azok egy része már bírósági ítéletben testesül meg, más része viszont változatlanul bírósági szakban van.

A Bkt.-ban és az R.-ben meghatározott előírások betartása tárgyában a Fogyasztóvédelmi Főfelügyelőség - az Ipari és Kereskedelmi Minisztérium kezdeményezése alapján - átfogó vizsgálatot indított 1995. második félévében. Ennek eredményeképpen megállapították, hogy a Bkt.-ban meghatározott, a szeszes italok és a dohányipari termékek reklámozásának tilalmára vonatkozó szabályokat szinte valamennyi reklámeszközön megsértik. A Fogyasztóvédelmi Főfelügyelőség ellenőrei a tiltott reklámtevékenységet folytató reklámszolgáltatókkal szemben - államigazgatási eljárás keretében - kötelezésre szóló határozatot adtak ki és a felelős személyek ellen szabálysértési eljárást indítottak, továbbá - a közterületi reklámeszközök esetén- átiratban felhívták az érintett polgármesteri hivatalok jegyzőjének figyelmét a jogellenes reklámra és kezdeményezték a területhasználati engedély visszavonását. Az intézkedések - elsősorban a hatályos szankciók nem megfelelő súlya miatt- azonban nem hozzák meg a kívánt eredményt.

A szakmai önszabályozás

Hazánkban már létrejöttek azok a szakmai érdekvédelmi szervezetek, amelyek képesek - az európai gyakorlatnak megfelelően - tagszervezeteik tekintetében a jogszabályokban nem rendezett kérdések szabályozására a jogszabályokkal összhangban.

Már 1991. óta használja a reklámszakma a Magyar Reklámszövetség Reklámetikai Kódexének azokat a szabályait, amelyek nem ütköznek a hatályos jogi előírásokba. Ugyancsak ekkortól működik a Magyar Reklámszövetség Etikai Bizottsága, amely a Kódex alkalmazásáért felelős ellenőrző testület. A testület saját kezdeményezésére vagy bármely természetes, illetve jogi személy felkérésére állást foglal vitás reklámetikai kérdésekben. A testület működése során több olyan reklámetikai üggyel foglalkozott, amelynek konkrét eredményét a fogyasztók is érzékelhették. Ezeket az ügyeket a Magyar Reklámszövetség rendszeresen nyilvánosságra hozza.

A Magyar Reklámszövetség Reklámetikai Kódexén kívül ágazati szakmai etikai kódexek (pl. A Gyógyszerkommunikáció Etikai Kódexe) is tartalmaznak reklámszabályokat.

II. Az Európai Unió reklámjoga

A reklám is élvezi az Európai Unió belső piaci négy szabadságjogának védelmét. A reklámnak, mint szolgáltatásnak a szabad forgalma és a reklámhordozónak, mint árunak a szabad forgalma az áruk és szolgáltatások szabad forgalmának integrált része. Általános nézet szerint a reklám szabadsága - tekintettel az előzőkre - az alapvető közösségi szabadságjogok közé tartozik.

Természetesen a reklám szabadsága nem jelenthet korlátok nélküli szabadságot. A reklámra ezért a közösségi jogból eredően és az egyes tagállamokon belül is vonatkoznak bizonyos korlátozások. A korlátozásoknak azonban összeegyeztethetőeknek kell lenniük az arányosság alapelvével.

Az EU-ban a reklámjogra vonatkozóan nincs általános közösségi szabályozás, de léteznek az egyes szektorokra vonatkozóan ad hoc szabályozások, amelyek közül a legfontosabbakat, - a Tanács 79/112/EGK irányelve az élelmiszerek megjelöléséről és reklámjáról kivételével - a törvény figyelembe veszi.

Az EU-ban a reklámjog túlnyomórészt nemzeti jog. A nemzeti jogok kialakítása azonban a közösségi jog által alkotott korlátokba ütközik, amely korlátok elsősorban azok az előírások, amelyek az áruforgalom szabadságát hivatottak biztosítani. Ezért, amennyiben a reklámra vonatkozó nemzeti szabályok érintik az áruforgalom szabadságát, mindig vizsgálni kell, hogy a szabály alkalmazása nem ütközik-e az EU Szerződés 30. Cikkelyében meghatározott mennyiségi korlátozások megszüntetését előíró rendelkezésbe. A mennyiségi korlátozások tilalmának áthágását teheti lehetővé az egészség védelmére való hivatkozás.

A tilalom áthágásának és az áruforgalom szabadságát biztosító alapjog megsértésének lehetséges mértékét azonban - közösségi szintű jogi szabályozás hiányában - csak az Európai Bíróság állapíthatja meg. Erre irányuló eljárást már kezdeményeztek az Európai Bíróságnál, ítélet azonban - perrendtartási okok miatt - nem született. A kérdés megítélését a közösségi szintű szabályozás, illetve bírósági joggyakorlat hiányában jogbizonytalanság jellemzi.

III. Az önálló törvényi szabályozás szükségessége

A piacgazdaság körülményei között a verseny egyik fontos eszköze a reklám, azonban a hatályos szabályozás - mint az I. pontból kitűnik - ma már nem alkalmas a piacgazdaság követelményeinek megfelelő reklámozási gyakorlat kialakítására.

A jelenlegi szabályozás - a rádiózásról és televíziózásról szóló törvényben foglaltak kivételével - a központi gazdaságirányítási rendszer feltételeihez igazodott. Ebből következően kellően nem határolódtak el olyan alapvető fogalmak, mint a használati-kezelési útmutató, a fogyasztó tájékoztatása, a termékismertetés és a fogyasztásra ösztönző reklám. A fogalmi pontatlanság következtében a jogalkalmazás során is vitássá vált a reklám „fogyasztásra ösztönző” jellege.

A fogalmi tisztázatlanságot, a korszerűtlen szabályozásból eredő zavarokat a jogszabályok többszöri módosítása sem tudta áthidalni, ezért a gazdasági reklámtevékenység átfogó és egységes szabályozása egyre sürgetőbbé vált.

A gazdasági reklámtevékenység önálló szabályozásának további indoka a tárgykört érintő, az Európai Megállapodás alapján fennálló jogharmonizációs kötelezettségünk teljesítése. Ennek megfelelően az Európai Közösségek irányelveinek megfelelő olyan szabályrendszert kell kialakítanunk, amely összhangban van a tisztességtelen piaci magatartás és a versenykorlátozás tilalmáról szóló 1996. évi LVII. törvény és a rádiózásról és televíziózásról szóló 1996. évi I. tv. rendelkezéseivel, továbbá a fogyasztóvédelmi jogszabályok folyamatban lévő felülvizsgálatával is.

Megállapítható továbbá, hogy a gazdasági reklámtevékenységgel kapcsolatos fogalmak sokrétűsége, az általános és az egyes árukra vonatkozó tilalmak és korlátozások, valamint a szervezeti és eljárási rendelkezések sajátosságai az egységes reklámtörvény megalkotását indokolják.

A piacgazdaság körülményei között a verseny egyik legfontosabb eszköze a reklám, amely talán a legellentmondásosabb a fogyasztók tájékoztatását szolgáló eszközök között, mert egyszerre informál és alakítja a fogyasztási szokásokat és ízlést.

A fentiekből megállapítható, hogy a reklámozást és annak szabályozását két alapvető szempontból kell megközelíteni:

- a fogyasztói érdekek védelme;

- a piaci verseny fenntartása, a verseny és az üzleti tisztesség biztosításával.

A reklámra vonatkozó minden jogi szabályozásnak e két alapvető érdek biztosítását kell alapul vennie.

Az új törvényi szabályozás alapvető kritériumai

1. A gazdasági reklámtevékenységről szóló törvény koncepcióját a Kormány 1031/1996. (IV. 13.) Korm. határozatával elfogadta és meghatározta, hogy a gazdasági reklámtevékenység piackonform szabályozása érdekében, valamint a tárgykört érintő, a Magyar Köztársaság és az Európai Közösségek és azok tagállamai közötti társulás létesítéséről szóló, Brüsszelben, 1991. december 16-án aláírt és az 1994. évi I. törvénnyel kihirdetett Európai Megállapodás alapján mely feladatokat kell elvégezni, továbbá meghatározta a gazdasági reklámtevékenységről szóló törvény kidolgozásának főbb szempontjait.

2. Az Európai Megállapodás 67. Cikke szerint a szerződő felek elismerik, hogy Magyarországnak a Közösségekbe történő gazdasági integrációjának egyik alapvető feltétele, hogy az ország jelenlegi és jövőbeli jogszabályait közelítse a Közösségek jogszabályaihoz. Ennek megfelelően biztosítanunk kell, hogy a jövőbeli jogszabályok a Közösségek jogszabályaival összeegyeztethetőek lesznek.

A Megállapodás 68. Cikke emeli ki a jogharmonizáció legfontosabb területeit. Ezek között említi a versenyszabályokat, valamint a fogyasztók érdekvédelmét. Ez utóbbinak az Európai Unió értelmezése szerint lényeges része a korszerű reklámszabályozás.

Elsőrendű fontosságú, hogy meghatározzuk azokat a területeket, amelyeken jogharmonizációs eredményeket tudunk felmutatni a hazai gazdasági érdekek sérelme nélkül, sőt azok szolgálatában. A fogyasztóvédelem, amelynek része a reklámozás, ezek közé a területek közé tartozik.

A reklámtevékenység szabályozásánál teljes körű jogharmonizációra törekedhetünk, mivel a közösségi fogyasztóvédelmi jog jellegzetessége a „minimum” szabályozás. Ez lehetővé tesz a közösségi szabályoknál szigorúbb rendelkezéseket. Az EGK Szerződés 100/a. Cikke ugyanis szabadságot enged a tagállamoknak a Szerződés 36. Cikkében felsoroltakra figyelemmel. E lehetőséggel a magyar jogharmonizációban is élhetünk.

A jogharmonizáció során a következő irányelveket vettük figyelembe:

- a Tanács 84/450/EGK számú irányelve (1984. szeptember 10.) a tagállamok megtévesztő reklámozására vonatkozó jogszabályainak közelítéséről;

- a Tanács 89/552/EGK számú irányelve (1989. október 3.) a tagállamok televíziós közvetítésre vonatkozó jogszabályai egyes rendelkezéseinek összehangolásáról;

- a Tanács 92/28/EGK számú irányelve (1992. március 31.) az emberi használatra szolgáló gyógyszerek reklámozásáról;

- a Bizottság javaslata a dohánytermékek újságban és plakáton engedélyezett reklámozásáról (OJ C124, 1989.);

- a Bizottság javaslata az összehasonlító reklámról és a félrevezető reklámozásról szóló 84/450/EGK számú irányelv módosításáról (COM (91) 147).

3. A reklámtevékenység szabályozása összefügg a gazdasági verseny tisztességének biztosításával és a fogyasztóvédelemmel. A gazdasági reklámtevékenységgel kapcsolatos joganyag jogrendszerbeli elhelyezése tekintetében többféle megoldás is lehetséges. A reklámtörvény szabályozásában arra kell törekedni, hogy a versenyjogi és a fogyasztóvédelmi szabályozással összefüggésben a legmagasabb védelmet biztosíthassa a törvény a fogyasztók és a versenytársak részére egyaránt.

4. A törvény általános és speciális reklámtilalmakat és korlátozásokat állapít meg a EU joganyag harmonizációja megteremtésével és a Kormány vonatkozó határozatával összhangban.

A speciális tilalmak és korlátozások a következő áruk vonatkozásában érvényesülnek:

- fegyverek, lőszerek, robbanóanyagok, és - a külön jogszabályban meghatározott - közbiztonságra különösen veszélyes eszközök,

- gyógyszerek és gyógyszernek nem minősülő gyógyhatású készítmények,

- alkohol tartalmú italok,

- dohányáru.

5. A törvény rendelkezik egyes felelősségi, szervezeti és eljárási kérdésekről.

- A törvény tételesen meghatározza, hogy melyek azok a törvényi előírások, amelyek megsértése esetén a reklámozó, a reklámszolgáltató és a reklám közzétevője egyetemlegesen felelős, illetve melyek azok, amelyeknél a reklámozó egyedül felelős.

- Az alkotmányos jogok - így elsősorban a személyhez fűződő jogok, kegyeleti érzés, valamint személyes adatok védelméhez való jogok - megsértése miatti eljárás a bíróság hatáskörébe tartozik.

- A tisztességtelen piaci magatartás és a versenykorlátozás tilalmáról szóló 1996. évi LVII. törvényben meghatározott, a tisztességtelen verseny tilalmába, illetve a fogyasztói döntések tisztességtelen befolyásolásának tilalmába ütköző reklámokkal kapcsolatos eljárásra a törvény alapján - a versenytörvényben meghatározottak szerint - a bíróság, illetve a Gazdasági Versenyhivatal jogosult, a többi rendelkezés megsértése miatti eljárás pedig a Fogyasztóvédelmi Főfelügyelőség hatáskörébe tartozik.

- A Fogyasztóvédelmi Főfelügyelőség határozata ellen államigazgatási úton jogorvoslatnak nincs helye, az érdekelt fél keresettel kérheti a bíróságtól a határozat felülvizsgálatát.

6. A törvény felhatalmazást ad

- a népjóléti miniszternek, hogy a gyógyszerek és a gyógyszernek nem minősülő gyógyhatású készítmény reklámozására, a gyógyszerismertető tevékenységre és a gyógyszerismertetők nyilvántartására vonatkozó részletes szabályokat, továbbá a Fogyasztóvédelmi Főfelügyelőség e törvény szerinti eljárásában szakhatóságként eljáró szervek körét,

- a földművelésügyi miniszternek, hogy az állatgyógyászati gyógyszerek reklámozására vonatkozó részletes szabályokat, valamint

- az ipari, kereskedelmi és idegenforgalmi miniszternek, hogy a reklámszolgáltatókra vonatkozó képesítési követelményeket

rendelettel meghatározza.

-----STARTING---POINT---RESZLETES---

Általános rendelkezések

Az 1. §-hoz

A törvény hatálya a Magyar Köztársaság területén a reklámtevékenységben részt vevők által végzett gazdasági reklámtevékenységre terjed ki. Ennek megfelelően a törvény csak a gazdasági reklámtevékenység vonatkozásában alkalmazható, a politikai vagy társadalmi célú reklámtevékenységre, illetve a kommunikációs politika más eszközeire (pl. támogatás) nem.

A Magyarország területén élő fogyasztók érdekeinek védelmében a törvény a tevékenység végzésének helyében - a Magyar Köztársaság területén - határozza meg a területi hatályt. Noha a külföldön végzett reklámtevékenység hatása is érvényesülhet a Magyar Köztársaság területén, a törvény nem alkalmaz extraterritoriális hatályt, mivel e körben a nemzetközi magánjog kollíziós szabályai (elsősorban az 1979. évi 13. törvényerejű rendeletben foglalt kollíziós szabályok), illetve a rádió és televízió műsorszolgáltatása vonatkozásában a rádiózásról és televíziózásról szóló 1996. évi I. törvény 1. § (2) bekezdésében foglalt rendelkezés az irányadó.

A törvény alanyi hatálya olyan széleskörű, hogy az kiterjed mindenkire, illetve minden szervezetre, aki vagy amely gazdasági reklámtevékenységet végezhet. Ezáltal a tárgyi hatály (a gazdasági reklámtevékenység végzése) határozza meg közvetve az alanyi hatályt. A gazdasági reklámtevékenység résztvevőit a törvény egységesen vállalkozásnak minősíti. Az alanyi hatály ilyen meghatározása összhangban van a tisztességtelen piaci magatartás és a versenykorlátozás tilalmáról szóló 1996. évi LVII. törvénnyel (a továbbiakban: versenytörvény) és az Európai Bíróság joggyakorlatában kialakult - az EGK Szerződés 85-86. Cikkeiben használt „vállalat”, „vállalkozás” (undertaking) kifejezés lehető legszélesebb értelmezésére vonatkozó - megközelítéssel.

A 2. §-hoz

A törvény meghatározza azokat a fogalmakat, amelyek a törvény rendelkezéseinek alkalmazását megkönnyítik.

Ezáltal - többek között - megszünteti a hatályos magyar jogi szabályozásban és joggyakorlatban fennálló ellentmondásos helyzetet, amely elsősorban az eltérő reklámfogalmak használatában nyilvánul meg.

A fogalommeghatározások során a törvény figyelemmel van a jogszabályokban vagy a joggyakorlatban már használt fogalmakkal és az Európai Unió joggyakorlatával való összhang megteremtésére is.

A 3. §-hoz

A törvény meghatározza a reklám közzétételének általános és alapvető feltételeit. Ezeknek a szabályoknak egyrészt a fogyasztói érdekek védelmének biztosítása, másrészt a felelősség megállapításának megkönnyítése szempontjából van jelentőségük.

Az előzetes minőségvizsgálati vagy megfelelőség tanúsítási kötelezettség alá eső áru reklámozását feltételhez kötő szabály megteremti az összhangot az áruk forgalombahozatalával kapcsolatos még hatályos magyar szabályozással és az ettől eltérő EU-beli szabályozással is. Erre azért van szükség, mert a jogharmonizáció során egyre több olyan - az egyes termékekre vonatkozó - hazai jogszabály lép hatályba, amelyik már alkalmazza az EU irányelveknek megfelelő minőségtanúsítási szabályokat, de az ettől eltérő hazai jogszabályok is hatályban vannak, illetve maradnak még.

A törvény itt meghatározott előírásait a 14. § (2) bekezdésében meghatározott felelősségi szabályokkal összhangban kell alkalmazni, ennek megfelelően az adatok, az okirat és a tanúsítvány meglétéért a felek egyetemlegesen felelnek, míg az adat, az okirat és a tanúsítvány tartalmáért és valódiságáért egyedül annak birtokosa felel.

Általános reklámtilalmak és reklámkorlátozások

A 4. §-hoz

A törvény meghatározza azokat az általános reklámtilalmakat is, amelyek közvetlenül az alkotmányos jogok védelmét szolgálják. Ezek közül a személyhez fűződő jogok, a személyes adatok védelméhez való jogok és a kegyeleti érzés védelme elsősorban személyhez kötődő védelmet jelent, míg az erőszaktól való tartózkodás, a személyes vagy közbiztonság, környezet és természet védelme a fogyasztók széles körét óvja.

Az 5. §-hoz

A törvény összhangban az Európai Unió joggyakorlatával külön is védi a gyermek- és fiatalkorúak érdekeit. A törvényben meghatározott ilyen jellegű tilalmak összhangban vannak a televíziós műsorszórásról szóló 89/552/EGK irányelvben foglalt tilalmakkal.

A 6-7. §-hoz

A törvény tiltja a burkolt reklámot, illetve olyan áruk reklámozását, amelyeknek előállítása vagy forgalmazása jogszabályba ütközik. Tilos továbbá úgy reklámozni pénzügyi szolgáltatásokat, hogy az ahhoz kapcsolódó adókedvezményt vagy adóelőnyt domborítja ki, illetőleg az adóelőny vonatkozásában félrevezető.

A törvény megengedi az összehasonlító reklámok közzétételét, amennyiben azok nem ütköznek a törvényben meghatározott korlátozásokba.

A törvény tiltja a tisztességtelen piaci magatartás és a versenykorlátozás tilalmáról szóló 1996. évi LVII. törvénynek (a továbbiakban: versenytörvény) a tisztességtelen versenyre és a fogyasztói döntések tisztességtelen befolyásolására vonatkozó tilalmába ütköző megtévesztő, illetve összehasonlító reklámok közzétételét.

A versenytörvény rendelkezik a fogyasztói döntések tisztességtelen befolyásolásáról, az áruösszehasonlításra vonatkozó korábbi rendelkezések viszont kimaradtak a versenytörvényből, ezért az összehasonlító reklám szabályozása e törvénybe kerül át.

A törvénynek az összehasonlító reklámra vonatkozó rendelkezései összhangban állnak a tagállamok félrevezető reklámozására vonatkozó jogszabályainak közelítéséről szóló 84/450/EGK irányelv módosítására tett EU Bizottsági javaslat szabályozásával.

Az egyes áruk reklámozására vonatkozó tilalmak és korlátozások

A 8-13. §-hoz

A nemzetközi gyakorlattal összhangban a törvény tilalmakat, illetve korlátozásokat határoz meg a részben, vagy egészben forgalomképtelen áruk vonatkozásában, illetve az EGK szerződés 100/a és a 36. Cikkében - elsősorban az egészség védelme érdekében - biztosított intézkedések alapján.

A törvénynek a gyógyszertárból kizárólag orvosi vényre kiadható, vagy kizárólag fekvőbeteg gyógyintézeti felhasználásra engedélyezett gyógyszerek és a kizárólag orvosi rendelők, gondozóintézetek által beszerezhető gyógyszerek fogyasztók részére történő reklámozásának tilalmára, továbbá a vény nélkül is kiadható gyógyszerek, az állatgyógyászati gyógyszerek és a gyógyszernek nem minősülő, gyógyhatású készítmények reklámozásának korlátozására vonatkozó rendelkezései honosítják az emberi használatra szolgáló gyógyszerek reklámozásáról szóló 92/28/EGK irányelv vonatkozó szabályait. A gyógyszerek reklámozásának és a gyógyszerismertető tevékenységnek a részletes szabályozását a törvény felhatalmazása alapján a népjóléti miniszter rendelete állapítja meg.

A törvény a dohányáru és az alkoholtartalmú ital reklámozását korlátozza.

A dohányáruk reklámozására - a rádióban és a televízióban való reklámozás kivételével - az Európai Unióban általános közösségi szintű szabályozás nincs, a vonatkozó szabályok az EU tagállamainak nemzeti jogában találhatók. Ebből következően a tagállamoknak a dohányáruk reklámozására vonatkozó rendelkezései eltérőek, egyes tagállamokban korlátozzák, vagy tiltják a dohányáruk reklámozását, általában azonban nem rendelkeznek róla, vagyis megengedik.

A tagállamokban a szabályozás módszerei is különbözőek, a törvényi szabályozástól a reklámgazdaság önkéntes korlátozására vonatkozó önszabályozásig terjednek, és a két módszer kombinációja is megtalálható.

A nemzeti jogok kialakítása a közösségi jog által alkotott korlátokba ütközik, amely korlátok elsősorban az áruforgalom szabadságát hivatottak biztosítani. Ezért a reklámra vonatkozó nemzeti szabályok érintik az áruforgalom szabadságát, meg kell vizsgálni, hogy a szabály alkalmazása nem ütközik-e az EGK Szerződés 30. Cikkelyében meghatározott tilalomba. A mennyiségi korlátozások tilalma áthágásának és az áruforgalom szabadságát biztosító alapjog megsértésének lehetséges mértékét - a közösségi szintű jogi szabályozás hiányában - az Európai Bíróság hivatott megállapítani. Tekintettel arra, hogy a kérdés megítélését sem a közösségi szintű szabályozás, sem a bírósági joggyakorlat nem szabályozza, ezen a téren jogbizonytalanság áll fenn. Mindenesetre az arányosság közösségi alapelvét figyelembe véve általános álláspontnak tekinthető az a megállapítás, hogy a teljes körű és általános reklámtilalom forgalomképes áruk meghatározott kategóriájára vonatkoztatva - függetlenül a fogyasztói célcsoporttól - és a reklámhordozótól - nem volna összeegyeztethető az arányok túllépésének tilalmával. Szintén létezik az EU-ban olyan vélemény is, amely szerint a reklámszabályozások is befolyásolhatják a Közösségen belüli kereskedelmet, így a reklámtilalmak a nemzeti piacot a „newcomers”, vagyis a piacra újonnan belépni kívánók elől zárják el, ami elsősorban a külföldi áruk kínálatára hat ki. A reklámszabályokat összefüggésbe hozzák az Európai Emberi Jogi Egyezmény 10. Cikkelye által garantált szabad véleménynyilvánítás jogával is.

Az EU-n belül kialakult joghelyzetre való tekintettel különbséget kell tenni a címkézési előírások és a reklámtilalom között. Az EU-ban pontos szabályozás van arról, hogy milyen adatokat kell feltüntetni a nikotin- és a kátránytartalomra vonatkozóan. A dohányzás káros hatásaira való figyelemfelhívó szöveg csomagoláson történő szerepeltetéséről szintén közösségi szintű norma rendelkezik. Ezeket a szabályokat a hazai jogrendszerben is meg kell jeleníteni.

Az Európai Bizottság a Tanácsot először 1989-ben kereste meg a dohányipari termékek reklámkorlátozásának kérdésével, majd 1991-ben átdolgozott javaslatot nyújtott be. A törvény a bizottsági javaslat több elemét átveszi a dohányáruk sajtóban és szabadtéri reklámhordozókon való reklámozására vonatkozóan, attól függetlenül, hogy a bizottsági javaslat már többször szerepelt a Tanács napirendjén anélkül, hogy megállapodás született volna róla.

A dohányáru reklámozására vonatkozó szabályozásnál figyelembe kell venni, hogy az egészségre káros, ártalmas cikk reklámozása a köz érdekében az egészséghez és az egészséges környezethez való alkotmányos jog biztosítása miatt korlátozásokat igényel. A nemzetközi gyakorlat és az egészségügyi társadalmi követelmények érvényre juttatása indokolja a közérdeket érintő társadalmi és népegészségügyi tényezők gondos mérlegelését. Ennek megfelelően a dohányáru reklámjának teljes tilalma érvényesül a rádióban és a televízióban, - összhangban a 89/552/EGK irányelvvel és a határokon átnyúló televíziózásról szóló Európai Egyezménnyel - illetve speciális tilalom vonatkozik a dohányáruk sajtóterméken, filmszínházban, gyermekjátékon való reklámozására és szabadtéri reklámhordozón való megjelenítésére.

Az EU-ban az alkoholtartalmú italok reklámozására vonatkozóan a rádiós és televíziós reklám kivételével szintén nincs közösségi szintű szabályozás. A 89/552/EGK irányelv meghatározott korlátozások mellett lehetővé teszi az alkoholtartalmú italok televíziós reklámozását. E korlátozások honosítását a rádiózásról és televíziózásról szóló 1996. évi I. törvény és e törvény valósítja meg. Ennek megfelelően teljes körű tilalom érvényesül a közszolgálati rádióban és televízióban, a kereskedelmi rádióban és televízióban az alkoholtartalmú italok reklámozása meghatározott feltételek mellett megengedett, míg a többi reklámhordozón a vonatkozó korlátozás részben megegyezik a dohányáruk reklámozására vonatkozó korlátozásokkal.

A felelősség megállapításának szabályai

A 14. §-hoz

A törvény a hatályos szabályozáshoz hasonlóan megállapítja a törvény rendelkezései megsértéséért fennálló felelősség megállapításának szabályait.

Főszabályként a reklámozó, a reklámszolgáltató és a reklám közzétevője a törvényi előírások megszegéséért egyetemlegesen felelős. Meghatározott esetekben - amikor az egyetemleges felelősség megállapítása nem várható el - egyedül a reklámozó felelős.

Eljárási szabályok

A 15-20. §-hoz

A törvény értelmében az alkotmányos jogok - személyhez fűződő jogok, a kegyeleti érzés, a személyes adatok védelméhez való jogok - megsértése esetén a bíróság jogosult első fokon eljárni.

A tisztességtelen piaci magatartás és a versenykorlátozás tilalmáról szóló 1996. évi LVII. törvényben meghatározott, a tisztességtelen verseny, illetve a fogyasztói döntések tisztességtelen befolyásolásának tilalmába ütköző reklámokkal kapcsolatos eljárást a törvény a versenytörvényben meghatározottak szerint a bíróság, illetve a Gazdasági Versenyhivatal hatáskörébe utalja, míg a többi rendelkezés megsértése miatti eljárást a Fogyasztóvédelmi Főfelügyelőség hatáskörébe utalja.

Sem a bíróság, sem pedig a Fogyasztóvédelmi Főfelügyelőség által kiszabható bírság összegét a törvény nem szorítja határok közé, azt - összhangban a versenytörvénnyel - az eset összes körülményeire tekintettel rendeli el kiszabni. A törvény célja ezzel a rendelkezéssel visszatartó erejű szankció bevezetése a reklámtilalmak megsértőivel szemben, a jelenleg kiszabható alacsony összegű szabálysértési bírság egyidejű megszüntetésével.

Első fokon a fogyasztóvédelmi felügyelőségek, míg másodfokon a Fogyasztóvédelmi Főfelügyelőség jár el. Az érdekelt fél keresettel kérheti a bíróságtól a határozat felülvizsgálatát.

A törvény lehetővé teszi, hogy azokban az esetekben, amikor a sérelmet szenvedett fogyasztók személye nem állapítható meg, az eljárás megindítására a fogyasztók érdekvédelmét ellátó szervezetek is jogosultak legyenek.

-----STARTING---POINT---VEGE---

Záró rendelkezések

A 21. §-hoz

A törvény tekintettel a törvényi rendelkezések érvényesíthetőségéhez fűződő fogyasztóvédelmi és gazdasági érdekekre, valamint az e tárgykörben fennálló jogharmonizációs kötelezettségre a törvény hatálybalépését 1997. szeptember 1-jével állapítja meg.

A 22. §-hoz

A törvény meghatározza a rádiózásról és televíziózásról szóló 1996. évi I. törvénnyel és a szabadtéri reklámhordozókról szóló törvényi szabályozással való viszonyát.

Amennyiben a rádiózásról és televíziózásról szóló 1996. évi I. törvény a rádió és televízió műsorszolgáltatásában közzétett reklámok vonatkozásában e törvénytől eltérő rendelkezéseket állapít meg, akkor az előbbi törvényben foglalt szabályok érvényesülnek.

A szabadtéri reklámhordozók elhelyezéséről törvényi szinten jelenleg a közúti közlekedésről szóló 1988. évi I. törvény rendelkezik.

A 23-25. §-hoz

A törvény felhatalmazza a népjóléti minisztert és a földművelésügyi minisztert, hogy azokat a reklámtevékenységhez kapcsolódó részletszabályokat, amelyeket törvényi szinten nem célszerű meghatározni, de a reklámtevékenység szabályozásának teljeskörűségét biztosítják, rendeletben határozzák meg.

A törvény hatályon kívül helyezi azokat a jogszabályi rendelkezéseket, amelyek ellentétesek a törvényben foglaltakkal, illetve feleslegessé váltak. A törvény csak azoknak a jogszabályhelyeknek, illetve jogszabályoknak a hatályon kívül helyezéséről rendelkezik, amelyeket a végrehajtási rendeletek nem érintenek, a jogszabály szintje vagy szabályozási köre miatt. A többi érintett jogszabályi rendelkezés hatályon kívül helyezéséről a végrehajtási rendeletek gondoskodnak.