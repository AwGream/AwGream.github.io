2012. évi XXIV. törvény indokolása

a Magyarország Kormánya és a Szlovák Köztársaság Kormánya között, a közös államhatáron átvezető közutak forgalmi jellegéről szóló Megállapodás kihirdetéséről

-----STARTING---POINT---ALTALANOS---

Általános indokolás

A törvény célja a Magyarország Kormánya és a Szlovák Köztársaság Kormánya között, a közös államhatáron átvezető közutak forgalmi jellegéről szóló Megállapodás (a továbbiakban: Megállapodás) törvénnyel történő kihirdetése.

A XX. század elején a magyar-(cseh)szlovák határ térségében a két külön országba került települések közt az addig megszokott mindennapi, szerves kapcsolatok fokozatosan elsorvadtak. Ehhez a folyamathoz jelentősen hozzájárult a század második felében megszigorodó határellenőrzés. Az érintett térségek periférikussá, fejlődésükben korlátozottá váltak. Az addig természetes családi, társadalmi, gazdasági kapcsolatok visszafejlődtek. Miután a schengeni határnyitás felszabadította a határtérségben élőket a szabad mozgásukat érintő korábbi korlátozások alól, egyre fokozódó igény jelenik meg arra, hogy a régi, használaton kívül helyezett utak ismét megépüljenek, illetve igény szerint új közlekedési kapcsolatok jöhessenek létre.

A Magyarország és Szlovákia között jelenleg is hatályban lévő 1958. évi 15. törvényerejű rendelettel kihirdetett, a Magyar Népköztársaság és a Csehszlovák Köztársaság között az államhatár rendjének szabályozása tárgyában 1956. évi október hó 13. napján Prágában aláírt szerződés 6. cikk (1) bekezdés c) pontja szerint a felek a határnyiladékban semmilyen építkezést nem engedélyeznek, amennyiben az adott beruházásról külön megállapodás nem rendelkezik. Emiatt a határtérséget érintő bármilyen útépítési munkálat megkezdése előtt nemzetközi szerződést szükséges kötni a szlovák féllel.

A magyar és a szlovák fél a Megállapodással egyszerre kívánja megteremteni a határtérségben történő munkavégzés jogi feltételeit minden olyan közúti közlekedési kapcsolat esetén, amelyek érintik a közös határ vonalát. (A gyorsforgalmi úti kapcsolatokra, valamint a jelentősebb műtárgyakra továbbra is egyedi egyezményeket szükséges kötni.) További cél az, hogy a jelenleg már létező utakon esetlegesen szükségessé váló jelentősebb bővítési munkálatok is külön kormányközi egyezmény kötése nélkül végrehajthatók legyenek.

A két fél kidolgozta azon közúti kapcsolatok - 90 tételből álló - listáját, amelyek jelenleg már léteznek, vagy a jövőben várható, hogy megépítésükre igény merül fel. A lista a Megállapodás mellékletét képezi. A Megállapodás elfogadásával a két fél jóváhagyja, hogy a listán rögzített helyeken további nemzetközi szerződés kötése nélkül lehessen utat építeni, vagy bővíteni. Ehhez elegendő lesz az utak tulajdonosai, vagy kezelői közt kötött megállapodás a beruházás előkészítéséről és kivitelezéséről.

A Megállapodás további célja, hogy a két fél közösen határozza meg a határt átlépő utak forgalmi jellegét, engedélyezett teherbírását, ami lehetővé teszi ezen utak egységes kezelését mindkét oldalról és szabályozza a határ menti településeket érintő tehergépjármű-forgalom mértékét.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás hiteles magyar nyelvű szövegét tartalmazza.

A Megállapodás

1. Cikke utal arra, hogy a közös államhatáron átvezető létező és tervezett közúti kapcsolatok jegyzéke a Megállapodás mellékletét képezi, illetve meghatározza, hogy milyen jellegű kapcsolatok (jelentősebb főutak, 30 m-nél hosszabb hidak) megépítéséhez lesz a továbbiakban is szükség nemzetközi szerződés kötésére.

2. Cikke felhatalmazza az utak tulajdonosait, illetve az utak kezelésére jogosult szervezeteket, hogy - az 1. Cikkben meghatározott kivételekkel - saját igényeik és fejlesztési szándékaik szerint döntsenek a közös államhatáron átvezető közutak megtervezéséről, kivitelezéséről és későbbi fenntartásáról.

3. Cikke rögzíti, hogy a létező és később létrejövő közúti kapcsolatok korlátozás nélkül igénybe vehetők.

4. Cikke meghatározza a Megállapodás végrehajtásáért felelős szerveket.

5. Cikke kiköti, hogy az új utak nem változtatják meg a közös államhatár vonalát, illetve megépítésükhöz szükséges az Államhatár Felmérésének és Megjelölésének Magyar-Szlovák Közös Bizottsága jóváhagyása, valamint - a közös államhatárt alkotó folyók keresztezése esetén - a Magyar-Szlovák Határvízi Bizottság jóváhagyása.

6. Cikke meghatározza a Megállapodás értelmezésével kapcsolatos vitarendezési lehetőségeket.

7. Cikke a Megállapodás hatálybalépéséről rendelkezik, valamint a Megállapodás módosítására, kiegészítésére és esetleges felmondására vonatkozó szabályokat határozza meg.

Melléklete tartalmazza a közös államhatáron átvezető létező és tervezett közúti kapcsolatok 90 tételből álló jegyzékét.

A 4. §-hoz

A törvény hatályba léptető rendelkezéseit tartalmazza, és rögzíti, hogy a törvény végrehajtásáról a közlekedésért felelős miniszter gondoskodik.