2015. évi LXXIV. törvény indokolása

a diákok iskolaszövetkezeti munkavállalásának, és a megváltozott munkaképességű személyek munkaerő-kölcsönzés keretében történő foglalkoztatásának elősegítéséről

-----STARTING---POINT---ALTALANOS--- 

Magyarországon évente átlagosan 180-200 ezer diák (tanuló, hallgató) vállal valamilyen alkalmi munkát, akiknek jelentős része, legalább 130.000 fő iskolaszövetkezetekben dolgozik. Az iskolaszövetkezeti foglalkoztatás speciális, atipikus foglalkoztatási forma, amely éppen rugalmassága miatt képes a tagok igényeihez, képzettségéhez és időbeosztásához igazodva, munkatapasztalatot és legális pénzkereseti lehetőséget biztosítani a tanulóknak, hallgatóknak. Az iskolaszövetkezet célja, hogy tagjainak jövedelemszerzési lehetőséget biztosítson, rendeletetése a tanulók, hallgatók munkalehetőségeinek megteremtése. Ez a cél összhangban áll a Kormány azon törekvésével, amely a fiatal munkavállalók elhelyezkedését állami eszközökkel, járulékkedvezményekkel és egyéb módon igyekszik előremozdítani.

A törvény egy szabályozási hibát kíván kijavítani: jelenleg a nappali tagozatos hallgatói jogviszonyukat szüneteltető hallgatók nem kapják meg ugyanazokat a kedvezményeket az iskolaszövetkezeteken keresztül történő munkavégzésük során, melyeket az aktív jogviszonnyal rendelkező hallgatók megkapnak.

A törvény célja, hogy az ilyen passzív jogviszonnyal rendelkező tanulók és hallgatók is megkapják ugyanazokat a kedvezményeket az iskolaszövetkezeteken keresztül történő munkavégzés során, mint amelyeket az aktív jogviszonnyal rendelkező nappali tagozatos hallgatótársaik megkapnak, s ezáltal képesek legyenek munkavégzés útján önmaguk ellátásáról ezen időszakban folyamatosan gondoskodni. Ezen szabályozás egyúttal mintegy 25.000 új munkahely létrehozását is célozza.

Ugyanakkor a törvény igazodik a 2011. évi CLVI. törvény 462/B. §-ában rögzített rendelkezésekhez, s azt célozza, hogy azok a passzív jogviszonnyal rendelkező tanulók és hallgatók, akik a 25. életévüket még nem töltötték be, kapják meg ugyanazokat a kedvezményeket az iskolaszövetkezeteken keresztül történő munkavégzés során, mint amelyeket az aktív jogviszonnyal rendelkező nappali tagozatos hallgatótársaik megkapnak.

A magyarországi foglalkoztatási viszonyok a munkaerő-kölcsönzés vonatkozásában azt a tendenciát mutatják, hogy a kölcsönvevők a munkaerő megrendelése során alacsony számban igénylik a megváltozott munkaképességű személyek kikölcsönzését, sőt, bizonyos esetekben kifejezetten elutasítják az ilyen személyek foglalkoztatását. Így tehát az, hogy a megváltozott munkaképességű személyek munkaerő-kölcsönzés keretében történő foglalkoztatása nem, vagy csak igen kis számban valósul meg, sok esetben nem a kölcsönbeadó felelőssége, és nem az ő döntésén múlik.

Az egyenlő bánásmódról és az esélyegyenlőség előmozdításáról szóló 2003. évi CXXV. törvény (a továbbiakban: Ebktv.) alapján a munkaerő kiválasztása és megrendelése során az egyenlő bánásmód követelményét a munkáltatónak meg kell tartani. Ugyan a munka törvénykönyvéről szóló 2012. évi I. törvény (a továbbiakban: Mt.) kifejezetten előírja, hogy a kikölcsönzés tartama alatt a munkavállaló számára biztosítani kell az egyenlő bánásmód követelményére vonatkozó rendelkezések megtartását, valamint az elmélet munkáltatónak minősíti a kölcsönvevőt az egyenlő bánásmód követelményének megtartása szempontjából, ez az elv a (jog)gyakorlatban mégsem érvényesül. Az egyenlő bánásmód követelményét az adott jogviszony tekintetében köteles megtartani a munkáltató a foglalkoztatási jogviszony, az utasításadásra jogosult személy a munkavégzésre irányuló egyéb jogviszony, illetve az ezekkel közvetlenül összefüggő jogviszonyok tekintetében, még sincs arra vonatkozó eset akár az Egyenlő Bánásmód Hatóság, akár a bíróságok gyakorlatában, hogy a kölcsönvevőt minősítenék munkáltatónak az egyenlő bánásmód követelményének megtartása, és a meg nem tartás jogkövetkezményeinek tekintetében.

-----STARTING---POINT---RESZLETES---

Az 1. §-hoz

A rendelkezés egyértelművé teszi, hogy a társadalombiztosítási ellátásokkal kapcsolatos jogosultsági szabályok a tanulói vagy hallgatói jogviszony fennállásához kötődnek, amelybe beletartozik a tanuló vagy hallgató 25. életévének betöltéséig a tanulói, hallgatói jogviszonya szünetelésének időtartama is.

A 2. §-hoz

A törvény egyértelművé teszi, hogy a szociális hozzájárulási adó megfizetése alóli mentesség szabálya a tanulói vagy hallgatói jogviszony fennállásához kötődik, amelybe beletartozik a tanuló vagy hallgató 25. életévének betöltéséig a tanulói, hallgatói jogviszonya szünetelésének időtartama is.

A 3. §-hoz

Ezzel a törvénymódosítással az Ebktv. egyértelműen kimondja azt, hogy a munkaerő-kölcsönzés tekintetében a kiválasztás során a tényleges foglalkoztatónak - azaz a kölcsönvevőnek - is be kell tartania az egyenlő bánásmód követelményét, nem csupán a kölcsönbeadónak.

A 4. §-hoz

A Rehab tv. módosítása értelmében azokat a munkavállalókat, akiknek a foglalkoztatása az Mt. 214. § (1) bekezdés a) pontjában meghatározott munkaerő-kölcsönzés keretében történik, 2011. január 1-jét követően a létszámszámítás során az általános szabályok szerint kell figyelembe venni, vagyis munkaerő-kölcsönzés esetén a munkavállalót a kölcsönbeadó szervezet létszámában kell számításba venni. Ilyen módon, ha a megváltozott munkaképességű személyek kötelező foglalkoztatási szintje nem teljesül, akkor a kölcsönbeadónak kell a rehabilitációs hozzájárulást a kötelező foglalkoztatási szintig hiányzó létszámnak megfelelően megfizetni. Ettől a kölcsönbeadónak a kölcsönbevevő számára szóló nyilatkozatával el lehet térni.

-----STARTING---POINT---VEGE---

Az 5. §-hoz

A hatályba léptető rendelkezést tartalmazza.