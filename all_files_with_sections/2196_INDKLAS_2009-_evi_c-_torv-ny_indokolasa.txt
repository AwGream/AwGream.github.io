2009. évi C. törvény indokolása

az 1980. évi 3. törvényerejű rendelettel kihirdetett Közúti Közlekedési Egyezmény módosításának kihirdetéséről

-----STARTING---POINT---ALTALANOS---

Általános indokolás

A törvény az Egyesült Nemzetek Szervezete keretében kidolgozott, és 1968. évi november hó 8. napján, Bécsben aláírásra megnyitott Közúti Közlekedési Egyezmény (a továbbiakban: Egyezmény) módosításai miatt szükségessé váló, a fenti nemzetközi szerződés kihirdetéséről szóló 1980. évi 3. törvényerejű rendelet módosítását tartalmazza.

A Szerződő Felek az Egyezményben az egységes közlekedési szabályok elfogadásával könnyíteni szándékoztak az egész világon a nemzetközi közúti közlekedést és javítani akarták a közlekedésbiztonságot. Ennek keretében rendelkeztek a közúti közlekedés szabályairól, a nemzeti és nemzetközi vezetői engedélyről, továbbá a gépjárművek és a pótkocsik nemzetközi forgalomba bocsátására vonatkozó feltételekről (rendszám, államjelzés, azonosítási jelölés, nyilvántartásba vétel, és műszaki követelmények).

Az Egyezmény módosításai főként a Szerződő Felek kötelezettségei (közúti közlekedési szabályok megsértőiről adatszolgáltatás más Szerződő felek részére), a jelzések elhelyezése, a megállás és várakozás szabályai, az alagutak és a lámpák használata, a járművek nyilvántartásba vétele, a járművek vizsgálata, a vezetői engedélyek, a járművekre vonatkozó műszaki követelmények, a kerékpársáv, a megkülönböztető államjelzés, rendszám és rendszámtábla tekintetében jelentenek változást.

Az új törvényre azért van szükség, mert a nemzetközi szerződésekkel kapcsolatos eljárásról szóló 2005. évi L. törvény szerint a nemzetközi szerződések módosításai külön nemzetközi szerződésnek minősülnek, melyeket törvénnyel kell kihirdetni.

-----STARTING---POINT---RESZLETES---

Részletes indokolás

Az 1. §-hoz

A szakasz az Egyezmény 1993. évi és 2006. évi módosításainak kihirdetéséről rendelkezik. Tekintettel arra, hogy a módosításokkal kapcsolatban korábban nemzetközi szinten ellenvetést Magyarország nem tett, azok kötelezőek. Ezért a kötelező hatály elismerésére és az arra adott felhatalmazásra nincsen szükség.

A 2. §-hoz

A szakasz az Egyezmény 1993. évben hatályba lépett módosításának angol nyelven hiteles szövegét és annak hivatalos magyar nyelvű fordítását tartalmazza.

A 3. §-hoz

A szakasz az Egyezmény 2006. évben hatályba lépett módosításának angol nyelven hiteles szövegét és annak hivatalos magyar nyelvű fordítását tartalmazza.

A 4. §-hoz

A szakasz a törvény hatálybalépésével összefüggő és végrehajtásához szükséges rendelkezéseket tartalmazza, illetve felhatalmazza a közlekedésért felelős minisztert, hogy az Egyezményt módosításaival egységes szerkezetben közzétegye.