2012. évi CXC. törvény indokolása

egyes ingatlanok fővárosi önkormányzat részére történő átadásáról, valamint önkormányzatokat érintő egyes törvények módosításáról

-----STARTING---POINT---ALTALANOS--- 

A Duna kiemelt helyet tölt be az ország életében, így Budapest számára is fontos, hogy a Főváros közigazgatási területén belül, a Duna partvonalával közvetlenül érintkező - budai és pesti alsó rakparton fekvő -, önkormányzati tulajdonban lévő ingatlanok egységes szempontok alapján kerüljenek hasznosításra, fejlesztésre.

Az idegenforgalmi értékek kiaknázása, valamint az árvizek elleni védekezés hatékonyságának fokozása érdekében indokolt a fővárosi kerületi önkormányzatok Duna partvonalával közvetlenül határos - budai és pesti alsó rakparton fekvő - ingatlanainak, valamint a fővárosi kerületi önkormányzatok tulajdonában lévő kikötőhelyeknek és kikötői infrastruktúrának a fővárosi önkormányzat használatába adása.

A főváros közútjai járdaszegélyének egységes szempontú kialakítása és fenntartása a főváros egészét érintő helyi közügy. A fővárosi közgyűlés e feladata keretén belül meghatározza a járdaszegély egységes kialakításának követelményeit.

A helyi önkormányzatokról szóló 1990. évi LXV. törvény egyes rendelkezései közötti összhang biztosítása érdekében a törvény meghatározza a főállású polgármester összeférhetetlenségére vonatkozó rendelkezéseket.

A törvény alapján az egységes városkép kialakítása érdekében a fővárosi önkormányzat kompetenciájába kerül a Duna partvonalával közvetlenül határos ingatlanokra vonatkozó építési szabályok megállapítása, valamint a vízi közlekedés fejlesztése érdekében a fővárosban a fővárosi önkormányzat feladatává válik a vízi közlekedés alapvető feltételeink biztosítása.

A törvény a Magyarország helyi önkormányzatairól szóló 2011. évi CLXXXIX. törvényt (a továbbiakban: Mötv.) egészíti ki a közös önkormányzati hivatalokra vonatkozó rendelkezések 2013. január 1-jei hatálybalépéséhez szükséges átmeneti szabályokkal. Az Mötv. szabályai fokozatosan lépnek hatályba, a rendelkezések döntő többségét 2013. január 1-jétől kell alkalmazni. A körjegyzőségeket felváltják a közös önkormányzati hivatalok, és főszabályként a kétezer fő alatti lakosságszámú települések önkormányzatai nem tarthatnak fenn önálló hivatalt. A közös önkormányzati hivatalok alakítására kötelezett önkormányzatok többsége már 2013. január 1-jétől képes működtetni az új hivatalokat, de fontos, hogy a törvényben biztosított határidőt kihasználó önkormányzatok számára is zavartalan legyen a hivatali feladatellátás az átmeneti időszakban. Ezért a törvény meghatározza, hogy a közös önkormányzati hivatal megalakításáig, vagy a kormányhivatal által történő kijelölésig hogyan történik a hivatali teendők ellátása. Költséghatékonysági, gazdaságossági szempontokra tekintettel módosulnak az aljegyző kinevezésére vonatkozó szabályok. A törvény rendelkezései az átszervezéssel érintett polgármesteri hivatalnál, körjegyzőségnél foglalkoztatottak jogviszonyára vonatkozó átmeneti munkajogi szabályokat határozzák meg.

A törvény felhatalmazást ad a Kormány számára, hogy rendeletében szabályozza az Európai Unió vagy más nemzetközi szervezet felé vállalt kötelezettséggel összefüggő beruházás megvalósítása érdekében szükséges intézkedéseket, a rendelkezésre bocsátandó adatok, valamint az adatszolgáltatásra kötelezett szervezetek körét, továbbá az adatok nyilvántartásának vezetésére vonatkozó részletes szabályokat.

A törvény tartalmazza továbbá a kéményseprő-ipari közszolgáltatásról szóló 2012. évi XC. törvény (a továbbiakban: Ksktv.) módosítását, amelynek célja a végrehajtási rendeletek kidolgozása során felmerült kérdések egyértelmű rendezése, a megfelelő felhatalmazás megteremtése, az új közszolgáltatói feladatok bevezetésének összehangolása a közszolgáltatói díjra vonatkozó szabályozással.

-----STARTING---POINT---RESZLETES---

Az 1. §-hoz

A Duna kiemelt helyet tölt be az ország életében, így Budapest számára is fontos, hogy a Főváros közigazgatási területén belül, a Duna partvonalával közvetlenül érintkező - budai és pesti alsó rakparton fekvő -, önkormányzati tulajdonban lévő ingatlanok, valamint a fővárosi kerületi önkormányzatok tulajdonában lévő kikötőhelyek és kikötői infrastruktúra egységes szempontok alapján kerüljenek hasznosításra, fejlesztésre (a nemzeti vagyonról szóló 2011. évi CXCVI. törvény 4. § (1) bekezdés d) pontja alapján a Duna és medre kizárólagos állami tulajdon). Ez fontos mind a közlekedés, mind az idegenforgalmi lehetőségek kiaknázása, valamint az árvíz elleni védekezés területén is.

A törvény Magyarország Alaptörvényének átmeneti rendelkezéseiről szóló törvény 28. cikk (1) bekezdése alapján az érintett, kerületi önkormányzatok tulajdonában levő ingatlanokat 2013. január 1-jével, ingyenesen a fővárosi önkormányzat használatába adja.

A 2. §-hoz

A közúti közlekedésről szóló 1988. évi I. törvény határozza meg a közúti közlekedéssel összefüggő helyi önkormányzati feladatokat, ennek kiegészítése a főváros önkormányzati rendszerének sajátosságai miatt indokolt. Az Mötv. rendelkezik a főváros kezelésében lévő közutak köréről és a kijelölés szabályairól. A főváros közútjai járdaszegélyének kialakítása és fenntartása a főváros egészét érintő helyi közügy. A fővárosi közgyűlés e feladata keretén belül meghatározza a járdaszegély egységes kialakításának követelményeit.

Az információs önrendelkezési jogról és az információszabadságról szóló 2011. évi CXII. törvénynek az adatkezelés elveiről és az adatkezelés jogalapjáról szóló részei általános jelleggel rögzítik, hogy személyes adat csak az adatkezeléssel összefüggő cél megvalósulásához szükséges mértékben és ideig kezelhető. Mivel adatkezelésre való felhatalmazás az érintett hozzájárulásán és törvényen (vagy törvény felhatalmazása alapján önkormányzati rendeletben) alapulhat, ezért célszerű törvényben rögzíteni, hogy a gyorsforgalmi közutak kezelői a forgalom biztonságára nézve veszélyes módon vesztegelő jármű elszállítása, tárolása, értékesítése során a feladat ellátásához szükséges adatokat nem csak igényelhetik a közúti közlekedési nyilvántartásról szóló 1999. évi LXXXIV. törvény rendelkezései szerint, hanem kezelhetik is. A módosítás a jogilag egyértelmű helyzet megteremtéséhez szükséges, tulajdonképpen a későbbi jogviták elkerülését célozza.

A végrehajtási rendelet alkotására vonatkozó felhatalmazás további pontosítása indokolt. Úgyszintén a későbbi jogviták elkerülése érdekében szükséges lehet a végrehajtásra vonatkozó felhatalmazás pontosítása annyiban, hogy a közlekedésért felelős miniszter rendeletalkotásra vonatkozó felhatalmazása kiterjed az elszállított gépjármű tárolásának és értékesítésének részletszabályainak meghatározására is.

A 3. §-hoz

A törvény a helyi önkormányzatokról szóló 1990. évi LXV. törvény egyes rendelkezései közötti összhang biztosítása érdekében meghatározza a főállású polgármester összeférhetetlenségére vonatkozó rendelkezéseket.

A 4. §-hoz

Az egységes városkép kialakítása érdekében az épített környezet alakításáról és védelméről szóló 1997. évi LXXVIII. törvény módosításával a fővárosi önkormányzat kompetenciájába kerül a Duna partvonalával közvetlenül határos ingatlanokra vonatkozó rendezési szabályokban a rendeltetés megállapítása.

Az 5. §-hoz

A víziközlekedésről szóló 2000. évi XLII. törvény módosításával a vízi közlekedés fejlesztése érdekében a fővárosban a fővárosi önkormányzat feladatává válik a vízi közlekedés alapvető feltételeink biztosítása.

A 6. §-hoz

Az Mötv. 16. §-a lehetővé teszi, hogy ha az Európai Unió vagy más nemzetközi szervezet felé vállalt kötelezettség határideje eredménytelenül telt el, vagy a határidőben történő teljesítés elmaradásának reális veszélye fennáll, a Kormány a kötelezettséggel összefüggő beruházás megvalósításáról saját hatáskörben gondoskodjon. A Kormány által kijelölt miniszter jogosult bármely önkormányzati beruházás teljesítésének megvalósulását megismerni a tervezéstől a beruházás befejezéséig.

A módosítás célja, hogy a miniszter - a feladata ellátásához szükséges - nyilvántartást vezessen a rendelkezésére bocsátott adatokból, valamint az Mötv.-ben szereplő felhatalmazás kiegészüljön azzal, hogy a kijelölt miniszter részére az adatokat kezelő szervezetek feladata ellátása érdekében rendelkezésre bocsássák a szükséges adatokat. Mindez azért szükséges, mert az önkormányzatok több forrásból szerezhetnek támogatást, és nincs egy olyan általános, egységes szerkezetű nyilvántartás, amely kiemelten az önkormányzatok és azok társulásai által megvalósítandó, az Európai Uniótól vagy más nemzetközi szervezettől származó forrásból finanszírozott fejlesztéseket nyilvántartaná, nem áll a belügyminiszter rendelkezésére egy olyan információs rendszer, amelyben nyomon tudná követni a fejlesztéseket. A hatályos jogszabályok alapján nincs lehetőség általános adatbekérésre, vagy akár csoportos lekérdezésre sem, minden egyes beruházás tekintetében több féle adatbázisból (szervtől), egyedileg kell az adatokat beszerezni.

A törvény az Mötv.-t egészíti ki a 2013. január 1-jei hatálybalépéshez szükséges átmeneti rendelkezésekkel, továbbá egyes rendelkezéseit módosítja az időközben bekövetkezett jogszabályi változásokkal összhangban.

A törvény az aljegyző kinevezésére vonatkozó szabályokat költséghatékonysági, gazdaságossági szempontokra tekintettel módosítja. A módosítással lehetőség nyílik arra, hogy a tízezer főnél kevesebb lakosú települések önkormányzatánál és a tízezer főnél kevesebb együttes lakosságszámú települések közös önkormányzati hivatalánál ne kelljen kötelezően aljegyzőt kinevezni, azonban más önkormányzatok esetében továbbra is kötelező marad e tisztség betöltése.

A törvény külön tartalmazza a közös önkormányzati hivatalok megalakításával kapcsolatos átmeneti szabályokat. Erre alapvetően azért van szükség, mert az új törvényi rendelkezések 2013. január 1-jén lépnek hatályba, de a jogalkotó ezen időponttól számítva hatvan napot biztosít az érintettek számára a közös hivatalok megalakítására. A határidő eredménytelen letelte után következik a kormányhivatal kijelölési eljárása, amely néhány esetben még tovább hosszabbítja az átmeneti időszakot. A közös hivatal alakítására kötelezett önkormányzatok még ez évben meghozhatják az ezzel kapcsolatos döntéseiket január 1-jei hatálybalépéssel, de azzal is számolni kell, hogy többen élnek a törvényben biztosított hatvan napos határidővel. Az átmeneti időszakban is biztosítani kell a hivatali feladatok ellátását azon települési önkormányzatok számára, amelyek 2013. január 1-jéig nem alakították meg a törvényi rendelkezéseknek megfelelő közös önkormányzati hivatalokat.

A törvény a polgármesteri hivatali feladatok - átmeneti időszakban történő - ellátására több szabályt tartalmaz. Azon önkormányzatok, amelyek korábban önálló polgármesteri hivatalt működtettek, de erre 2013. január 1-jétől már nem jogosultak, az átmeneti időszak alatt tovább működtetik a hivatalt, a közös önkormányzati hivatal megalakításáig, vagy a kormányhivatal által történő kijelölésig. Azon körjegyzőségek, amelyek nem felelnek meg a közös önkormányzati hivatallal szemben támasztott törvényi követelményeknek, az átmeneti időszakban tovább működtetik a körjegyzőséget. A fentieken túl, azon esetekről is rendelkezik a törvény, amikor a körjegyzőséget alkotó települési önkormányzatok egy része 2013. január 1-jével közös önkormányzati hivatalt vagy önálló polgármesteri hivatalt hozott létre. A fennmaradó települési önkormányzatok számára is biztosítani kell a hivatali teendők ellátását, a törvény erre főszabályként azt a közös önkormányzati hivatalt kötelezi, amelynek alakításában a korábbi körjegyzőség székhelytelepülése részt vett. Amennyiben a korábbi körjegyzőség székhelytelepülése tekintendő kimaradó településnek, számára azon közös önkormányzati hivatal látja el a hivatali teendőket, amelyhez a korábbi körjegyzőség tagjainak többsége (ennek hiányában a legnagyobb lakosságszámú település) csatlakozott.

A törvény a közös önkormányzati hivatalok megalakításával összefüggésben rendelkezik a körjegyzőség, illetve a törvényi feltételeknek meg nem felelő önálló polgármesteri hivatal megszűnéséről, valamint a jogutódlás kérdéséről. E hivatalok törvény erejénél fogva szűnnek meg, de az átmeneti rendelkezéseknek megfelelően erre különböző időpontokban kerülhet sor. Főszabály a 2012. december 31-i megszűnési időpont, de az átmeneti időszakban tovább működő körjegyzőségek, polgármesteri hivatalok a közös önkormányzati hivatal megalakulásáig működnek. Ehhez igazodik a jegyzői, aljegyzői, körjegyzői jogviszony megszűnése is. A törvény rugalmas megoldásként lehetővé teszi, hogy a megszűnő körjegyzőség, polgármesteri hivatal körjegyzőjét, jegyzőjét, aljegyzőjét pályázat kiírása nélkül jegyzőként, aljegyzőként foglakoztassák azon közös önkormányzati (polgármesteri) hivatalnál, melynek létrehozásában a megszűnő önálló polgármesteri hivatalt, körjegyzőséget működtető település részt vesz. A törvény rendelkezik arról, hogy a közös önkormányzati hivatalok megalakítása miatt csak azon körjegyzőségi, polgármesteri hivatali dolgozók foglalkoztatási jogviszonya szűnik meg, akiket az újonnan megalakuló hivatalokban nem foglalkoztatnak. A törvény rendezi a foglalkoztatási jogviszony megszűnésével járó költségviselés szabályait is.

A törvény a közös önkormányzati hivatalok létrehozása során, kizárólag az első, 2013. január 1-jét követő megalakulás vonatkozásában lehetővé teszi, hogy - amennyiben kedvezőbb - a települési önkormányzat Közigazgatási és Elektronikus Közszolgáltatások Központi Hivatala által nyilvántartott 2011. január 1-jei, vagy 2012. január 1-jei lakosságszámot vegye figyelembe.

A törvény rendelkezései az átszervezéssel érintett polgármesteri hivatalnál, körjegyzőségnél foglalkoztatottak jogviszonyára vonatkozó átmeneti munkajogi szabályokat határozzák meg.

A 7. §-hoz

A törvény a kéményseprő-ipari közszolgáltatásról szóló 2012. évi XC. törvényt (a továbbiakban: Ksktv.) módosítja a szabályozás pontosítása érdekében. A törvény kiegészíti a Ksktv.-t azzal, hogy közszolgáltatást kizárólag büntetlen előéletű személy végezhet. A kötelezően igénybe veendő közszolgáltatás során a közszolgáltatást végző személy csak úgy tudja munkáját ellátni, ha magánlakásokba, hivatali helyiségekbe belép. Az ingatlantulajdonosok és az ingatlanok használóinak biztonsága érdekében szükséges ez az előírás. Tekintettel arra, hogy ez olyan korlátozást jelent, amelyet alkotmányosan csak törvényi szinten lehet előírni, ezért szükséges a törvény szerinti módosítás.

A törvény kiegészíti a közszolgáltatás ellátására vonatkozó szabályokat azzal, hogy az élet- és vagyonbiztonság közvetlen veszélyeztetése esetén a tájékoztatott, hatáskörrel rendelkező hatóság, szükség esetén a gázelosztói engedélyes értesíti a közszolgáltatót a megtett intézkedésről. Ennek eredményeként a közszolgáltató tudomást szerez arról, hogy történt-e és milyen típusú intézkedés az élet- és vagyonbiztonságot veszélyeztető esetben.

A Ksktv. eredeti szövegéből is egyértelműen levezethető, hogy a közszolgáltatásért járó díjat a tulajdonosnak kell megfizetnie, amennyiben nem tett bejelentést a közszolgáltatónak ezzel ellentétes tartalmú, a használó fizetési kötelezettségét előíró megállapodásról. A módosítással ez a kötelezettség expressis verbis megjelenik a törvény szövegében.

A törvény megteremti az összhangot a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 94. §-ával, amely szerint a jogszabályban, hatósági döntésben foglalt előírások megsértése esetén a hatóság elsősorban felhívja az ügyfél figyelmét a jogszabálysértésre és határidő megállapításával kötelezi annak megszüntetésére. A jogkövetkezmény megállapítására akkor kerül sor, ha a határidő eredménytelenül telt el vagy a felhívás alkalmazása kizárt. A módosítás eredményeként az ingatlan tulajdonosával szemben a meghatározott kötelezettség nem teljesítése esetén a hatóságnak nem kell automatikusan kiszabnia a bírságot (amelynek összege nem változik), erre a lehetőséget adja meg a törvény.

A törvény pontosítja a kormányrendelet megalkotására adott felhatalmazást annak érdekében, hogy a rendelet a jogbiztonság garantálása érdekében kellő részletességgel szabályozhassa a bírságnál enyhébb jogkövetkezmények körét, a közszolgáltatóval szemben kiszabható jogkövetkezményeket, az eljárás rendjét, a vitás ügyek rendezése és a felülvizsgálat részletes eljárási szabályait. Kormányrendeleti szintre kerül továbbá az élet- és vagyonbiztonság közvetlen veszélyeztetésének minősülő szabálytalanságok megállapítása a koherens szabályozás érdekében.

A Kormány döntésének megfelelően a közszolgáltatói díj legalacsonyabb összege 2015. január 1-jétől alkalmazandó kötelező jelleggel. Ezzel összhangban szükséges a bevezetendő új feladatok ellátásának megkezdését is 2015. január 1-jétől előírni.

-----STARTING---POINT---VEGE---

A 8-9. §-hoz

A törvény a hatályba léptető és a sarkalatosságra vonatkozó rendelkezéseket határozza meg.