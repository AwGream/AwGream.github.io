1996. évi LXXX. törvény indokolása

az általános forgalmi adóról szóló 1992. évi LXXIV. törvény módosításáról

-----STARTING---POINT---ALTALANOS--- 

A Javaslat szerint a fajlagos forgalmi adó terhelés szinten marad, a 25%-os normál kulcs és a 12%-os kedvezményes kulcs nem változik, és besorolásbeli módosításokra sem kerül sor. Az adóbevétel növelése a rendszerből potenciálisan elérhető bevételek mind nagyobb hányadának a mozgósításával, az adóbeszedés biztonságának a fokozásával és a visszaélések megszüntetését célzó, szigorító intézkedésekkel történik.

A Javaslatban szereplő adózási szabályokat érintő egyéb változtatások inkább csak kiigazító jellegűek, egy-egy részletszabály pontosítását, finomítását célozzák, illetve más jogszabályokkal való összhang megteremtésére irányulnak.

A Javaslatban megfogalmazott módosítások a lehető legteljesebb mértékben eleget tesznek az Európai Unió jogszabályaihoz való közelítés követelményének, a jogharmonizáció alapját képező ún. 6. direktívának.

-----STARTING---POINT---RESZLETES---

Az 1. §-hoz

A személyi jövedelemadó törvény módosítása szerint az alapítványi befizetések nem az adó alapját csökkentik a jövőben, hanem adót csökkentő kedvezménynek minősülnek, a társasági adó újrakodifikálása kapcsán pedig adóalapot nem növelő tételnek számítanak. Az adótörvények között szükséges koherencia biztosítása érdekében módosul a természetbeni adományok áfa-mentességéről szóló rendelkezés, amely változatlanul olyan esetekben teszi lehetővé, hogy a természetbeni adományt - ellentétben más ingyenes termékátadással - áfa ne terhelje, amikor a pénzbeni adományhoz jövedelemadó kedvezmény fűződik.

A 2. §-hoz

A Javaslat az ellenérték nélküli termékértékesítésekkel azonos módon ahhoz a feltételhez köti a termék ellenérték nélküli használatba adásának, valamint a jogok és immateriális javak apportjának, mint ellenérték nélküli szolgáltatásnyújtásoknak az adóztathatóságát, hogy a termék beszerzéséhez, előállításához, stb., illetve a jogok és immateriális javak megszerzéséhez kapcsolódik-e előzetesen felszámított levonható adó. A rendelkezés az adóhalmozódás kiküszöbölését szolgálja.

A 3. §-hoz

A Javaslat az államháztartási reform keretében történő szervezeti változtatások elősegítése érdekében - megfelelő garanciarendszer mellett - lehetővé teszi, hogy a költségvetési szervek átalakulása kedvezményezett formába, adóteher nélkül valósuljon meg.

A javasolt konstrukció az EU ajánlással összehangolt formában mentesíti a költségvetési szervek vagyonátadásait az adófizetési kötelezettség alól. Az általános szabályoktól eltérően nem tekinti azokat adóztatható tényállásoknak. A vagyon kedvezményezettjét az átadó adóalany jogutódjának tekinti. A jogutódlással az átadó adóalany beszerzéséhez kapcsolódó - áfa-arányosítási szabályoknak megfelelő - adólevonási joga az átvevőre száll.

Azzal a megszorítással, hogy a vagyon átvevője 5 évig alanyi adómentességet nem választhat, a Javaslat a visszaélésekkel szemben kíván korlátot állítani.

A 4. §-hoz

A Javaslat pontosítja, illetve bővíti a törvényben használt kifejezéseket, fogalmakat. Ilyen pontosítás a készpénzhelyettesítő eszköz és a lakóingatlan fogalmának definíciója.

Azzal, ahogyan az értékpapír fogalmát definiálja, valójában azt kívánja elérni, hogy az áfa-törvény alkalmazásában ne minősülhessen értékpapírnak az az okirat, amely dolgot helyettesít (pl. hajóraklevél), s amelynek átruházása egyben a dolog feletti tulajdonjog átadását, vagyis termékértékesítést is megvalósít.

Az 5. §-hoz

A Javaslat megváltoztatja a teljesítés időpontjára vonatkozó definíciót - s ezáltal azt a napot, amelyhez az adófizetési kötelezettség keletkezése kötődik -, azokban az esetekben, amikor a termék átadása olyan okirat alapján történik, amely a termék határozott időre szóló bérletéről vagy részvételéről azzal a kikötéssel rendelkezik, hogy a bérlő vagy a vevő a tulajdonjogot legkésőbb az utoljára esedékes bérleti díj, vagy részlet kiegyenlítésével, illetve a szerződés lejártával megszerzi. Ezekben az esetekben nem a részkifizetés esedékességéhez köti az adófizetési kötelezettség keletkezésének időpontját, hanem a tulajdonba vagy a birtokbaadás napjához, illetve ahhoz, amelyik előbb történik. Ezáltal megszűnik az a szabályozás, amely a fizetéskönnyítés egyes eseteit eltérően kezeli annak függvényében, hogy magának a hitelre vásárolt termékeknek a birtokba- vagy tulajdonba adása mikor történik, illetve a fizetéshalasztást milyen feltételek mellett biztosítják. Az új rendelkezés szerint az adófizetési kötelezettség (s ezzel a vevő adóelvonási joga) a hitelre történő értékesítéseknél egységesen, egyösszegben keletkezik. A Javaslat amellett, hogy a hitelre történő eladások egységes kezelésére irányul, a számviteli törvénnyel való összhangot termeti meg.

A folyamatosan teljesített termékértékesítésnél és szolgáltatásnyújtásnál továbbra is a részkifizetések esedékességekor, vagyis „részletekben” teljesíthető az adófizetési kötelezettség.

A 6. §-hoz

A Javaslat azokban az esetekben, amikor a törvény a szolgáltatást saját nevében megrendelő adóalanyt kötelezi az adó fizetésére megszorító rendelkezést tartalmaz az adófizetési kötelezettség teljesítésének a halasztására azért, hogy az adó megfizetését ne lehessen elkerülni. Eszerint az adót haladéktalanul meg kell fizetni akkor, ha az adóalany tartozását átvállalják, vagy adóalanyisága megszűni, és akkor is, ha alanyi adómentességet választ.

A 7. §-hoz

A Javaslat a pénzforgalmi nyilvántartást vezető adóalany adófizetési kötelezettsége teljesítésének a halasztását azonnali hatállyal megszünteti akkor is, ha az adóalany jogállása megváltozik, s ezáltal tőle az adó nem követelhető (pl. alanyi adómentességet választ). Ez a kiegészítés az adózás megkerülési lehetőségét zárja ki.

A 8. §-hoz

Előfordul, hogy egy ügylet kapcsán két jogcímen, termékimport és szolgáltatásnyújtás címén egyaránt keletkezik adófizetési kötelezettség (pl. szoftver import). Ilyen esetekben az adóhalmozódás elkerülése érdekében a Javaslat lehetővé teszi, hogy a szolgáltatásnyújtás igénybevevője adóalap csökkentő tételként vegye figyelembe azt az összeget, mely az általa importált termék adóalapját képezi.

A 9. §-hoz

A készpénzforgalom visszaszorítása, a bevételek láthatóvá tétele, a feketegazdaság elleni fellépés érdekében valamennyi adótörvény diszpreferenciát társít meghatározott értékhatár felett a készpénzzel történő fizetéshez. A Javaslat szerint az áfa-törvény úgy csatlakozik ehhez, hogy meghatározott értékhatár felett a készpénzzel kiegyenlített ügyleteknél az előzetesen felszámított áfa levonását, illetve visszaigénylését tiltja. Ha banki úton történi a számla kiegyenlítése, akkor ilyen tilalom nincs. A Javaslat ösztönözni kívánja a fizetések banki szférába terelését, amelyet az elektronikus kártyaleolvasó terminál - pénztárgép beszerzéséhez hasonló - támogatásával is elő kíván segíteni.

A 10. §-hoz

A Javaslat szerint bővül az adófizetésre kötelezett személyek köre azáltal, hogy a vevő kezesként felel az eladó adótartozásáért akkor, ha a számlát még nem egyenlítette ki, de az adólevonási joga már megnyílt. Azzal ugyanis, hogy nem fizetett, az eladó adófizetési kötelezettségének a teljesítését nehezítette, miközben azáltal, hogy az adólevonási joga már megnyílt, az adó összege neki már megtérülhetett.

A számla kiegyenlítésével a vevő kezessége megszűnik, kivéve azt az esetet, ha a vevő az ellenértéket a meglévő követelés mérséklésével egyenlíti ki. Ekkor ugyanis a rendszerint fizetésképtelen eladó adófizetési kötelezettségét sem tudja teljesíteni, ezért ilyenkor ez a kötelezettség a vevőre hárul. Így nem fordulhat elő, hogy a vevő olyan adót von le fizetendő adójából, illetve igényel vissza, amit senki nem fizetett meg, vagyis az ún. engedményezési ügyletek kapcsán az adóérdek nem sérül.

A 11. §-hoz

A Javaslat a személyi jövedelemadó rendszerében az új adózási formaként bevezetendő tételes átalányadózás áfa-összefüggéseit tartalmazza. A tételes átalány lényege, hogy az adóalany egyetlen adóösszeggel váltja meg valamennyi központi adónemben fennálló adókötelezettségét, így az értékesítés után fizetendő, illetve a beszerzés kapcsán visszaigényelhető áfa összegét is. Így az szja tételes átalányadózást választó adóalanyoknak - hasonlóan az alanyi adómentességhez - sem áfa-fizetési kötelezettségük, sem adólevonási jogosultságuk nincs.

A 12-13. §-hoz

A Javaslat az alanyi adómentesség választására jogosító értékhatár 1 millió forintról 2 millió forintra történő emelését tartalmazza és az ellenérték nélküli szolgáltatásnyújtások meghatározott eseteivel (pl. jogok és immateriális javak apportja) bővíti azon tényállásokat, amelyek alanyi adómentesség esetén is adófizetési kötelezettséget váltsanak ki. Az értékhatár korrekció inflációt követő lépés, az adóztatható tényállások körének bővítése pedig a visszaélések ellen irányul.

A 14-16. §-hoz

A Javaslat a használtcikk és a műkincs-kereskedelemben megszünteti a korábbi különös adózási szabályokat és helyette - az EU ajánlásoknak megfelelő - a különbözet szerinti adózást vezeti be. Ez azt jelenti, hogy a felvásárlónak adófizetési kötelezettsége csak a felvásárlási és az eladási ár különbözete után adódik, s a felvásárláshoz kapcsolódóan előzetesen felszámított áfa nem helyezhető levonásba, az értékesítés után adó nem hárítható tovább. Ez a konstrukció - az adó alapjának a csökkentésével - szűri ki az adóhalmozódást. Ezáltal válik megszüntethetővé a felvásárló felvásárlási árból visszaszámított adólevonási joga, amivel egyben megszűnik az adólevonással kapcsolatos - korábban különösen a használt személygépkocsi kereskedelemben elterjedt - visszaélés lehetősége is. Ezért az új adózási szisztéma a használt személygépkocsira is alkalmazható.

A 17. §-hoz

A Javaslat az idegenforgalmi tevékenység különös adóalap számítási szabályaira vonatkozóan érdemi változtatást nem tartalmaz, csupán pontosításokat tesz.

A 18. §-hoz

A nyugtaadási kötelezettség alól nem adható felmentés annak, aki jövedéki törvény hatálya alá tartozó terméket (pl. dohány, alkohol stb.) értékesít. A Javaslat szerint ez alól kivételt képezhet az az eset, ha az adóalanyra egészségügyi helyzete miatt ró aránytalanul nagy terhet a nyugtaadás teljesítése.

A 19. §-hoz

Az áfa rendszerében a kereskedelmi szálláshelyadási tevékenység adózásában átalányadó érvényesül. Az átalányadózás választására jogosító összeghatár 2 millió forint. A Javaslat az átalányadózás választhatóságára vonatkozó értékhatárt 4 millió forintra emeli. Eddig a bevételhatárig lehet a bevétel 6,8%-ának befizetésével az áfa-fizetési kötelezettséget teljesíteni.

A mezőgazdasági tevékenységet folytatóknak - ha normál adózást nem választottak - továbbra is lehetőségük van arra, hogy a felvásárlási áron felül kompenzációs felárat kapjanak a felvásárlótól, amelyet az előzetesen felszámított adóként levonhat a fizetendő adójából. Összhangban az EU ajánlásával, a Javaslat leszűkíti a kompenzációs felárra jogosító termékek körét a mezőgazdasági termékekre, az elsődleges élelmiszeripari feldolgozással előállított termékek (pl. bor, lekvár, befőtt stb.) felvásárlása után kompenzációs felár nem jár.

-----STARTING---POINT---VEGE---

A 21. §-hoz

1998. január 1-jei hatállyal végleg megszűnik a lakásvásárlások, a magánerős lakásépítések, - bővítések és közművesítések kivételes áfa-visszaigénylési lehetősége, amelyre - az átmeneti szabály alapján - egyébként is csak az jogosult, akinek 1994. december 31-én a kivételes áfa-visszaigénylése folyamatban volt, s mindezideig nem merítette ki a visszatérítés 60%-ban, de lakásépítésnél legfeljebb 400 ezer forintban,

- bővítésnél 200 ezer forintban,

- közművesítésnél 50 ezer forintban maximált korlátját.

A Javaslat szerint a hatálybalépés napján megszűnik a behajthatatlan követelésre jutó áfa lehetősége, az adásvételi ügyletek kockázatában a költségvetés nem vállal részt. A hatálybalépést megelőzően benyújtott kérelmekre azonban ez még nem vonatkozik.

A Javaslatban szereplő különös átmeneti szabály a részletvétel (és zártvégű lízing) esetén alkalmazandó egyösszegű adófizetést akkor írja elő, amikor a tulajdonba adás, illetve a birtokba adás 1996. december 31-ét követően történik. A folyamatban levő esetekre a régi szabály vonatkozik.

A készpénzfizetés szankcionálására vonatkozó adólevonást tiltó szabály fél évvel a készpénzfizetést korlátozó jogszabály hatálybalépését követően, tehát megfelelő átmenetet biztosítva lép hatályba.

A korábbiakkal azonos átmeneti szabály érvényesül az alanyi adómentesség, valamint a kereskedelmi szálláshelyadási tevékenység átalányadózása választhatóságára az új értékhatár bevezetésével összefüggésben. Ez azt jelenti, hogy a választás jogával élhetnek mindazok az adóalanyok, akik a megelőző két évben nem lépték túl az új értékhatárt, még akkor is, ha adott évben az akkor érvényes értékhatár túllépése miatt megszűnt választott státusuk.

A 22. §-hoz

A Javaslat a korábbi pénztárgép és taxaméter kedvezményhez hasonló módon támogatást tartalmaz az elektornikus kártyaleolvasó terminál bevezetésére a készpénzfizetéssel összefüggő szigorító intézkedésekre tekintettel. Egy átlagos készülék nettó beszerzési árának 75-25%-a (maximálisan 75 ezer forint támogatás) illeti meg az adóalanyt - ha több üzlete van üzletenként -, amelyet fizetendő adójából levonhat.

A 23. §-hoz

A Javaslat az előző évben már alkalmazott szabályt írja elő az év végi zárókészlet állomány utáni fogyasztási adó különbözet elvonására. Ezzel valójában a fogyasztásiadó-tételek valorizációja miatt keletkező „árnyereség” kerül elvonásra áfa-ként. 1993. évben, amikor a fogyasztási adó különbözet a benzin esetében fordított volt, ez a szabály visszatérítésként érvényesült.