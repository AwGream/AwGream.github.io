2013. évi CXVIII. törvény indokolása

egyes állami és önkormányzati ingatlanok ingyenes tulajdonba adásáról, valamint a hitelszerződésből eredő kötelezettségeiknek eleget tenni nem tudó természetes személyek lakhatásának biztosításáról szóló 2011. évi CLXX. törvény módosításáról

-----STARTING---POINT---ALTALANOS--- 

A törvény első három alcímében az Országgyűlés az állami vagyonról szóló 2007. évi CVI. törvény 36. § (1) bekezdése, valamint a nemzeti vagyonról szóló 2011. évi CXCVI. törvény 13. § (3) bekezdése alapján rendelkezik az egyes állami tulajdonban lévő ingatlanok tulajdonjogának ingyenes átruházásáról. A törvény ezen része az önkormányzatok jogszabályba foglalt feladatainak, valamint az egyházak hitéleti és közösségi szerepének hatékonyabb ellátására irányul. A törvény a hitelszerződésből eredő kötelezettségeiknek eleget tenni nem tudó természetes személyek lakhatásának biztosításáról szóló 2011. évi CLXX. törvény (a továbbiakban: NET tv.) módosítását is tartalmazza.

A törvény célja, a Magyar Nemzeti Vagyonkezelő Zártkörűen Működő Részvénytársaság (a továbbiakban: MNV Zrt.) kezelésében lévő, használaton kívüli állami tulajdonú ingatlanoknak az ingyenes önkormányzati tulajdonba adása, annak érdekében, hogy az állam ezzel is segítse a jogszabályba foglalt kötelező önkormányzati feladatok ellátását.

A hatályos jogszabályi feltételeknek megfelelő, illetve az egyes helyi önkormányzatok megkeresésével végzett felmérések alapján az önkormányzatok által igényelt ingatlanokról külön lista készült. A lista a törvény mellékletét képezi. A mellékletben felsorolt állami vagyonba tartozó ingatlanok ingyenesen csak abban az esetben kerülnek az ott megjelölt helyi önkormányzatok tulajdonába, ha a tulajdonosváltozás ingatlan-nyilvántartásba történő bejegyzésére alkalmas szerződések megkötésre kerülnek.

A szerződés megkötésének feltételét képezi, hogy a helyi önkormányzatoknak külön határozatot kell hozniuk azon egyes, közigazgatási területükön található állami ingatlanokról, amelyek tulajdonjogára igényt tartanak.

A szerződéseket az MNV Zrt. készíti elő a törvényben meghatározott - az ingatlanszerző helyi önkormányzatok kötelezettségeit magába foglaló - kötelező tartalmi elemekre tekintettel.

Az ingatlanszerző helyi önkormányzatok az ingatlanokat 15 éven keresztül csak a kötelező feladataik végrehajtásához használhatják fel. Ugyanakkor külön kérelemmel fordulhatnak a Kormányhoz annak érdekében, hogy a tulajdonba kapott ingatlanokat az önként vállalt feladataik megvalósításához is felhasználhassák. A Kormány a módosításról egyedi határozatban dönthet.

A törvény olyan sportlétesítmények átadásáról is rendelkezik, amelyek önkormányzati tulajdonban álló ingatlanokon PPP beruházások keretében épültek fel. A PPP konstrukció 2012-ben ezen ingatlanok vonatkozásában az érintettek közös megegyezésével megszüntetésre került. Az ingatlanok végül az állam tulajdonába kerültek. A törvény alapján a PPP konstrukciókból kiváltott ingatlanok azon helyi önkormányzatok tulajdonába kerülnek vissza, amelyek tulajdonában álló ingatlanán a létesítmények felépültek, illetve amely önkormányzatok előzetesen képviselő-testületi határozatban kérték az ingyenes tulajdonba adást.

A törvény további célja, hogy egyes ingatlanok a Római Katolikus Egyház, a Zirci Ciszterci Apátság, valamint a Magyar Cserkészszövetség korábbi igénylésének megfelelően térítésmentesen átadásra kerüljenek.

A törvény célja az is, hogy megteremtse annak lehetőségét, hogy a jelenleg nem hasznosított állami ingatlanokat vonjon az a Nemzeti Eszközkezelő Zártkörűen Működő Részvénytársaság (a továbbiakban: NET Zrt.) vagyongazdálkodásába, amivel elkerülhető lehet az egyébként is nehéz helyzetben lévő bérlők kilakoltatása és az állami szociális ellátórendszer túlterhelése. A törvény továbbá felhatalmazást ad a fizetési nehézségekkel küzdő bérlőkkel kapcsolatos intézkedések egyéb alacsonyabb szintű jogszabályi rendezésére.

-----STARTING---POINT---RESZLETES---

Az 1. §-hoz

Az állami vagyonról szóló 2007. évi CVI. törvény (a továbbiakban: Vtv.) 36. § (1) bekezdése, valamint a nemzeti vagyonról szóló 2011. évi CXCVI. törvény (a továbbiakban: Nvtv.) 13. § (3) bekezdése rendelkezik arról, hogy állami, illetve nemzeti vagyon tulajdonjogát ingyenesen átruházni csak törvényben meghatározott esetekben és feltételekkel lehet.

A rendelkezés alapján a törvény 1. mellékletében felsorolt állami vagyonba tartozó ingatlanok ingyenesen az ott megjelölt helyi önkormányzatok tulajdonába csak a tulajdonosváltozás ingatlan-nyilvántartásba történő bejegyzésére alkalmas szerződés megkötését követően, a szerződésben meghatározott időpontban kerülnek majd.

A 2. §-hoz

Az Vtv. 3. § (1) bekezdése alapján az állami vagyon felett a Magyar Államot megillető tulajdonosi jogok és kötelezettségek összességét az állami vagyon felügyeletéért felelős miniszter gyakorolja, aki e feladatát többek közt a Magyar Nemzeti Vagyonkezelő Zártkörűen Működő Részvénytársaság (a továbbiakban: MNV Zrt.) útján gyakorolja. Az Vtv. 17. § (1) bekezdés e) pontja szerint az állami vagyonnal kapcsolatos polgári jogi jogviszonyokban az MNV Zrt. képviseli a Magyar Államot. Az Vtv. rendelkezéseinek megfelelően a tulajdonosváltozást eredményező szerződést az MNV Zrt. köti meg.

A szerződés e törvénybe foglalt feltételek szerinti megkötésének végső határideje 2013. december 31. A határidő elmulasztását követően az adott ingatlanok vonatkozásában ingyenes tulajdonba adás az Vtv. és az Nvtv. általános szabályainak megfelelően új törvényben vagy a Kormány nyilvános határozatával történhet.

A 3. §-hoz

Az MNV Zrt. az Vtv. 17. § (1) bekezdése, valamint az Nvtv. 10. § (1) bekezdése alapján nyilvántartást vezet a tulajdonosi joggyakorlása alá tartozó állami vagyonról, továbbá annak alapján adatszolgáltatást nyújt. A rendelkezés az Vtv.-nek megfelelően rögzíti, hogy a helyi önkormányzatok tájékoztatást kapnak az MNV Zrt.-től az egyes ingatlanokról, így tudomást szereznek a tulajdonosi jogosultságok mellett arról is, hogy milyen kötelezettségek, esetlegesen károk terhelik majd őket. A részletes tájékoztatási kötelezettségének az MNV Zrt. az önkormányzat által teljesítendő előfeltételek [képviselő-testületi (közgyűlési) határozat és adó-és értékbizonyítvány vagy értékbecslés benyújtása] teljesítését követően tesz eleget.

A tájékoztatást követően az önkormányzatok akár úgy is dönthetnek, hogy a szerződést nem kívánják megkötni, mert már nem tartanak igényt az adott ingatlanra az azt terhelő ismert kötelezettségekre tekintettel.

A 4. §-hoz

A rendelkezés meghatározza a tulajdonosváltozást eredményező szerződés megkötésének három feltételét, valamint a feltételek teljesítésének igazolását.

A szerződés megkötésének első feltétele, hogy a helyi önkormányzat sem köztartozással, sem az MNV Zrt. felé fennálló lejárt tartozással ne rendelkezzen. További feltétel, hogy az ingatlan igényléséről a képviselő-testület, vagy közgyűlés külön határozatot hozzon a rendelkezésben meghatározott határidőn belül. A harmadik feltétel teljesítése érdekében - a helyi önkormányzat választása alapján - az igényelt ingatlanról adott határidőn belül adó- és értékbizonyítványt vagy forgalmi értékbecslést kell küldeni az MNV Zrt. részére.

Az illetékekről szóló 1990. évi XCIII. törvény 101. §-a alapján az illetékes települési önkormányzat jegyzője adó- és értékbizonyítványt állíthat ki, amely tartalmazza az ingatlan és az ingatlanszerzők adatait, az érték megállapításánál figyelembe vett tényezőket, továbbá az ingatlannak az adott időpontban fennálló forgalmi értékét.

Ugyanakkor az önkormányzat választhat úgy is, hogy nem adó- és értékbizonyítványt küld a szerződés előkészítése érdekében az MNV Zrt. részére, hanem független szakértővel megállapított forgalmi értékbecslést csatol.

A forgalmi értékbecslésről, annak költségeiről az azt igénylő helyi önkormányzatnak kell gondoskodnia.

Az 5. §-hoz

A rendelkezés meghatározza a képviselő-testület, közgyűlés által - a szerződés megkötését megelőzően - hozott határozat kötelező tartalmai elemeit.

A 6. §-hoz

A törvény adott rendelkezése csak annyiban korlátozza a helyi önkormányzatokat a felhasználási cél tekintetében, hogy kötelező feladatainak ellátásához használhatják fel az igényelt ingatlant, a kötelező feladatok közül viszont a helyi önkormányzatok szabadon választhatnak. Az Alaptörvény alapján helyi önkormányzat részére kötelező feladat- és hatáskört törvény állapíthat meg.

Amennyiben a helyi önkormányzat, a tulajdonba adást követően, az önként vállalt feladatainak ellátásához kívánja az adott ingatlant felhasználni a felhasználási cél módosítására - a törvény által adott felhatalmazás alapján - a Kormány egyedi döntése alapján van lehetősége.

A 7. §-hoz

A rendelkezés meghatározza a szerződés kötelező - helyi önkormányzat kötelezettségeit összefoglaló - tartalmai követelményeit.

Állami vagyon ingyenes átruházása esetén az Nvtv. rendelkezéseivel összhangban a helyi önkormányzatoknak vállalniuk kell egyrészt, hogy saját költségvetése terhére - szükség esetén - kármentesíti az ingyenesen tulajdonába került ingatlant, továbbá hogy az ingatlant a fennálló terhekkel, kötelezettségekkel együtt szerzi meg, illetve, hogy az ingatlan vonatkozásában az állammal szemben semmilyen követelést nem támaszt.

A helyi önkormányzatok egyrészt az MNV Zrt. 3. §-ban meghatározott tájékoztatási kötelezettsége alapján, másrészt a forgalmi érték megállapításához kapcsolódó eljárásban tudomást szerezhetnek az ingatlanon fennálló terhekről, ismert kötelezettségekről, környezeti károkról. Ha a helyi önkormányzat a károk, kötelezettségek ismeretében is meg kívánja kötni a szerződést, úgy viseli a kármentesítés költségeit.

Ugyanakkor arra az esetre, ha az ingatlan olyan rejtett, a szerződéskötés időpontjában a helyi önkormányzat által nem ismert hibával (ide nem értve tehát pl. a felszíni szennyezést), kárral, kötelezettséggel terhelt, amely aránytalan többletköltséget okoz, az ingatlan közfeladat érdekében történő felhasználását kizárja, azt jelentős mértékben korlátozza, vagy a tartozás az ingatlan szerződésben rögzített forgalmi értékét meghaladja, akkor a rendelkezés (3) bekezdése lehetőséget ad a helyi önkormányzat számára a szerződéstől való elállásra a szerződéskötést követő egy éven belül.

A helyi önkormányzatnak a szerződésben vállalnia kell továbbá, hogy a tulajdonjog megszerzésétől számított 15 évig az ingyenesen tulajdonába került ingatlant nem idegeníti el, illetve hogy azt a kötelező feladatainak ellátásához használja, állagát megóvja. A kötelezettség megsértése esetén az MNV Zrt. felszólítja a helyi önkormányzatot a jogsértő állapot megszüntetésére. A felszólításban meghatározott határidő elmulasztása esetén a helyi önkormányzat köteles a szerződésben rögzített forgalmi értéknek a kötelezettség megszegésének napjától számított mindenkori jegybanki alapkamattal növelt összegét nemteljesítési kötbérként az MNV Zrt.-nek megfizetni. Az MNV Zrt. a jogsértő állapot megszüntetésére szabott határidő elmulasztása esetén a nemteljesítési kötbér követelése helyett a szerződéstől elállhat.

A rendelkezés (1) bekezdés h) pontja alapján a helyi önkormányzatnak teljesítenie kell azokat a külön feltételeket, melyekhez a vagyonkezelő, annak felügyeleti szerve, a sportpolitikáért felelős miniszter vagy a védettség jellege szerint felelős miniszter az ingyenes tulajdonba adáshoz hozzájáruló nyilatkozat kiadását kötötte.

Az állami vagyonnal való gazdálkodásról szóló 254/2007. (X. 4.) Korm. rendelet (a továbbiakban: Korm. rendelet) 51. § (4) bekezdése alapján a védetté nyilvánított kulturális örökségi elem, továbbá védett természeti területként, illetve Natura 2000 területként nyilvántartott ingatlan ingyenes átruházásához a védettség jellege szerint felelős miniszter előzetes egyetértése szükséges.

A sportról szóló 2004. évi I. törvény 64. § (3)-(5) bekezdése, valamint az Nvtv. 13. § (4) bekezdés a) pontjában foglalt elidegenítési tilalomra való tekintettel az ingatlan-nyilvántartásban sporttelepként megjelölt állami tulajdonú ingatlanok csak a sportpolitikáért felelős miniszter által vezetett minisztérium előzetes egyetértésével adhatók ingyenesen önkormányzati tulajdonba.

A kulturális örökségvédelméről szóló 2001. évi LXIV. törvény 44. § (1) bekezdése és a Vhr. 51. § (4) bekezdése a kultúráért felelős miniszter jóváhagyását köti ki állami tulajdonú műemlék elidegenítéséhez.

A természet védelméről szóló 1996. évi LIII. törvény 68. § (8) bekezdése alapján az állami tulajdonban álló védett természeti terület elidegenítése a miniszteri egyetértés nélkül nem lehetséges.

Az állami tulajdonú ingatlanok ingyenes önkormányzati tulajdonba adásához szükséges intézkedésekről szóló 1102/2013. (III. 7.) Korm. határozat 4. pontjában meghatározott feladat végrehajtása keretében az emberi erőforrások minisztere, valamint a vidékfejlesztési miniszter megvizsgálta a törvény előkészítése során érintett ingatlanokat. A vizsgálat eredménye alapján került végül összeállításra a törvény 1. melléklete, amelyben csak azon ingatlanok szerepelnek, amelyekhez az érintett miniszterek az ingyenes tulajdonba adáshoz szükséges egyetértésüket megadták, vagy annak megadását valamely feltétel teljesítéséhez kötötték. Az egyetértés kiadása során meghatározott konkrét feltételeket a szerződés tartalmazza.

A helyi önkormányzat a kötelezettségeinek teljesítéséről minden évben december 31-ig tájékoztatja az MNV Zrt.-t. Ha e kötelezettségének nem tesz eleget, az ingatlanok szerződésben rögzített bruttó forgalmi értékének 5 százalékát köteles az MNV Zrt. erre vonatkozó felhívásának kézhezvételétől számított 30 napon belül, mint késedelmi kötbért megfizetni.

A 8. §-hoz

A törvény a korábban PPP-beruházás keretében épült, majd az állam által kiváltott - 2. mellékletben felsorolt - 17 db ingatlan esetében az ingyenes önkormányzati tulajdonba adásról rendelkezik a helyi önkormányzat kötelező közfeladatainak ellátása érdekében.

Az érintett vagyonelemek esetében a becsült forgalmi érték új vagyonértékelés keretében történő megállapítása nem indokolt, mert tényleges piaci értékként csak a vételárat lehet alkalmazni.

Az átadás az Nvtv. ingyenes tulajdonba adásra vonatkozó általános előírásainak figyelembevétele mellett történik azzal, hogy a tulajdonjog átruházásáról szóló megállapodások megszövegezése és a Magyar Állam részéről történő megkötése az MNV Zrt. feladata.

A 9. §-hoz

Az Vtv. 36. § (1) bekezdése - az Nvtv. 13. § (3) bekezdésében foglaltakkal összhangban - rendelkezik arról, hogy az állami vagyon tulajdonjogát ingyenes átruházni csak törvény rendelkezése alapján lehet. Az egyházak, és a társadalmi szervezetek az Vtv. 36. § (3) bekezdése szerinti - a Kormány nyilvános határozattal való döntésén alapuló - eljárás keretében nem jogosultak állami vagyon térítésmentes igénylésére, ezért az ilyen kérelmek elbírálására csak külön törvény alapján kerülhet sor.

A Budapest 39221/26 helyrajzi számú, „kivett templom udvar” megnevezésű ingatlan ingatlan-nyilvántartásba bejegyzett kezelője jelenleg is a „Budapest Rákosfalvai Szent István Római Katolikus Egyházközösség”. Az ingatlanon az első kőtemplom a XIX. század végén épült Szent István király tiszteletére, majd az 1970-es években került kialakításra a plébánia épülete. Az ingatlant jelenleg is a Budapest-Rákosfalva Szent István király Plébánia használja.

Az Egyek 543 helyrajzi számú, „kivett plébánia és közösségi ház és gazdasági épület, udvar” megnevezésű ingatlan ingatlan-nyilvántartásba bejegyzett kezelője jelenleg is a Római Katolikus Egyház (Szent József Plébánia Egyek belső egyházi jogi személynek minősül). A plébánia a település központjában épült. Az ingatlan-együttesen a Szent József Plébánia Egyek - a Magyar Állam hozzájárulása mellett - jelentős felújítás végrehajtását készíti elő.

A törvény további ingatlanok tulajdonba adását tartalmazza. A Zirci Ciszterci Apátság tulajdonába 5 külön helyrajzi számmal rendelkező zirci ingatlan, a Magyar Cserkészszövetség tulajdonába 2 külön helyrajzi számmal rendelkező nagykovácsi és 1 kecskeméti ingatlan kerül.

A törvényben rögzíteni szükséges, hogy az átadásra az Nvtv. ingyenes tulajdonba adásra vonatkozó általános előírásainak figyelembevétele mellett kerülhet sor azzal, hogy a tulajdonjog átruházásáról szóló megállapodások megszövegezése és a Magyar Állam részéről történő megkötése, valamint az érintett ingatlanok (becsült) forgalmi értékének megállapítása az MNV Zrt. feladata.

A 10. §-hoz

A törvény alapján az ifjúság és gyermekvédelmi programok, az aktív kikapcsolódás lehetőségeit ötvöző közösségi tér megteremtése és működtetése érdekében, a Budapest Főváros Önkormányzat tulajdonában álló 24447/2 helyrajzi számú és 24456/3 helyrajzi számú ingatlanok, 2013. augusztus 1-jével ingyenesen a Magyar Állam tulajdonába kerülnek. A törvény kimondja továbbá, hogy az Erzsébet-tér, mint közpark üzemeltetése állami feladat.

A 11. §-hoz

A tartalék ingatlan fogalmának első fordulata azokat az ingatlanokat fedi le, amelyek az állam abból a célból ad a NET Zrt. vagyonkezelésébe, hogy a Kormány szociálpolitikai céljai megvalósulhassanak, emellett pedig az állami tulajdonban lévő szabad ingatlanokat hatékonyabban lehessen hasznosítani. A definíció második fordulata pedig azokat a lakóingatlanokat fedi le, amelyek a bérleti jogviszony megszűnése miatt felszabadultak és a NET Zrt. feladata a hasznosításuk.

A 12. §-hoz

A módosítás a NET Zrt. feladatait bővíti, miszerint a NET Zrt. a tartalék ingatlanok vonatkozásában is vagyonkezelési jogot gyakorol. A háromféle ingatlan fajta (lakóingatlan, lakhatási célú ingatlan, tartalék ingatlan) egy fogalomkörbe vonása a NET tv. pontosítását, az egyértelmű fogalomhasználatot szolgálja.

A 13. §-hoz

A módosítás célja, hogy akkor is kezdeményezhető legyen a megüresedett lakóingatlanok ingyenes önkormányzati tulajdonába adása, ha az önkormányzat a bérlők által még lakott lakóingatlanokat nem kívánja átvenni. A települési önkormányzat - ha kizárólag a megüresedett lakóingatlanokat is átveheti - azokat könnyebben bele tudja illeszteni a saját bérlakás gazdálkodásába, a bérbeadás feltételeinek meghatározásánál nincs a NET tv. rendelkezéseihez kötve.

A 14. §-hoz

A módosítás az ingatlan NET Zrt. általi értékesítése után, a jelzálog jogosult kielégítését követően a több végrehajtást kérő közötti sorrendet állapítja meg. A fennmaradó vételár hányadot a korábban árverést kitűző végrehajtó szerzi meg. Amennyiben árverés még nem került kitűzésre, abban az esetben a rendelkezés külön rögzíti, hogy az a végrehajtó szerzi meg, akinél a legkorábban került bejegyzésre a végrehajtási jog az ingatlan-nyilvántartásba.

A 15. §-hoz

A NET Zrt. a vagyonkezelésében lévő ingatlanokat elsősorban bérbeadás útján hasznosítja. A tartalék ingatlanok hasznosításának részletszabályait, illetve, hogy milyen személyi körrel köthet a NET Zrt. bérleti szerződést a törvény külön jogszabályban rendeli kidolgozni. A törvény eredeti célja szerint a lakóingatlanokra és a lakhatási célú ingatlanokra az NET Zrt. kizárólag határozatlan idejű bérleti szerződést köthet. A tartalék ingatlanok esetében az NET Zrt. köthet határozatlan és határozott időre szóló bérleti szerződést is.

A 16. §-hoz

A módosítás egyértelműsíti és pontosítja a NET tv. azon szabályát, hogy a megüresedett ingatlanokat a NET Zrt. külön jogszabályban meghatározott feltételekkel hasznosíthassa.

A 17. §-hoz

A törvény a felhatalmazó rendelkezéseket egészíti ki:

- a tartalék ingatlanok hasznosításának, bérbeadásának részletszabályait illetően,

- a NET Zrt. vagyonkezelésében lévő lakóingatlanok elidegenítésére vonatkozó részletszabályok kidolgozása azt a célt szolgálná, hogy az állami tulajdonban lévő lakóingatlanok elidegenítését egyszerűbb és költséghatékonyabb eljárás keretében lehessen megvalósítani.

A 18. §-hoz

A lakóingatlant, lakhatási célú ingatlant és tartalék ingatlant egyaránt lefedő „ingatlan” fogalom bevezetése lehetővé teszi, hogy a 23. § a), c), e) és h) pontjai leegyszerűsödjenek, tekintettel arra, hogy nevezett rendelkezéseket mindhárom ingatlanfajtára ugyanúgy alkalmazni kell.

A törvény a lakáson belüli költségek viselését a tartalék ingatlanok esetében a Lakástörvényben meghatározottaktól eltérő, de a NET tv.-ben a lakóingatlanokra meghatározottakkal egyező módon szabályozza.

-----STARTING---POINT---VEGE---

A 19. §-hoz

Hatályba léptető rendelkezés.