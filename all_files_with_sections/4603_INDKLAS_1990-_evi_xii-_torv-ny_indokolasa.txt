1990. évi XII. törvény indokolása

a Kossuth-díjról és a Széchenyi-díjról szóló törvényjavaslathoz

-----STARTING---POINT---ALTALANOS--- 

A magyar törvényhozás a tudomány, a művészet, a gazdaság és az újjáépítés terén jelentkező kiemelkedő alkotómunka jutalmazására 1948-ban alapította meg a Kossuth-díjat, amelynek adományozására az egyes tevékenységi területekre megállapított keretszámban minden év március 15-e alkalmából került sor.

A Kossuth-díjra vonatkozó szabályozás - többszöri kisebb módosítás után - 1963-ban alapvetően megváltozott. Az 1963. évi 36. törvényerejű rendelet hatályon kívül helyezte a Kossuth-díj alapításáról szóló 1948. évi XVIII. törvényt és a tudomány, a gazdaság és a termelőmunka, továbbá a gyógyítás és az oktatás-nevelés terén tevékenykedők jutalmazására Állami Díjat alapított. Ezzel a Kossuth-díjban részesíthetők köre leszűkült a kulturális és művészeti tevékenységet végzőkre. 1966-tól a díjak adományozására - keretszám meghatározása nélkül - ötévenként két alkalommal, április 4-én került sor.

A Kossuth- és Állami Díj adományozási rendszerét és a döntés-előkészítést az utóbbi években számos bírálat érte. Ezek szerint az adományozás jelenlegi, parttalanul értelmezhető feltételrendszere alapján e díjak egyre többször pusztán a jól végzett munka tényét, illetőleg a kitüntetett által betöltött funkciót honorálták. Különösen az Állami Díj presztízse csökkent azáltal, hogy jelentősen megnövekedett a megosztott díjra javasoltak száma, amely mögött sok esetben mesterségesen összeállított kollektívák álltak. Nem növelte e kitüntetés tekintélyét az sem, hogy számos esetben szocialista brigádoknak ítélték oda. Ennek nyomán több száz szocialista brigádtag - köztük rövid munkaviszonnyal rendelkező fiatalok is - részesült Állami Díjban.

A törvényjavaslatban foglaltak célja, hogy a Kossuth-díj adományozási feltételeinek újraszabályozásával, az Állami Díj megszüntetésével és Széchenyi-díj alapításával a kimagasló alkotások elismerésére magas presztízsű, jelentős társadalmi elismerést biztosító kitüntetések álljanak rendelkezésre.

-----STARTING---POINT---RESZLETES---

Az 1. §-hoz

A Kossuth-díj és a Széchenyi-díj adományozásának feltételeit a törvényjavaslat úgy határozza meg, hogy azt csak kivételesen magas színvonalú, példaértékű alkotás létrehozója, illetőleg ilyen tevékenység kifejtője kaphassa meg. Az elért eredménynek a nemzetközi összehasonlítás próbáját is ki kell állnia.

Az Állami Díj adományozása megszűnik, helyette Széchenyi-díj alapítására kerül sor.

A 2. §-hoz

A Kossuth- és a Széchenyi-díjnak - a több mint 40 éves hagyományt követve - a jövőben is két fokozata adományozható: a nagydíj és a díj. A két fokozat között nemcsak az azokkal járó jutalom összegében van különbség, hanem abban a megkötésben is, hogy nagydíj csak egyéni teljesítmény elismeréseként adományozható.

Továbbra is lehetőség van a Díj megosztott adományozására olyan alkotó kollektívák, kutatócsoportok számára, amelyek a kitüntetés alapjául szolgáló kimagasló eredményt közös, egymás tevékenységét nem nélkülözhető munkával érték el. Az elmúlt évek helytelen gyakorlatának megszüntetése érdekében felmerült, hogy a törvényben maximálni kellene a megosztott díjjal kitüntethető személyek számát. A tevékenységi területek igen eltérő jellege miatt ez a megoldás nem látszott célszerűnek, ugyanakkor a jövőben el kell kerülni a közös tevékenység parttalanul kiszélesített értelmezését.

A 3. §-hoz

A törvényjavaslat a Díj jelvényének meghatározásánál a hagyományok megőrzésére, ezzel egyidejűleg a magas elismerés nemzeti jellegének erősítésére törekedett. Ennek megfelelően a jövőben a jelvény két arany babérágának szárát alul piros-fehér-zöld színű zománcozott szalag fogja össze.

A Díjjal együttjáró jutalom összegének igazodnia kell a kitüntetés jelentőségéhez, az elismert teljesítmény kiemelkedő szintjéhez, ugyanakkor biztosítania szükséges a jutalom értékének megőrzését is. Ezért rendelkezik úgy a törvényjavaslat, hogy a díjjal járó jutalom összege az országos átlagkereset ötszöröse, a nagydíjé pedig tízszerese, ötven- illetőleg százezer forintra való felkerekítéssel.

A Díjjal járó jutalomösszeg - összhangban a magánszemélyek jövedelemadójáról szóló törvénnyel - adó- és illetékmentes.

A 4. §-hoz

A törvénytervezet biztosítja a hagyományosan jelentős társadalmi megbecsülést biztosító „Kossuth-díjas”, illetőleg „Széchenyi-díjas” cím használatát.

Az 5. §-hoz

1. A törvényjavaslat szerint a Díjat a köztársasági elnök adományozza; ezzel is hangsúlyozva e kitüntetés kivételes jelentőségét, az elismerés erkölcsi súlyát. A köztársasági elnöknek a Díj adományozásával kapcsolatos döntését - az Alkotmánynak megfelelően - a Minisztertanács elnökének szükséges ellenjegyezni.

A Díjra vonatkozó javaslatok elbírálására, a kitüntetésre vonatkozó ajánlások megtételére Kossuth- és Széchenyi-díj Bizottság létrehozása indokolt. A Bizottság személyi összetételének garantálni kell, hogy javaslatai megtétele során a napi politikai-, illetőleg pártérdekek ne kaphassanak szerepet, és csak az alkotás, a tevékenység jelentősége legyen a mérvadó.

A Díj adományozására vonatkozó javaslatokról a Minisztertanács dönt, amelyet előterjeszt a köztársasági elnöknek.

2. A törvényjavaslat szerint a Díj csak kivételesen magas színvonalú, nemzetközileg is elismert eredmény, illetőleg tevékenység elismeréseként adható; pusztán a jól végzett munka, meghatározott beosztás betöltése, vagy a korábban elnyert Kossuth-, illetőleg Széchenyi-díj adta szakmai tekintély önmagában a díj odaítéléséhez nem elegendő. A javaslat ezért világosan megfogalmazza, hogy a Díjjal kitüntetett személy ismételt kitüntetésére is lehetőség van, de csak új kimagasló tevékenység esetén.

A 6. §-hoz

1. Az 1948. évi XVIII. törvény a Kossuth-díjat 1848. március 15-ének százéves évfordulója alkalmából, annak méltó megörökítésére alapította. Indokolt, hogy a jövőben a Kossuth-, illetőleg Széchenyi-díj átadására általában ismét március 15-én kerüljön sor. Ugyanakkor nem célszerű kizárni annak lehetőségét sem, hogy a meghatározott időponthoz kötődő kimagasló teljesítményt késlekedés nélkül Kossuth-, illetőleg Széchenyi-díjjal lehessen elismerni.

2. A törvényjavaslat - a jelenlegi helyzettől eltérően - nem írja elő kötelezően a Díj adományozásának gyakoriságát és nem határozza meg az adományozható kitüntetések számát sem, abból a megfontolásból, hogy azt kizárólag az adott időszakban elért kimagasló alkotások és alkotók száma határozza meg. A Díj erkölcsi értékének „inflálódását” nem a keretszámok kötelező megszabásával, hanem a mérce magasra tartásával kell biztosítani, amely természetesen befolyásolja az adományozott Díjak számát is, megőrizve annak kivételes jellegét.

A 7. §-hoz

A Díj megvonására is a kitüntetések megvonására vonatkozó általános szabályok az irányadók.

-----STARTING---POINT---VEGE---

A 8. §-hoz

1. A törvényjavaslat hatályon kívül helyezi az Állami Díjra és a Kossuth-díjra vonatkozó korábbi szabályokat, anélkül azonban, hogy érintené az ugyane jogszabályokban szabályozott, a Magyar Népköztársaság Kiváló Művésze és a Magyar Népköztársaság Érdemes Művésze kitüntető címekre vonatkozó rendelkezéseket.

2. Az Állami Díj adományozásának megszüntetése, illetőleg az Állami Díjra vonatkozó jogszabályi rendelkezések hatályon kívül helyezése szükségessé teszi annak kimondását, hogy az ezzel kitüntetettek a jövőben is jogosultak az Állami Díjas kitüntető cím viselésére.