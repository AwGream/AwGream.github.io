2004. évi CXXXIII. törvény indokolása

az ügyészségi szolgálati viszonyról és az ügyészségi adatkezelésről szóló 1994. évi LXXX. törvény módosításáról

-----STARTING---POINT---ALTALANOS--- 

A magyar jogfejlődés során minden esetben irányadó volt, hogy a bírák és az ügyészek, valamint más bírósági és ügyészségi alkalmazottak jogállásának szabályozása - a két igazságszolgáltatási szervezet sajátos helyzete által indokolt eltérések kivételével - azonos vagy legalább is hasonló legyen.

A hatályos szabályozás ennek az alapelvnek megfelel. Indokolatlan eltérés mutatkozik azonban a bírák és az ügyészek jogviszonyának megszűntetése tekintetében az általános öregségi nyugdíjkorhatár betöltését követő időszakban.

Az ügyészi szolgálati viszonyról szóló hatályos törvényi szabályozás értelmében a legfőbb ügyész az ügyész szolgálati viszonyát felmentéssel akkor is megszüntetheti, ha az ügyész nyugdíjasnak minősül. Az általános öregségi nyugdíjkorhatárt betöltő ügyész tehát ezen a címen akarata ellenére is elmozdítható állásából.

Ezzel szemben a bírák jogállásáról szóló törvényi szabályozás a bíró szolgálati viszonyának megszüntetését a 70. életév betöltése előtt, de az általános öregségi nyugdíjkorhatár betöltését követően csak akkor teszi lehetővé, ha a bíró maga kéri nyugállományba helyezését.

Nem mutatható ki a bírák és az ügyészek jogállása között olyan eltérés, amely elvileg megalapozná a bírák, illetőleg az ügyészek tekintetében az előzőekben ismertetett lényegesen eltérő szabályozást. Erre figyelemmel a törvény értelmében az ügyészek esetében is a bírákra vonatkozó szabályozás érvényesülne, vagyis az öregségi nyugdíjkorhatár betöltését követően az ügyész erre hivatkozással csak akkor lenne felmenthető, ha ezt maga kezdeményezi. Az ügyész kezdeményezése alapján azonban felmentése természetesen kötelező lenne, mint ahogy ezt a hatályos szabályozás is előírja.

-----STARTING---POINT---RESZLETES---

-----STARTING---POINT---VEGE---