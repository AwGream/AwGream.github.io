2012. évi CCXXIII. törvény indokolása

a Büntető Törvénykönyvről szóló 2012. évi C. törvény hatálybalépéséhez kapcsolódó átmeneti rendelkezésekről és egyes törvények módosításáról

-----STARTING---POINT---ALTALANOS--- 

Az Országgyűlés 2012. június 25-i ülésnapján elfogadta a Büntető Törvénykönyvről szóló 2012. évi C. törvényt (a továbbiakban: új Btk.), amely 2013. július 1. napján a hatályos 1978. évi IV. törvény (a továbbiakban: Btk.) helyébe lép. Az új Btk. megalkotása és annak jövő évi hatályba lépése számos törvény módosítását teszi szükségessé, jelen törvény e módosításokat tartalmazza. Ezek elsődlegesen büntető tárgyú jogszabályok, azonban egyéb tárgykört szabályozó törvények is nagy számban tartalmaznak büntető anyagi jogi rendelkezésre való utalást: több mint félszáz ilyen törvény található a jogrendszerben. Ezek nagy része a munkavállaláshoz, illetve valamely tevékenység engedéllyel történő végzéséhez kapcsolódik: több foglalkozás gyakorlásánál és az engedélyezési eljárások során kizáró feltételként szerepel a bűncselekmény elkövetése miatti hátrányos jogkövetkezmények alatt állás, illetve előírás a mentesítést követő két, három, stb. év eltelte. Mivel az új Btk.-ban részben eltérő az egyes bűncselekmények megnevezése (pl. egyes tényállások összevonásra, mások szétválasztásra kerültek), illetve más ezek megjelölése (a § száma) is, ezeket a külön törvényekben is javítani kell, emellett azonban a 2013. július 1-jét megelőző időszakra vonatkozó jogszabályi rendelkezések (a korábban elkövetett bűncselekményre figyelemmel a hatályos Btk.-ra való utalás) továbbra is alkalmazandóak.

Emellett a törvény tartalmazza az új Btk. hatályba lépéséhez szükséges átmeneti rendelkezéseket is, illetve néhány, a büntető tárgyú törvények alkalmazása során felmerült problémát is orvosol, ezek az alábbiak.

1. A büntetőeljárásról szóló 1998. évi XIX. törvény (a továbbiakban: Be.) egy új XXVIII/B. fejezettel egészül ki, amely a vagyon-visszaszerzési eljárást szabályozza azzal, hogy a fejezet az általános szabályokhoz képest a különös szabályokat állapítja meg. Vagyon-visszaszerzési eljárásnak akkor van helye, ha az elkobzás vagy a vagyonelkobzás alá eső dolgot vagy vagyont a bíróság ügydöntő határozata jogerőre emelkedését megelőzően, illetve azt követően biztosítani kell.

2. A Be.-módosítás visszatér a büntetőeljárások időszerűségének javítása céljából a büntetőeljárásról szóló 1998. évi XIX. törvény módosításáról szóló 2009. évi LXXXIII. törvény (a továbbiakban: 2009. évi LXXXIII. törvény) által bevezetett módosítást megelőző szabályokhoz, vagyis ahhoz, hogy a nyomokat és az anyagmaradványokat az eljárás során nem kell lefoglalni.

3. A büntetések és az intézkedések végrehajtásáról szóló 1979. évi 11. törvényerejű rendelet (a továbbiakban: Bv. tvr.) módosítását nagyobb részt az új Btk. által bevezetett büntetési és intézkedési nemek végrehajtási szabályai alkotják; ki kellett alakítani az elzárás, a sportrendezvények látogatásától való eltiltás büntetések, a jóvátételi munka és az elektronikus adat végleges hozzáférhetetlenné tétele intézkedések végrehajtásának kereteit.

Emellett a törvény az eljárás gyorsítása, az adminisztratív terhek csökkentése és a költséghatékonyság növelése érdekében lehetővé teszi, hogy a Bv. tvr.-ben meghatározott esetekben a büntetés-végrehajtási bíró tárgyalás tartása nélkül, a rendelkezésre álló iratok alapján hozza meg a döntését. Az előbb említett célokat szolgálja a törvény azáltal is, hogy mindazon esetekre, amikor az elítélt meghallgatása a döntéshozatal során nem szükséges, lehetővé teszi, hogy a büntetés-végrehajtási bíró feladatait a bírósági titkár önállóan elláthassa.

4. A gyakorlat részéről számos bírálat érkezett a közérdekű munka végrehajtásának nehézkességét, bonyolultságát illetően. A jelenlegi eljárási rend az eljárások időbeli elhúzódásához vezetett, ezért a törvény újraszabályozza a közérdekű munka kijelölésének a rendszerét. A jövőben nem a büntetés-végrehajtási bíró határoz a munkahely kijelöléséről, amely lényegét tekintve adminisztratív döntés, hanem a pártfogó felügyelő, aki a közérdekű munka végrehajtásának megszervezéséért és ellenőrzéséért felelős. A törvény jogállami garanciát teremt a hatáskör áttelepítéshez azzal, hogy a pártfogó döntésével szemben az elítélt fellebbezéssel élhet a büntetés-végrehajtási bíróhoz. A közérdekű munka eredményességének és a szankciórendszerbeli súlyának megerősítése érdekében a törvény a közérdekű munka végrehajtására egy objektív határidőt állapítana meg, és ha két év elteltével a végrehajtásra az elítélt önhibájából nem került sor, azt szabadságvesztésre változtatja át a bíróság.

5. A törvény beemeli a büntetőeljárás alá vont személyek DNS-profiljainak nyilvántartásába azoknak az adatait, akik ellen dolog elleni erőszakkal vagy közveszély színhelyén, két évig terjedő vagy annál súlyosabb szabadságvesztéssel büntetendő vagyon elleni bűncselekmény miatt folyik büntetőeljárás.

6. Az Európa Tanács Pénzmosás Elleni Bizottsága (Moneyval) 2009-2010. között folytatta le Magyarország „negyedik körös” országértékelését, amelynek során megvizsgálta, hogy a hazai jogszabályok és intézményrendszer mennyiben felelnek meg a pénzmosás és terrorizmus-finanszírozás elleni nemzetközi követelményeknek. A Moneyval vizsgálat mellett utalni kell arra is, hogy a Gazdasági Együttműködési és Fejlesztési Szervezet (OECD) keretében 2012 márciusában fejeződött be Magyarország „harmadik körös” országértékelése.

A Moneyval jelentés megállapítja, hogy amíg a jogi személyek a magyar büntetőjog szerint elméletileg széles körben, valamennyi szándékos bűncselekmény miatt felelősségre vonhatók, az értékelés során megkérdezett gyakorlati szakemberek szerint a jogi személlyel szemben alkalmazható büntetőjogi intézkedésekről szóló 2001. évi CIV. törvény (a továbbiakban: Jszbt.) alkalmazása a gyakorlatban nehézkes, ezért ritkán kerül sor intézkedés alkalmazására jogi személyekkel szemben.

A Jszbt. hatékony alkalmazásának egyik akadálya a jelentés szerint az a feltétel, amely szerint ahhoz, hogy a jogi személy büntetőjogi felelőssége megállapítható legyen, meg kell állapítani a természetes személy elkövető (vezető tisztségviselő, képviseletre feljogosított tag, stb.) büntetőjogi felelősségét. Ez utóbbi azonban nem állapítható meg minden esetben. A Jszbt. hatékony alkalmazásának másik akadálya a jelentés szerint az a feltétel, amely szerint a szándékos bűncselekmény elkövetése esetén is csak akkor alkalmazhatók intézkedések a jogi személlyel szemben, ha a bűncselekmény elkövetése a jogi személy javára előny szerzését célozta vagy eredményezte.

Az OECD Vesztegetés Elleni Munkacsoportja ajánlása szerint is Magyarországnak módosítania kell a Jszbt.-t úgy, hogy ne álljon fenn az a követelmény, amely szerint jogi személlyel szemben a törvényben meghatározott intézkedések akkor alkalmazhatók, ha a bűncselekmény elkövetése a jogi személy javára előny szerzését célozta vagy eredményezte.

A két országértékelés tehát hasonló megállapításokat tartalmaz a jogi személyek büntetőjogi felelősségével kapcsolatban. Tekintettel arra, hogy Magyarországnak e nemzetközileg vállalt kötelezettségeit teljesítenie kell, a Jszbt. a fenti ajánlásoknak megfelelően került módosításra.

7. Az új Btk. több tényállást hatályon kívül helyez 2013. július 1-jével, így pl. a sajtórendészeti vétséget, a hamis statisztikai adatszolgáltatást, a földmérési jel megrongálását, stb., ezek a magatartások a jövőben szabálysértést valósítanak meg. A törvény szerinti módosítások nagy része 2013. július 1. napján lép hatályba, ugyanakkor - figyelemmel a hatályos Btk. 2. §-ában és a Be. 6. § (3) bekezdés a) pontjában foglaltakra - indokolt a dekriminalizálást már korábban, 2013. február 1-jével végrehajtani. Ezért szükséges a hatályos Btk. módosítása.

Ezen túlmenően az új Btk. elfogadását követően a hatályos Btk.-t módosító rendelkezések átvezetése is szükséges az új Btk.-n, még a hatályba lépést megelőzően.

-----STARTING---POINT---RESZLETES---

Az 1. §-hoz

Mivel a törvény szerint egyes bűncselekmények 2013. február 1-jét követően nem bűncselekménynek, hanem szabálysértésnek minősülnek, illetve az új Btk. alapján egyes bűncselekmények 2013. július 1-jét követően értékhatártól függően minősülnek bűncselekménynek vagy szabálysértésnek, az e cselekmények miatt folyamatban lévő eljárások során követendő szabályokról külön rendelkezni szükséges. A törvény szerint ebben az esetben a büntető ügyben eljáró hatóság feladata, hogy az ügy iratait a szabálysértés elbírálására hatáskörrel és illetékességgel rendelkező szabálysértési hatóságnak megküldje. Emellett a bíróság döntése szerint el is bírálhatja a szabálysértést, vagy ha az elévült, az eljárást megszüntetheti.

A 2-3. §-hoz

A 2. § a részben felfüggesztett szabadságvesztés miatti, a 3. § pedig az összbüntetéshez kapcsolódó átmeneti rendelkezéseket tartalmazza.

A 4. §-hoz

Az új Btk. szerinti és a hatályos Btk. szerinti bűncselekmények elnevezése több tekintetben eltér egymástól, ennek oka lehet egyrészt az alcím megváltozása (pl. megrontás helyett szexuális visszaélés), másrészt a tényállások összevonása (pl. erőszakos közösülés és szemérem elleni erőszak helyett szexuális erőszak) vagy szétválasztása (pl. az ittas és a bódult állapotban történő járművezetés). Ezek a változások azonban nem zárják ki a korábbi törvény szerinti elnevezésű bűncselekmény miatt az elkövető felelősségre vonását, minthogy a módosulás lényege a jogilag védett tárgy elnevezésének a megváltozása. A jogbizonytalanság elkerülése érdekében külön rendelkezik a törvény arról, hogy a különös visszaeső és az erőszakos többszörös visszaeső vonatkozásában, ha a korábbi bűncselekményt az új Btk. hatályba lépését megelőzően követték el, alkalmazandóak a korábbi Btk. szerinti rendelkezések is.

Emellett a törvény - a hatályos Btk. előírásának megfelelően - kimondja, hogy az, akivel szemben korábban szándékos bűncselekmény miatt a szabadságvesztés végrehajtását részben felfüggesztették, és a büntetés kitöltésétől vagy végrehajthatósága megszűnésétől az újabb bűncselekmény elkövetéséig három év még nem telt el, az új Btk. alkalmazásában is visszaesőnek minősül. Mivel az új Btk. a szabadságvesztés részbeni felfüggesztését nem ismeri, ez a rendelkezés átmeneti szabályként érvényesül.

Az 5-35. §-hoz

A törvény 5-36. §-a a Be. új Btk. hatálybalépése miatt szükséges átmeneti rendelkezéseit tartalmazza.

A 36. §-hoz

Az okirattal visszaélés és a készpénz helyettesítő fizetési eszközzel visszaélés bűncselekmények esetében a mindennapi gyakorlatban a társadalomra veszélyt jelentő cselekmények tipikusan és leggyakrabban az elkövetési tárgyak elvételével valósulnak meg.

Az elvétel, mint elkövetési magatartás önmagában történő szerepeltetése a törvényi tényállásokban azért is indokolt, mert az ilyen módon elkövetett bűncselekmény büntetőjogi üldözést igényel függetlenül attól, hogy az elkövető szándéka csupán az elkövetési tárgyak elvételére, vagy azon túl a már megszerzésnek minősülő tartós birtoklásra is irányul.

Az elvétel, mint az elkövetési tárgyakra megvalósuló tipikus és leggyakoribb elkövetési magatartás egyrészről az elkövetési tárgyak védelmére szolgáló speciális tényállások (ún. okirattal visszaélés, készpénz-helyettesítő fizetési eszközzel visszaélés), másrészről az idegen „dolgok” elvételét pönalizáló legáltalánosabb tényállás, a lopás elkövetési magatartása. Egy alkalommal egy személytől egy vagy több okirat vagy készpénz-helyettesítő fizetési eszköz elvétele egységes értékelést igényel anélkül, hogy a jogalkotó az ilyen elkövetési tárgyakra elkövetett bűncselekmények rendbelisége körében kialakított töretlen gyakorlatot áttörné.

Ezért az egy alkalommal egy személytől több ilyen elkövetési tárgy elvételével elkövetett több bűncselekményt a módosítás törvényi egységbe foglalja. Ugyanez irányadó az okirattal visszaélés, valamint a készpénz-helyettesítő fizetési eszközzel visszaélés bűncselekmények megszerzéssel vagy az okirattal visszaélés esetén az eltitkolással megvalósított fordulatai esetén.

A lopás törvényi tényállása esetében az „egy vagy több” kitétel tényállásban történő szerepeltetése a rendbeliséget ugyan nem befolyásolja, mivel az egy alkalommal egy személytől elvett járulékos elkövetési tárgyak száma közömbös, mivel a rendbeliség a lopás sértettjeinek a számához igazodik, a módosítás azt a normavilágosság követelményének eleget téve szerepelteti a tényállásban.

Ennek megfelelően a módosítás elvégzi a hatályos Btk. vonatkozó törvényi tényállásainak módosítását.

A 37. §-hoz

A törvény az elítélt kötelezettségeként írja elő a személyazonosító és lakcímadataiban bekövetkező változások bejelentését, erre az elítélt figyelmét az ítélet kihirdetésekor (közlésekor), továbbá a végrehajtás során adott tájékoztatáskor vagy a részére kiadott idézésben, felhívásban fel kell hívni. A szabályozás egyértelművé teszi, hogy a büntetőeljárásról szóló törvény szerinti kötelezettség a büntetés-végrehajtás szakaszában is fennáll. Ennek indokoltsága elsősorban az, hogy a büntetés vagy intézkedés végrehajtásáért felelős szerv feladatait akkor tudja megfelelő hatékonysággal ellátni, ha az elítélt fellelhetőségét szolgáló hiteles adatok birtokában van. A törvény a kötelezettség elmulasztása esetére rendbírság kiszabását teszi lehetővé.

A 38-39. §-hoz

A törvény újrafogalmazza a megkeresés szabályait és ennek keretében a pártfogó felügyelő számára biztosítja a közérdekű munka, a pártfogó felügyelet végrehajtása és az utógondozás ellátása érdekében az elítélt Bv. tvr. 5/A. § (2) bekezdésében meghatározott személyes adatainak kezelését. A pártfogó felügyelő továbbá a Be. 71. § (1) bekezdése szerinti szervek, szervezetek megkeresése mellett, ha ez a feladatai ellátásához szükséges adatokat, iratokat szerezhet be és felvilágosítást kérhet a bíróságtól, az ügyésztől, a nyomozó hatóságtól vagy a büntetés-végrehajtási szervtől. A törvény a Be. megkeresési szabályaihoz hasonlóan lehetővé teszi rendbírság kiszabását a megkeresés nem teljesítése esetére, amit a pártfogó felügyelő kezdeményezhet a büntetés-végrehajtási bírónál.

A 40. §-hoz

Az Európa Tanács gyermekek szexuális kizsákmányolás és szexuális bántalmazás elleni védelméről szóló Egyezményének (a továbbiakban: ET Egyezmény) - amelyet Magyarország 2010. november 29-én aláírt, de ez ideig még nem ratifikált - 31. cikke a részes felek számára kötelezettségként írja elő az áldozatok védelme körében annak biztosítását, hogy legalább azokban az esetekben, amikor veszélyt jelenthet a gyermek áldozatra vagy családjára nézve, tájékoztassák őket arról, ha azt a személyt, akivel szemben vádat emeltek, vagy akit elítéltek ideiglenesen vagy véglegesen szabadon bocsátották. A törvény ennek teremti meg jogszabályi alapját, kiterjesztve a tájékoztatáskérés lehetőségét nem csupán a gyermekkorú áldozatokra, hanem valamennyi a nemi élet szabadsága és a nemi erkölcs elleni bűncselekmény sértettjére. A veszélyérzet a sértett szubjektív érzete, és mivel az elkövetőtől való félelem a sértett életminőségét igen kedvezőtlenül befolyásolhatja, ennek felülbírálatára nem adható objektív szempontrendszer. A törvény ezért nem köti semmilyen feltételhez a sértetti kérelem előterjesztését és teljesítését.

Nyomós közérdek fűződik ahhoz, hogy a nemi élet szabadsága és a nemi erkölcs elleni bűncselekmények sértettjei ne éljenek félelemben, és hogy lelkiekben felkészülhessenek az elkövetővel való esetleges nem várt találkozásra, ez okból a jogintézmény bevezetése nem tekinthető az információs önrendelkezési jog szükségtelen és aránytalan korlátozásának.

A 41. §-hoz

A törvény az eljárás gyorsítása, az adminisztratív terhek csökkentése és a költséghatékonyság növelése érdekében lehetővé teszi, hogy a törvényben meghatározott esetekben a büntetés-végrehajtási bíró az elítélt meghallgatása nélkül, a rendelkezésre álló iratok alapján hozza meg a döntését. Az előbb említett célokat szolgálja az is, hogy a törvény mindazon esetekre, amikor az elítélt meghallgatása a döntéshozatal során nem szükséges, lehetővé teszi, hogy a büntetés-végrehajtási bíró feladatait a bírósági titkár önállóan elláthassa.

A 42. §-hoz

A törvény pontosítja azokat az esetköröket, amikor a büntetés-végrehajtási bíró a büntetés vagy az intézkedés végrehajtása érdekében körözést rendelhet el, illetve elfogatóparancsot bocsáthat ki. Az új Btk. 283. § (1) bekezdése rendelkezik a fogolyszökés azon fordulatáról, amikor az a hatóság őrizetéből történik, ami a jövőben az elzárás büntetés esetére is megvalósítható lesz. Nevesítve kizárólag az (1) bekezdés d) pontja alatt kell feltüntetni a büntetőjogi elzárást, a többi esetkörnél a végrehajtás helye az irányadó. Kisebb pontosítást végez a törvény a közérdekű munka esetén azáltal, hogy a közérdekű munka végzésének jogellenes megszakítása is az intézkedés alapjaként kerül meghatározásra.

A 43. §-hoz

A büntetéskiszabás és a büntetés-végrehajtás során érvényesülő, a különböző szereplők által érvényesítendő eltérő szempontoknak megfelelő, hatékonyabb szabályozás kialakítása érdekében a szabadságvesztés fokozatának megváltoztatása, valamint az enyhébb fokozatról szóló határozat hatályon kívül helyezése - tekintettel arra, hogy ezek a büntetés-végrehajtási jog területét érintő kérdések - immár nem a Btk.-ban, hanem a Bv. tvr.-ben kerülnek szabályozásra. Erre tekintettel a törvény részletesebben szabályozza az eggyel enyhébb vagy szigorúbb végrehajtási fokozat kijelölésére vonatkozó eljárást.

Az eljárás gyorsítását, az adminisztratív terhek csökkentését célozza az a változtatás, hogy a jövőben az enyhébb fokozat kijelölése iránti előterjesztésről, illetve kérelemről a büntetés-végrehajtási bíró az iratok alapján hozhatja meg a döntést. A törvény lehetővé teszi továbbá, hogy azokban az esetekben, ha a kijelölés lehetőségét az adott esetre a törvény kizárja, vagy hat hónapon belül olyan újabb kérelmet nyújtanak be, amelyben az elítélt vagy a védő új körülményre nem hivatkozik, a bíróság a határozatát ne legyen köteles érdemben indokolni, elegendő az elutasítás alapjául szolgáló jogszabályi rendelkezések megjelölése.

Méltánytalan lenne, ha az elítéltet - a javára szóló vagy a hátrányára benyújtott és elutasításra kerülő előterjesztés alapján - az esetleg felmerült bűnügyi költség viselésére köteleznék, ezért a törvény az enyhébb fokozat kijelölése mellett ezekre az esetekre is eltérő szabályokat állapít meg a bűnügyi költség viselésére a Bv. tvr. 6. § (3) bekezdése d) pontjában meghatározott főszabálytól.

A 44. §-hoz

A törvény által módosított Bv. tvr. 6. § (3) bekezdés b) pontja a jövőben lehetővé teszi, hogy az eljárás gyorsítása, az adminisztratív terhek csökkentése és a költséghatékonyság növelése érdekében a büntetés-végrehajtási bíró az elítélt meghallgatása nélkül, a rendelkezésre álló iratok alapján hozza meg döntését. Erre csak a törvényben meghatározott esetekben lesz lehetőség. Ilyen esetkör az enyhébb végrehajtási szabályok alkalmazása iránti előterjesztés, ahol a büntetés-végrehajtási bíró főszabályként kizárólag a rendelkezésre álló iratok alapján dönt majd. Az elítélt vagy a védője által benyújtott kérelem tárgyában - amennyiben a kérelem érdemi indokolási kötelezettség nélküli elutasításának nincs helye - a büntetés-végrehajtási bíró meghallgatást tart.

A 45. §-hoz

A törvény az új Btk. által bevezetett elzárás büntetés és a szabálysértési elzárás vonatkozásában is alkalmazni rendeli a fenyítés elleni fellebbezés elbírálására irányadó szabályokat.

A 46. §-hoz

A törvény következetesen továbbviszi az új Btk. kodifikációja során megkezdett szabályozási elvet, a büntető anyagi és a büntetés-végrehajtási szabályok különválasztását. A büntetés végrehajtásával kapcsolatos rendelkezések, így a feltételes szabadságra bocsátás kedvezményének tisztán végrehajtási szempontú kizárásának szabályai is a Bv. tvr.-ben kerülnek meghatározásra. A törvény az újonnan beiktatott 23/A. §-ban szabályozza a feltételes szabadságra bocsátás lehetőségének a kizárást arra az esetre, ha az elítélt a büntetés letöltését határidőben nem kezdte meg. A büntetés-végrehajtási bíró eljárása során vizsgálja, hogy az elítélt részéről az önhiba fennállt-e, és ha az megállapítható, az elítéltet kizárja a feltételes szabadságra bocsátás kedvezményéből. A törvény a hatályos III. Fejezet szerinti eljárást - rendszertani indokok alapján - a büntetés-végrehajtási bíró által lefolytatandó eljárásokat szabályozó II. Fejezetbe helyezi át.

A 47. §-hoz

A módosítás szükségességét a jogalkalmazói gyakorlat vetette fel. A módosítás kiegészíti a szabadságvesztés ideiglenes foganatba vételét megalapozó okokat azzal, ha megalapozottan lehet tartani attól, hogy az elítélt újabb, szabadságvesztéssel büntethető bűncselekményt követne el.

A 48. §-hoz

A törvény átalakítja a közérdekű munka végrehajtásának a mechanizmusát és a munkahely kijelölését, és azt - figyelemmel arra, hogy lényegét tekintve egy formális eljárásról volt szó, a büntetés-végrehajtási bíró a pártfogó felügyelő javaslata alapján jelölte ki a munkahelyet - a pártfogó felügyelő feladatköreként határozza meg. Ezáltal csökken a bíróságok leterheltsége és a hatáskör telepítés révén jelentősen lerövidülhet a munkahely kijelöléssel kapcsolatos eljárás időtartama. A törvény garanciális elemként a döntéssel szemben bírói fórumhoz fellebbezési jogot biztosít.

Az eljárás gyorsítását, az adminisztratív terhek csökkentését és a költséghatékonyság növelését célzó változtatások körébe illeszkedik továbbá az is, hogy a fellebbezésről a büntetés-végrehajtási bíró az iratok alapján határoz. Ha a fellebbezés az elítélttől származik, az ügyész - és viszont - indítványának beszerzése kötelező. A fellebbezés elbírálásának határidejét az indítvány beérkezésétől kell számítani. A büntetés-végrehajtási bíró a munkahely kijelölésről szóló határozatot helybenhagyja, ha a fellebbezés alaptalan, ellenkező esetben a határozatot hatályon kívül és a pártfogó felügyelőt új eljárás lefolytatására utasítja.

A 49. §-hoz

A közérdekű munkának szabadságvesztésre történő átváltoztatásának akkor van helye, ha az elítélt neki felróható módon nem kezdi meg, illetve végzi el a közérdekű munkát, ide értve azt az esetkört is, ha az elítélt magatartására vezethető vissza, hogy a munkahely kijelölése sem történhetett meg. A törvény egyértelművé teszi, hogy az átváltoztatásnak akkor is helye van, ha az elítélt akár a munkahely kijelölése előtti meghallgatáson, akár később olyan nyilatkozatot tesz, hogy a közérdekű munka elvégzését megtagadja.

Az 50. §-hoz

Az új Btk. 49. §-a új elemként vezeti be, hogy ha az elítélttel szemben a közérdekű munka kiszabását követően elkövetett bűncselekmény miatt végrehajtandó szabadságvesztést szabnak ki, akkor a közérdekű munkát szabadságvesztésre kell átváltoztatni. Ebből a tényből ugyanis arra lehet következtetni, hogy az elítélttel szemben a kiszabott büntetés nem hozta meg a várt eredményt, ezért annak átváltoztatásáról kell rendelkezni. Az átváltoztatásnak a törvényben jól körülhatárolt feltételek fennállása esetén van helye, és ezek megállapításakor a jogszabályhely alkalmazása kötelező. Figyelemmel arra, hogy a döntés komolyabb mérlegelést nem igényel, az eljárások gyorsítása, az adminisztratív terhek csökkentése érdekében ez esetben az átváltoztatásáról a büntetés-végrehajtási bíró az iratok alapján dönt. Az átváltoztatással kapcsolatban felmerült bűnügyi költség az államot terheli. Tekintettel arra, hogy ez esetben a más ügyben kiszabott szabadságvesztés végrehajtását fogja megkezdeni az elítélt, a közérdekű munka helyébe lépő szabadságvesztésre halasztás nem engedélyezhető.

Az 51. §-hoz

A törvény e módosítással a pénzbüntetés végrehajtásához kapcsolódó feladatköröket a büntetés-végrehajtási bíróhoz telepíti. Indokolt, hogy a közérdekű munka átváltoztatásával megegyezően a pénzbüntetés szabadságvesztésre történő átváltoztatásáról se az ítélkező, hanem a büntetés-végrehajtási bíró döntsön. Tekintettel arra, hogy a Bírósági Gazdasági Hivatal előterjesztése alapján és az ahhoz becsatolt bizonyítékok alapján meghozható a döntés, a büntetés-végrehajtási bíró iratok alapján hozza meg a határozatot. A törvény nem változtat a Be. 563. §-ából átvett eljáráson, és a pénzbüntetés átváltoztatásról szóló döntéssel szemben kizárja a fellebbezést.

Az 52-53. §-hoz

A Bv. tvr. törvény által módosított 13. §-a és az újonnan beiktatott 13/A. §-a a pártfogó felügyelettel kapcsolatos eljárásokat újra szabályozza. A büntetés-végrehajtási bíró az elítélt feltételes szabadságra bocsátásával egyidejűleg határoz arról, hogy az elítéltet pártfogó felügyelet alá helyezi-e vagy sem. Mind a mérlegelési körbe tartozó esetben, mind a törvény rendelkezése alapján kötelező pártfogó felügyelet esetén, annak hatékonyabb végrehajtása érdekében a bíróság, jelen esetben a büntetés-végrehajtási bíró külön magatartási szabályokat is előírhat. Ennek megalapozása érdekében a büntetés-végrehajtási intézet előterjesztést tehet a feltételes szabadságra bocsátás lehetséges időpontja előtt legalább három hónappal pártfogó felügyelői vélemény beszerzése végett a büntetés-végrehajtási bíróhoz. Mindenképpen indokolt megfelelő idő biztosítása, mivel a pártfogó felügyelői vélemény elkészítése hosszabb időt igényel, ahhoz az elítélt meghallgatása és azoknak a körülményeknek a feltárása is szükséges, amelyek közzé az elítélt a szabadulás után kerülne.

A törvény pontosítja az új Btk. szerinti változásokra figyelemmel az ún. „feles szabály” alkalmazásának eljárási rendjét. Ha a pártfogó felügyelet az eredetileg meghatározott tartam leteltét megelőzően meghozza a kívánt eredményt, a Btk.-ban meghatározott feltételek mellett, pártfogó felügyelet fele részének, de legalább egy év eltelte után a pártfogó felügyelő javaslatot tehet az ügyésznek a pártfogó felügyelet megszüntetése érdekében. A hatályos rendelkezések a pártfogó felügyelőt önálló jogkörrel ruházták fel a javaslat megtételére a büntetés-végrehajtási bíróhoz, de ez ellentétes azzal a bevett eljárási renddel, hogy a büntetés érdemét érintő határozat meghozatalára az ügyész tesz indítványt. A törvény visszatér ehhez az eljárási rendhez. Az ún. feles szabály alkalmazása körében a Btk. egyértelmű szabályozást ad, miszerint arra nem kerülhet sor azokban az esetekben, ha a törvény rendelkezése folytán a pártfogó felügyelet alkalmazása kötelező, pl. visszaesők, fiatalkorúak tekintetében.

Az eljárások gyorsítása, az adminisztratív terhek csökkentése érdekében a törvény lehetővé teszi, hogy a pártfogó felügyelet idő előtti megszüntetéséről a büntetés-végrehajtási bíró az iratok alapján hozhassa meg a döntést.

Az 54. §-hoz

A törvény átvezeti a jogszabályhelyi változásokat és kisebb pontosítást hajt végre a szabályozásban. Ha a fiatalkorúként szabadságvesztésre ítélt a büntetés végrehajtásának megkezdése előtt, vagy a végrehajtás során betölti a huszonegyedik életévét a büntetés-végrehajtási bíró az általános szabályok szerint meghatározza a szabadságvesztés végrehajtási fokozatát. A törvény egyértelművé teszi azt, hogy a büntetés-végrehajtási bíró eljárása során a Btk. 35. § (2) bekezdése alkalmazásával, az egyéniesítés érdekében eggyel enyhébb végrehajtási fokozatot határozhat meg a büntetés letöltésére. Ezáltal a bíróság számára kellő mérlegelési lehetőség áll majd rendelkezésére ahhoz, hogy döntése révén az arra érdemes fiatalkorú esetében a fiatalkorúak büntetés-végrehajtási intézetéből a felnőtt korúak intézetébe átkerülésekor a végrehajtás körülményeiben ne legyen olyan erőteljes a változás. A fiatalkorúak sikeres beilleszkedése érdekében és garanciális szempontból csak az enyhébb fokozat alkalmazására nyílik lehetőség.

Az eljárások gyorsítása, az adminisztratív terhek csökkentése érdekében a törvény lehetővé teszi, hogy a büntetés-végrehajtási bíró az iratok alapján hozhassa meg a döntést. Ez alól kivételt tesz a törvény arra az esetre, ha a büntetés-végrehajtási intézet enyhébb fokozat megállapítására tesz előterjesztést, mert ez esetben a fiatalkorút meghallgatja a bíróság.

Az 55. §-hoz

A törvény következetesen folytatja az új Büntető Törvénykönyvvel megkezdett célkitűzést, a büntető anyagi jogi és a büntetés végrehajtása körébe tartozó jogi szabályozás szétválasztását. A büntetések végrehajtását kizáró okok átkerültek a Bv. tvr.-be, ezért indokolt az elévülés megállapításáról szóló határozat meghozatalára vonatkozó büntetés-végrehajtási bírói eljárás megalkotása.

Az 56. §-hoz

A Btk. 119. § (1) bekezdés d) pontja alapján a fiatalkorú a javítóintézeti nevelésből történő ideiglenes elbocsátás ideje alatt pártfogó felügyelet alatt. A törvény rendelkezése alapján kötelező pártfogó felügyelet esetén is szükséges lehet a hatékonyabb végrehajtás érdekében külön magatartási szabály előírása. Fiatalkorú esetében még fokozottabban felmerülhet ennek az igénye. Az erről való döntés megalapozása érdekében a módosítás lehetővé teszi, hogy az intézeti tanács előterjesztést tegyen az ideiglenes elbocsátás lehetséges időpontja előtt legalább három hónappal pártfogó felügyelői vélemény beszerzése végett a büntetés-végrehajtási bíróhoz. Ehhez mindenképpen indokolt megfelelő idő biztosítása, mivel pártfogó felügyelői vélemény elkészítése hosszabb időt igényel, ahhoz a fiatalkorú meghallgatása és azoknak a körülményeknek a feltárása is szükséges, amelyek közzé a fiatalkorú az ideiglenes elbocsátás ideje alatt kerülne.

Az 57. §-hoz

A Btk. 122. §-a szerint, ha a fiatalkorút a javítóintézeti nevelésre ítélés után elkövetett bűncselekmény miatt a javítóintézeti nevelés vagy az ideiglenes elbocsátás ideje alatt végrehajtandó szabadságvesztésre ítélik, a szabadságvesztés büntetést kell végrehajtani és a javítóintézeti nevelést szabadságvesztésre kell átváltoztatni. Az átváltoztatásnak a törvényben jól körülhatárolt feltételek fennállása esetén van helye, és ezek megállapításakor a jogszabályhely alkalmazása kötelező. Tekintettel arra, hogy a döntés komolyabb mérlegelést nem igényel, az eljárások gyorsítása, az adminisztratív terhek csökkentése érdekében az átváltoztatásáról a büntetés-végrehajtási bíró az iratok alapján hozza meg döntését. Az átváltoztatással kapcsolatban felmerült bűnügyi költség az államot terheli. Figyelemmel arra, hogy ez esetben a más ügyben kiszabott szabadságvesztés végrehajtását fogja megkezdeni a fiatalkorú, a javítóintézeti nevelés helyébe lépő szabadságvesztésre halasztás nem engedélyezhető.

Az 58. §-hoz

Az 1978. évi IV. törvény előkészítésekor még nem volt kiforrott a büntetés-végrehajtási jogi szabályozás, sőt önállósága is tudományos viták tárgya volt. A törvény továbbviszi az új Btk. kodifikációja során megkezdett szabályozási elvet, amely a büntető anyagi és a büntetés-végrehajtási szabályok különválasztását tűzte ki célként. A büntetés végrehajtásával kapcsolatos rendelkezések, így a büntetések és az intézkedések végrehajtását kizáró okok a jövőben a Bv. tvr.-ben kerülnek meghatározásra. A törvény a kizáró okok hatályos rendszerén nem változtat. A büntetés, illetve egyes esetekben az intézkedés végrehajtását kizárja: az elítélt halála, az elévülés, a kegyelem, valamint a törvényben meghatározott egyéb okok.

A hatályos szabályozás az életfogytig tartó szabadságvesztés és a határozott ideig tartó szabadságvesztés, illetve közérdekű munka találkozása esetére állapít meg ilyen rendelkezést, amit a törvény változatlanul átvesz, illetve kiegészíti azt az elzárással. Továbbra is a Btk. tartalmazza azt a speciális szabályt, hogy ha az előzőleg kiszabott életfogytig tartó szabadságvesztést még nem hajtották végre, akkor az újonnan kiszabott életfogytig tartó szabadságvesztés nem hajtható végre.

A törvény a büntetéseket és az intézkedéseket érintő kegyelmi rendelkezésről ad a hatályoshoz képest rendszerezettebb szabályozást, azzal a céllal, hogy egy helyen kerüljön megállapításra minden lényeges rendelkezés.

Az 59. §-hoz

A törvény egyértelművé teszi, hogy a félbeszakítás tartalma alatt a szabadságvesztés végrehajthatóságának elévülése nyugszik, annak megszűnésével az elévülési idő folytatódik.

A 60. §-hoz

A családi kötelék tiszteletben tartása és ezen belül a súlyos beteg hozzátartozó meglátogatása, valamint a kegyeleti jog az emberi méltóság része, és kizárólag magasabb rendű érdek esetén korlátozható, ezek a végrehajtás biztonsága, illetve a közbiztonság. Az elítélt kérelme és az eset össze körülménye alapján a súlyos beteg hozzátartozó meglátogatása, illetve a hozzátartozó temetésén való részvétel megvalósulhat a büntetés félbeszakításával, illetve rövid tartalmú eltávozás keretében. A törvény ez utóbbi esetkört külön szabályozza, tehát amikor annak lebonyolítása nem igényel öt napnál hosszabb időt, rendkívüli eltávozásként rendeli kiadni. A rendkívüli eltávozás jogintézménye az intézet engedéllyel, rövid időre történő elhagyásának egyéb módjaihoz igazodik és azokhoz hasonlóan annak tartamát a szabadságvesztésbe beszámítani rendeli.

A 61. §-hoz

A törvény folytatja az új Btk. kodifikációja során megkezdett szabályozási elv mentén a büntető anyagi és a büntetés-végrehajtási szabályok különválasztását. A büntetés végrehajtásával kapcsolatos rendelkezések, így a feltételes szabadságra bocsátás kedvezményének tisztán végrehajtási szempontú kizárásának szabályai is a Bv. tvr.-ben kerülnek meghatározásra. A törvény az újonnan beiktatott 23/A. §-ban szabályozza a feltételes szabadságra bocsátás lehetőségének a kizárást arra az esetre, ha az elítélt a büntetés letöltését határidőben nem kezdi meg. A feltételes szabadságra bocsátás kedvezményéből történő kizárásról a büntetés-végrehajtási bíró határoz a 7/D. § szerinti eljárásban.

Az újonnan beiktatott 23/B-23/D. § a feltételes szabadságra bocsátás azon szabályait tartalmazza, amelyek korábban a büntető anyagi jog részeként a büntető törvénykönyv rendelkezései közé tartoztak, de az új szabályozási elv mentén itt kerülnek elhelyezésre. E szakaszok rendezik azt, hogy az elítélt milyen feltételek megvalósulása esetén bocsátható feltételes szabadságra (büntetési célok magvalósulása és a meghatározott idő eltelte), azt, hogy a feltételes szabadság mindaddig nem kezdhető meg, amíg az elítélt más szabadságvesztést tölt, illetve azt, hogy a több feltételes szabadság egymás mellett párhuzamosan telik, valamint a feltételes szabadság megszüntetésének azt az esetkörét, ha az elítélt a pártfogó felügyelet magatartási szabályait súlyosan megszegi. Ez utóbbi ok annyiban tér el a Btk.-ban meghatározott, a feltételes szabadság megszüntetését eredményező okoktól, hogy az a pártfogó felügyelet végrehajtásához, az elítéltnek a végrehajtás során tanúsított magatartáshoz kapcsolódik és nem egy újabb elítéléshez, továbbá arról ez ideig is a büntetés-végrehajtási bíró döntött, ezért az elhelyezése Bv. tvr.-ben indokolt.

A törvény egy új rendelkezést iktat be arra az esetre, ha az összbüntetési ítélet olyan időpontban emelkedik jogerőre, amikor az elítélt annak tartamát meghaladó időt töltött ki a szabadságvesztésből. A törvény ezt a tartamot abban az esetben, ha az elítélttel szemben további szabadságvesztést kell foganatba venni, beszámítani rendeli annak tartamába.

A 62. §-hoz

Az egészségügyi, társadalombiztosítási és egészségbiztosítási jogszabályok határozzák meg azt, a Bv. tvr. eltérő rendelkezése hiányában, hogy az elítélt milyen egészségügyi ellátásra jogosult, továbbá hogy az térítés köteles vagy sem. Az erre vonatkozó, a Bv. tvr. IV. Fejezet IV. címét érintő módosítás 2012. január 1-jével lépett hatályba. A törvény ennek megfelelően pontosítja az elítélt jogosultságára vonatkozó rendelkezést. Egyre több orvos szakmai standard szabály, kötelező szakmai eljárási rend határozza meg egy-egy betegség kezelését, ezért ennek megjelenítése a jogszabályban is indokolt.

A 63. §-hoz

A törvény folytatva az új Btk. szabályozási elvét a büntető anyagi jog és végrehajtási jog elkülönítésére, az 1978. évi IV. törvény 46. §-a szerinti szabályokat, mint a büntetés végrehajtása körébe tartozó rendelkezéseket a Bv. tvr.-ben indokolt elhelyezni. Ezt az átvezetést végzi el a törvény ehelyütt, továbbá az életfogytig tartó szabadságvesztésre ítéltek esetében pontosítja a szabályozást: az enyhébb végrehajtási fokozat kizárását csak azokra az elítéltekre korlátozza, akik feltételes szabadságra nem bocsáthatók. Ezzel a rendelkezéssel az életfogytig tartó szabadságvesztésre ítéltek is hatékonyabban motiválhatók a szabályok betartására.

A 64. §-hoz

A IV. biztonsági csoportba sorolt, illetve az olyan elítélt, akinek élete, testi épsége más módon nem védhető meg, különleges biztonságú zárkába, vagy körletre helyezhető. A biztonsági csoportba sorolás és a végrehajtási fokozat nincs szoros összefüggésben. Előfordulhat, hogy a börtön vagy a fogház fokozatú elítélt kerül ilyen besorolásba, esetükben, ha különleges biztonságú zárkába vagy körletre helyezésük indokolt, a végrehajtás rendje nagy mértékben eltér az általános szabályoktól. A különleges biztonságú zárkában, illetve körleten a szabadságvesztés végrehajtási fokozatának általános szabályaihoz - főként a börtön, illetve fogház fokozathoz - képest jelentősen szigorúbb a végrehajtási rend. A módosítás célja az, hogy az egyértelműség érdekében ezt törvényi szinten is megjelenítse.

A 65. §-hoz

Törvényi szintre emeli a dogmatikában kidolgozott azon csoportosítást, amely az elítélt állampolgári jogainak és kötelezettségeinek a szabadságvesztés végrehajtása alatti alakulását, módosulását, illetve szünetelését rendszerezik.

Az Alaptörvény a XXIII. cikk (6) bekezdésében kimondja, hogy nem rendelkezik választójoggal az, akit bűncselekmény elkövetése, vagy belátási képességének korlátozottsága miatt a bíróság a választójogból kizárt. A szabadságvesztés végrehajtása az elítélt egyik legalapvetőbb emberi jogát a személyi szabadsághoz fűződő jogot alapjaiban korlátozza. További jogkorlátozást jelent az a törvényi rendelkezés, mely szerint a szabadságvesztés végrehajtása alatt szünetelnek az elítéltnek azok az állampolgári jogai és kötelezettségei, melyek a büntetés végrehajtására tekintettel nem gyakorolhatók, továbbá amelyekre a közügyektől eltiltás kiterjed. Ezen túlmenően az elítélt bizonyos jogai módosult formában érvényesülnek (pl.: munkához, pihenéshez való jog), ismét más jogok viszont a szabadságvesztés végrehajtása alatt sem korlátozhatók (ilyen pl. az anyanyelv használatának a joga).

A 66. §-hoz

Az elítélt egészségügyi ellátásának szabályai 2012. január 1-jével változtak. Annak érdekében, hogy megállapítható legyen milyen ellátásra lesz az elítélt jogosult, a szükséges orvosi vizsgálatokat el kell végezni. Ezért a törvény kötelezővé teszi az elítélt orvosi vizsgálaton történő részvételét arra az esetre is, ha ez az elítélt aktuális egyészségi állapotának a megállapításához szükséges. A törvény továbbá kisebb pontosítást végez az egyes ellátások megnevezésében.

A 67. §-hoz

A törvény a Bv. tvr. 36. § (1) bekezdésében kisebb pontosításokat hajt végre, pl. rendelkezik a saját jogon járó családi pótlék összegének a letéti számlára utalásának a lehetőségéről.

Kiemelést érdemel, hogy a terhelt eljárási jogainak gyakorlásához szükséges feltételeket a büntetés végrehajtása során is biztosítani kell, ezen belül a megfelelő felkészüléshez, az iratok megismeréséhez fűződő jog érvényesítését. A bíróság, az ügyész, illetve a nyomozó hatóság az iratról a másolatot elektronikus formában is kiadhatja, ezért az iratokhoz való hozzáférést az elítélt részére biztosítani kell, amit a büntetés-végrehajtás biztonsága érdekében a büntetés-végrehajtási intézet által biztosított eszközön keresztül tehet meg.

Az Alaptörvénnyel összefüggésben módosult a szabadságvesztésre ítéltek választójogának gyakorlása, a szabadságvesztés végrehajtása alatt az elítélt nem választható, de szavazati jogát gyakorolhatja - kivéve, ha a bíróság a közügyek gyakorlásától eltiltotta -, ennek legfontosabb részletszabályait állapítja meg a törvény a Bv. tvr. 36. §-ába újonnan beiktatott (6a) bekezdésben.

A hatályos szabályozás szerint a büntetés-végrehajtási intézetben született gyermek a fogvatartott édesanyával a gyermek hat hónapos koráig helyezhető el együtt a speciális anya-gyermek részlegen. Az együttes elhelyezés a bv. intézet parancsnokának engedélye alapján meghosszabbítható a gyermek egy éves koráig. Az alapvető jogok biztosának jelentése szerint sérti az egyenlő bánásmód követelményét és közvetlenül veszélyezteti a fogvatartott édesanyák gyermekeinek védelemhez való jogát az, hogy a hosszabbítás kérdésében az intézetparancsnok mérlegelési jogát biztosítja a jogszabály. A kötődés kialakulása, a kisgyermek személyiségfejlődése szempontjából nagyon fontos, hogy édesanyja - értelemszerűen az anya alkalmassága esetén - gondozhassa, nevelhesse gyermekét, annak egy éves koráig.

A törvény ennek megfelelően módosítja az anya-gyermek körleten elhelyezés szabályait. Egyrészt a gyermek érdekeire és arra figyelemmel, hogy ez a legérzékenyebb időszak a kötődés kialakulása szempontjából, a jövőben általános szabályként és nem kivételes jelleggel a gyermek egy éves koráig lesz elhelyezhető az anyával együtt, másrészt az elhelyezésről való döntés nem a büntetés-végrehajtási intézet parancsnokának a mérlegelési körébe tartozik majd, hanem, ha ezt az anya kéri és az elhelyezést kizáró feltétel nem áll fenn, az anyát a gyermekével együtt kell elhelyezni.

Fontos kiemelni, hogy az együttes elhelyezés nem akadályozhatja a gyermek felett szülői felügyeletet gyakorló vagy a gyermekkel a kapcsolattartása jogosult másik szülője, valamint a gyám gyermekkel való kapcsolattartását. A másik szülő és a gyám jogainak gyakorlása és a megfelelő kapcsolattartás érdekében a törvény meghatározza a kapcsolattartás gyakoriságát, heti egy alkalmat biztosítva arra.

A törvény a gyermek elhelyezésének megváltoztatása iránt indított per elbírálásra speciális illetékességi szabályt állapít meg, mégpedig az anya-gyermek együttes elhelyezéséül szolgáló büntetés-végrehajtási intézet székhelye szerint illetékes bíróságot jelöli ki. A speciális szabály meghatározása a gyermekbarát igazságszolgáltatás célkitűzéseibe illeszkedik, figyelemmel arra, hogy mind az alperes, mind a gyermek tartózkodási helye az erre kijelölt büntetés-végrehajtási intézet.

A hatályos szabályozás értelmében az elítélt szülői felügyeleti joga szünetel [Bv. tvr. 36. § (6) bekezdés e) pont]. Ez a rendelkezés aránytalanul korlátozza az elítélt gyermekével kapcsolatos jogait, kiemelten a kapcsolattartás jogát és a nevelés, illetve a gyermek sorsát érintő lényeges kérdésekről való döntés jogát. Az anya-gyermek együttes elhelyezése esetén pedig nem fedi a tényleges helyzetet, ezért a törvény szerinti módosítás pontosan meghatározza, hogy az anya a szülői felügyelet mely részjogosítványait gyakorolja. Az új szabályozás értelmében az elítélt egyéb esetben a gyermekével kapcsolattartásra jogosult, és a büntetés-végrehajtási jogviszony keretei között részt vehet a gyermek nevelésében, valamint a gyermek sorsát érintő lényeges kérdések eldöntésében, értelemszerűen kivéve azt az esetet, ha a szülői felügyeleti jogát a bíróság megszüntette vagy e tekintetben korlátozta.

Az ET Egyezmény V. Fejezete foglalkozik az intervenciós programok és intézkedések szükségességéről. Az ET Egyezmény 15. cikkének (1) bekezdése szól a szerződő feleknek a hatékony intervenciós programok vagy intézkedések elősegítésének, illetve biztosításának kötelezettségéről abból a célból, hogy gyermekek elleni szexuális bűncselekmény ismételt elkövetését megelőzzék, illetve annak kockázatait csökkentsék az ilyen cselekmények elkövetőinél. A megfelelő programok, vagy intézkedések meghatározása érdekében gondoskodni kell az ET Egyezmény szerinti bűncselekmények veszélyességének, valamint a bűnismétlés lehetőségének felméréséről.

Az ET Egyezmény 17. cikke rendelkezik a teljes körű tájékoztatási kötelezettségről és arról, hogy a programon való részvétel az elítélt hozzájárulásához kötött, vagyis a felajánlott kezelést, programon való részvételt visszautasíthatja. Ezekhez a programokhoz vagy intézkedésekhez az eljárás során bármikor lehet csatlakozni, a nemzeti jog által lefektetett feltételekkel összhangban akár a büntetés-végrehajtási intézetben, vagy azon kívül. A Bv. tvr. 36. §-ának új (8) bekezdéssel történő kiegészítése ennek a nemzetközi jogi elvárásnak tesz eleget azzal, hogy rendezi az elítélt felmérésnek és részére megfelelő program felajánlásának az állam részéről fennálló kötelezettségét.

A 68. §-hoz

Az ET Egyezmény a fiatalkorú, illetve gyermekkorú elkövetők tekintetében speciális elvárásokat fogalmaz meg, miszerint az intervenciós programoknak vagy intézkedéseknek a gyermekek fejlődő igényével összhangban kell lenniük és azt a célt kell, hogy szolgálják, hogy a szexuális viselkedési problémáikat kezeljék. A törvény megjeleníti ezt a speciális követelményt a fiatalkorú elítéltek tekintetében.

A 69 §-hoz

A gyakorlat részéről számos bírálat érkezett a közérdekű munka végrehajtásának nehézkességét, bonyolultságát illetően. A jelenlegi eljárási rend az eljárások időbeli elhúzódásához vezetett, ezért a törvény újraszabályozza a közérdekű munka kijelölésének a rendszerét. A jövőben nem a büntetés-végrehajtási bíró határoz a munkahely kijelöléséről, amely lényegét tekintve adminisztratív döntés, hanem pártfogó felügyelő, aki a közérdekű munka végrehajtásának megszervezéséért és ellenőrzéséért felelős. A törvény jogállami garanciát teremt a hatáskör áttelepítéshez azzal, hogy a pártfogó döntésével szemben az elítélt fellebbezéssel élhet a büntetés-végrehajtási bíróhoz.

Részben átdolgozásra került az új munkahely kijelölésének a szabályozása, amely kibővült egy új esetkörrel, mégpedig azzal, ha a közérdekű munka azért nem teljesíthető, mert az elítélt jövedelmi viszonyai miatt nem képes fedezni a kijelölt munkahelyre történő utazás költségeit, és azokat a munkahely sem fizeti meg. Az új munkahely kijelöléséről a pártfogó felügyelő hoz döntést, amivel szemben a törvény fellebbezési jogot biztosít.

A törvény rendelkezik az állami foglalkoztatási szerv által a közérdekű munka szervezése céljából a közérdekű munka végzésére kijelölhető munkahelyekről vezetendő nyilvántartásról, amelyet a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény (a továbbiakban: Szabs. tv.) szerinti foglalkoztatói nyilvántartással együtt működtet. A megfelelő munkahely kiválasztása érdekében az állami foglalkoztatási szerv a honlapján való közzététellel tájékoztatja a pártfogó felügyelői szolgálatot a közérdekű munkára ítéltek foglalkoztatását vállaló munkahelyekről. Kidolgozásra került továbbá az elítélt foglalkoztathatóságának feltételeként, az egyszerűsített foglakoztatás mintájára, a foglalkoztathatósági szakvélemény beszerzésére vonatkozó szabályozás, miszerint a foglalkoztathatósági vizsgálat elvégzését a pártfogó felügyelő kezdeményezi.

A közérdekű munka eredményességének és a szankciórendszerbeli súlyának megerősítése érdekében a törvény a közérdekű munka végrehajtására egy objektív határidőt állapít meg, és ha két év elteltével a végrehajtásra az elítélt önhibájából nem került sor, akkor azt szabadságvesztésre változtatja át a bíróság.

A korábbi szabályozáshoz képest a törvény mind az elítélt, mind a munkáltató oldaláról részletesebben határozza meg a főbb kötelezettségeket, amelyek egyrészt a biztonságos és szakszerű munkavégzést, másrészt a közérdekű munka végrehajtásának ellenőrzését biztosítják.

Kisebb mértékben módosulnak a félbeszakítás szabályai, annak lehetősége kiegészül egy új esetkörrel. A várandós nők egészsége és a megszületendő gyermek védelme érdekében a törvény lehetőséget biztosít a közérdekű munka félbeszakítására a várandóság tizenkettedik hetétől a gyermek egy éves koráig. Ha az elítélt az egy évi időtartam alatt a gyermeket gondozza, a büntetés végrehajthatósága megszűnik, ha a gyermek gondozását nem az elítélt végzi a büntetés végrehajtását folytatni kell. A törvény egyértelművé teszi, hogy a félbeszakítást tartama az elvülési időbe nem számít be, ugyanígy a büntetés végrehajtásának megszakítása szabadságvesztés vagy előzetes letartóztatás foganatba vétele okán. 

Tekintettel arra, hogy a szabadságvesztésre ítélt főszabályként köteles munkát végezni, a törvény a hosszabb tartamú, legalább ötévi szabadságvesztésben vagy előzetes fogvatartásban töltött időre figyelemmel a közérdekű munka végrehajthatósága megszűnésének egy újabb indokát iktatja be.

A törvény következetesen továbbviszi az új Btk. kodifikációja során megkezdett szabályozási elvet, a büntető anyagi és a büntetés-végrehajtási szabályok különválasztását. A büntetés végrehajtásával kapcsolatos rendelkezések, így a közérdekű munkának szabadságvesztésre átváltoztatásakor alkalmazandó átváltás arányára és az átváltás után fennmaradó töredék elszámolására vonatkozó szabályok is a Bv. tvr.-ben kerülnek meghatározásra.

A 70. §-hoz

A törvény következetesen továbbviszi az új Btk. kodifikációja során megkezdett szabályozási elvet, a büntető anyagi és a büntetés-végrehajtási szabályok különválasztását. A büntetés végrehajtásával kapcsolatos rendelkezések, így a pénzbüntetésnek szabadságvesztésre átváltoztatásakor alkalmazandó átváltási arányára és az átváltás után fennmaradó töredék elszámolására vonatkozó szabályok is a Bv. tvr.-ben kerülnek meghatározásra.

Fiatalkorú esetében az új Btk. 113. § (3) bekezdése lehetőséget biztosít a pénzbüntetésnek közérdekű munka elvégzésével történő megváltására. Ha a fiatalkorú a meghatározott munkát nem teljesíti azt szabadságvesztésre kell átváltoztatni. A törvény megállapítja az átváltás arányára és az átváltás után fennmaradó töredék elszámolására vonatkozó szabályokat.

A 71. §-hoz

A törvény hiánypótló rendelkezést iktat be, amely a közérdekű munka, illetve a pénzbüntetés helyébe lépő szabadságvesztés végrehajtására vonatkozó érdemi szabályozást teremti meg. A helyébe lépő szabadságvesztés nem önálló büntetési nem, mivel az érdemi határozatban kiszabott büntetési nem megtartja eredeti jellegét, ugyanakkor a végrehajtás igazodik a szabadságvesztés fogház fokozatának végrehajtási rendjéhez az itt meghatározott eltérésekkel. A törvény a fogház fokozathoz képest kedvezőbben állapítja meg a látogató fogadásának gyakoriságát, ezzel is kifejezve a büntetési nem enyhébb súlyát a büntetési rendszerben. Ugyanez indokolja a félbeszakítás engedélyezésére vonatkozó sajátos rendelkezések beiktatását.

A 72. §-hoz

A törvény technikai jellegű módosítást végez, amikor kiegészíti a fejezet címét az új büntetés megnevezésével.

A 73. §-hoz

A Bv. tvr. 72. § (1) bekezdése lehetőséget biztosít arra, hogy jogszabályi előírás a szakképzettséget igénylő foglalkozás újból való gyakorlását attól tegye függővé, hogy az eltiltott a foglalkozáshoz szükséges jártasságot, az eltiltás tartamának letelte után - végleges hatályú eltiltás esetén a mentesítés érdekében -, meghatározott módon igazolja. A hosszabb tartamú foglalkozástól eltiltás esetén feltételezhető, hogy az időmúlás az elkövető szakmai képességeit jelentősen csökkenti, de adott esetben az elkövetett bűncselekmény megvalósulását a szükséges foglalkozási szabályok ismeretének hiánya eredményezte, ezért a társadalom védelme érdekében, az adott foglalkozás jellegétől függően indokolt lehet ilyen igazolás előírása a foglalkozás újbóli gyakorlásához. Ilyen, a jártasság igazolásra vonatkozó kötelezettséget az adott szakma, foglalkozás gyakorlására vonatkozó jogszabályok írhatnak elő, ez ugyanis nem büntetőjogi szakkérdés.

A 74. §-hoz

A Btk. új büntetési nemként vezeti be a sportrendezvény látogatásától eltiltást. A „sporthuliganizmus” elleni hatékony fellépés eszközévé válhat a sportrendezvények látogatásától való eltiltás büntetés, amely az egyéni és az általános prevenciós célokat is megfelelően szolgálhatja. A büntetés végrehajtása új rendszer felállítását nem igényli. A sportról szóló 2004. évi I. törvény (a továbbiakban: Sport tv.) 76/A. §-a rendelkezik a sportrendészeti nyilvántartásról, amely részére a sportrendezvény látogatásától eltiltásról a bíróság szolgáltat majd adatot az ott meghatározott körben.

A Sport tv. 72. § (5) bekezdése kimondja, hogy beléptető rendszer alkalmazása esetén a szervező vagy a jegyértékesítést a szervező megbízásából végző személy a belépőjegy, a bérlet vagy a klubkártya eladásakor, valamint a rendező a beléptetés során a néző személyazonosságát egybeveti a sportrendészeti nyilvántartás adataival. A sportrendészeti nyilvántartásban szereplő személynek belépőjegy, bérlet vagy klubkártya nem értékesíthető, az eltiltó és a kitiltó határozat szerinti sportrendezvény helyszínére, illetve sportlétesítménybe történő belépését meg kell tagadni.

Beléptető rendszer működtetése 2013. július 1-jétől kötelező lesz a labdarúgás sportág tekintetében a kiemelt biztonsági kockázatú sportrendezvény és a fokozott biztonsági kockázatú sportrendezvény esetében. A rendőrség a szabályok megtartását közbiztonsági szempontból ellenőrzi. Ezekben az esetekben tehát a beléptetési rendszer üzemeltetésével hatályosul a büntetés. Egyéb sportrendezvények esetén a szervező ugyancsak jogosult a sportrendészeti nyilvántartásból adatok lekérdezésre, de beléptetési rendszer alkalmazása hiányában, szúrópróbaszerűen történhet meg a belépni szándékozó nézők adatainak és a nyilvántartási rendszer adatainak az egybevetése.

A 75. §-hoz

A Btk. új intézkedésként vezeti be a jóvátételi munkát, ami részben a próbára bocsátáshoz, részben a közérdekű munka büntetéshez hasonló jogintézmény, elsősorban a speciális megelőzésre helyezi a hangsúlyt. Ennek a szankciónak a beiktatását kifejezetten a helyreállító, jóvátételi szempontok indokolták. Célja az, hogy az elkövető a jóvátételi munka által a közösség felé kifejezze azt, hogy hasznos tagja tud lenni a közösségnek. Nem minden bűncselekmény kapcsán kerülhet sor közvetítői eljárás lefolytatására, de a helyreállító igazságszolgáltatás egyéb megoldásai még alkalmasak lehetnek a bűncselekménnyel érintett közösség kiengesztelésének. A közösség javára teljesített hasznos munkavégzés a közösség felé irányuló reparációt célozza tehát, ugyanakkor segítheti - főként a fiatalkorúakat - a tervszerű életvitel kialakításában.

A bíróság meghatározza a jóvátételi munka tartamát, de ennek keretei között a végrehajtás konkrét részleteiről, feltételeiről az elítélt és a munkahely állapodik meg. Az elítélt számára egy évi időtartam áll rendelkezésre ahhoz, hogy a jóvátételre alkalmas munkavégzést találjon és azt az előírt mértékben teljesítse. A jóvátételi munka végzése, miként a közérdekű munka nem munkaviszony keretében történik, továbbá szervezett munkavégzésnek sem minősül, mivel a végrehajtás körülményeiben az elítélt és az adott intézmény, szervezet vezetője állapodik meg és az elítélt azt díjazás nélkül, mintegy társadalmi munkaként végzi.

A jóvátételi munka elvégzéséről az érintett állami vagy önkormányzati fenntartású intézmény vezetője, közhasznú jogállású civil szervezet vezető tisztségviselője, vagy az egyház, illetve belső egyházi jogi személy képviselője vagy erre felhatalmazott tisztségviselője, valamint az egyházi intézmény vezetője igazolást állít ki. Az igazolás közokirat, amit megfelelő alakisággal állítnak ki és hitelesen bizonyítja a benne foglalt tényeket, vagyis hogy a jóvátételi munkát az elítélt a megadott tartamban az igazolás szerinti helyen teljesítette. Ha az elítélt a jóvátételi munka elvégzését egy éven belül megfelelően igazolja a bíróságnál, büntethetősége megszűnik. Ha az elítélt ezen idő elteltével a jóvátételi munka elvégzését nem igazolja, vagy a pártfogó felügyelet szabályait súlyosan megszegi, a bíróság büntetést szab ki.

A jóvátételi munka helyének kiválasztásában a pártfogó felügyelői szolgálat tanácsadással segíti az elítéltet. Ennek érdekében a pártfogó felügyelői szolgálat önkéntes bejelentkezés alapján nyilvántartást vezet azokról az állami vagy önkormányzati intézményekről, közhasznú jogállású civil szervezetekről, egyházakról vagy egyházi intézményekről, amelyek jóvátételi munka végzésére elítéltet fogadnának.

Ha speciális prevenciós célok ezt indokolják, és az elkövető magatartásának nyomon követése a jóvátételi munka eredményes elvégzése érdekében szükséges, a bíróság jóvátételi munkavégzés előírása mellett az elkövető pártfogó felügyeletét is elrendelheti. Értelemszerűen ez esetben a pártfogó felügyelő a jóvátételi munka teljesítését is ellenőrzi, szükség esetén segítséget nyújt a munkavégzés helyének a kiválasztásában.

A 76. §-hoz

A módosítás technikai pontosítást végez annyiban, hogy megjelöli a kényszergyógykezelés végrehajtási helyét, vagyis a zárt büntetés-végrehajtási egészségügyi intézetet, amely jelenleg az Igazságügyi Megfigyelő és Elmegyógyító Intézet.

A 77. §-hoz

A törvény beiktatja a Bv. tvr.-be az elektronikus adat végleges hozzáférhetetlenné tételének végrehajtására vonatkozó rendelkezéseket. Előírja, hogy az elektronikus adat végleges hozzáférhetetlenné tételének a teljesítésére meghatározott kivétellel a tárhelyszolgáltató köteles és azt, hogy az elektronikus adat végleges hozzáférhetetlenné tételét a bírósági végrehajtó hajtja végre.

A törvény rendelkezik továbbá kötelezettségszegése esetén a tárhelyszolgáltatóval szembeni pénzbírság kiszabásának lehetőségéről és a büntetés-végrehajtási bíró kötelességévé teszi az elektronikus adat végleges hozzáférhetetlenné tételéről első fokon határozatot hozó bíróság értesítését, ha a Be. 596/A. § szerinti eljárás lefolytatásának szükségességét észleli. Erre a bírósági végrehajtó által felvett jegyzőkönyv alapján kerülhet sor, amely tartalmazza, hogy a tárhelyszolgáltató a pénzbírság kiszabását követően, a megadott határidőben teljesítette-e a kötelezettséget.

A 78. §-hoz

A törvény a Bv. tvr. 102. § (2) bekezdés d) pontjában a Btk. változásaiból eredő módosítást hajt végre. A pártfogó felügyelet végrehajtása abban az időszakban, amikor az elítélt szabadságvesztés, vagy illetve a közérdekű munka és a pénzbüntetés helyébe lépő szabadságvesztést tölt a végrehajtás zárt körülményeire tekintettel akadályoztatva van, másrészt a nevelés, a kompetenciák fejlesztése a büntetés-végrehajtási intézet feladata. Ebből következően értelmezhetetlenek azok a szabályok, amik a pártfogó felügyelethez kapcsolódnak, ezért a törvény megállapítja ezen időintervallumra az intézkedés végrehajtásának a szünetelését.

A 79. §-hoz

A törvény leképezi azt a jogtechnikai követelményt, miszerint a jogszabályokban a minisztereket a felelősségi körükbe tartozó tárgykörök alapján kell pontosan megjelölni.

A 80. §-hoz

A Btk. kiterjesztette a javítóintézeti nevelés alkalmazhatóságának hatályát, még hangsúlyosabbá téve ezt az intézkedést a fiatalkorúak szankciórendszerében. Ugyanakkor annak hatékonysága akkor bizonyított, ha a fiatalkorú nevelése egy folyamatot alkot. Ezt szakítja meg a fiatalkorú szökése, ráadásul kikerülvén ebből a védett környezetből a szökés ideje alatt még inkább ki van szolgáltatva olyan erők hatásának, amelyek esetleg újabb bűncselekmény elkövetésébe sodorhatják, vagy esetleg annak áldozatává válhatnak. A nevelési cél érvényesülésének, vagyis a fiatalkorú fejlődésében a pozitív változás előidézése és fenntarthatósága érdekében a törvény határozottan fellép az egyébként a korosztályra jellemző magatartással szemben, remélve, hogy az kellő visszatartó erőként fog szolgálni. Ha a fiatalkorúval szemben három alkalommal az intézet engedély nélküli elhagyása miatt a fegyelmi felelősségét megállapítják, a jogszabály rendelkezése alapján ideiglenesen nem lesz elbocsátható az intézetből. Erről külön döntést hozni nem kell.

A Bv. tvr. 112. §-ának új (2a) bekezdéssel történő kiegészítése az anyagi jogi és a büntetés-végrehajtási szabályok szétválasztásának a körébe tartozó módosítás. Az 1978. évi IV. törvény 118. § (4) bekezdésének utolsó mondata szabályozza az ideiglenes elbocsátás megszüntetésének azt az indokát, ha a fiatalkorú a pártfogó felügyelet magatartási szabályait megszegi. Ez a büntetés-végrehajtás körében felmerülő, intézkedésre okot adó körülmény, ezért elhelyezése a Bv. tvr.-ben indokolt. A végrehajtási szabályok egységesen a magatartási szabályok súlyos megszegését teszik meg az intézkedés alapjaként azzal, hogy a jogkövetkezmény alkalmazása ez esetben nemcsak lehetőség, hanem az kötelező.

A 81. §-hoz

Az ideiglenes elbocsát ideje alatt célszerű annak eredményességét a bűnmegelőzést szolgáló és az egyéniesítést lehetővé tévő külön magatartási szabályok előírása, ennek alapját termeti meg a törvény azzal, hogy lehetőséget biztosít az intézet részére, hogy amennyiben a fiatalkorúnál ennek előírása célszerű lenne, a pártfogó felügyelői vélemény beszerzésére tehessen javaslatot a büntetés-végrehajtási bírónak.

A 82. §-hoz

A törvény a gyakorlat jelzése alapján egyrészt kisebb pontosításokat végez el. Másrészt kiterjeszti az ET Egyezmény V. Fejezetében megjelölt intervenciós programok és intézkedések igénybevételének a lehetőségét az előzetesen letartóztatottakra. Az ET Egyezmény 15. cikkének (1) bekezdése szól a szerződő feleknek a hatékony intervenciós programok vagy intézkedések elősegítésének, illetve biztosításának kötelezettségéről. Az ET Egyezmény 17. cikk (1) bekezdés értelmében annak a lehetőségét is meg kell teremteni, hogy az a személy, akivel szemben az ET Egyezmény szerinti bármely bűncselekmény miatt vádat emeltek, csatlakozhasson a 15. cikk (1) bekezdése szerinti intervenciós programokhoz, vagy intézkedésekhez, feltéve hogy ez nem sérti, és nem áll szemben a védelemhez való joggal és a tisztességes és pártatlan eljárással, különösen az ártatlanság vélelmével. A törvény ezt biztosítja a 118. § új (7) bekezdésének a beiktatásával, a részvételt az előzetesen letartóztatott választására bízva.

A 83. §-hoz

A törvény nem alkot új fejezetet a büntetőjogi elzárás végrehajtására, hanem a két jogintézmény nagyfokú hasonlatosságára figyelemmel azokat egy közös fejezetben szabályozza. A kétféle, büntetőjogi és szabálysértési elzárás eltérő szabályait pedig különös rendelkezésekben állapítja meg. A törvény pontosítja a szabadságvesztés végrehajtási szabályaiból alkalmazni rendelt jogszabályhelyeket.

A jogosultságok körében olyan módosításokat hajt végre a törvény, amely által erőteljesebben kifejeződik a szabadságvesztés és az elzárás, mint szabadságelvonással járó szankciók eltérő súlya, és az elzárás kevésbé szigorú jellege érvényesülhet, elsősorban a külvilággal való kapcsolattartás körében. A törvény bevezeti a kimaradás jogintézményét az elzárás végrehajtása körében, pontosítja a nyilatkozatételre vonatkozó rendelkezéseket, bővíti a jutalmak és a fenyítések körét. A törvény a különös szabályok között rendelkezik az büntetőjogi és a szabálysértési elzárás félbeszakításának és a végrehajtás akadályának speciális esetköreiről, illetve a katonával szemben kiszabott büntetőjogi elzárás végrehajtási helyéről.

A 84. §-hoz

A törvény átmeneti rendelkezéseket állapít meg a feltételes szabadságra bocsátással, 2010. május 1-jétől 2013. június 30-ig hatályban volt 1978. évi IV. törvény alkalmazásával elrendelt kényszergyógykezelés végrehajtásával, a Btk. 70. § (3) bekezdésének az alkalmazhatóságával, a katonákra vonatkozó rendelkezéseknek az 1978. évi IV. törvény szerint lefolytatott katonai büntetőeljárásban elítéltekre történő kiterjesztésével, az 1978. évi IV. törvény alkalmazásával részben felfüggesztett szabadságvesztés mellett kiszabott büntetések és mellékbüntetések, illetve elrendelt pártfogó felügyelet végrehajtásával, valamint az enyhébb végrehajtási szabályok alkalmazhatóságával összefüggésben. A törvény továbbá a Btk.-ból eredő változásokra figyelemmel módosítja az elítélt fogalmára vonatkozó értelmező rendelkezést.

A 85-86. §-hoz

A törvény felhatalmazást ad a Kormánynak rendelet kiadására a büntetőjogi elzárás végrehajtására szolgáló büntetés-végrehajtás intézetek kijelölésre, valamint az ifjúságért felelős miniszter részére, hogy a javítóintézetek rendtartásáról az igazságügyért felelős miniszterrel és a büntetés-végrehajtásért felelős miniszterrel egyetértésben rendeletet alkosson.

A 87. §-hoz

1. A törvény megfelel a gyermekek szexuális bántalmazása, szexuális kizsákmányolása és a gyermekpornográfia elleni küzdelemről, valamint a 2004/68/IB tanácsi kerethatározat felváltásáról szóló 2011. december 13-i, 2011/93/EU európai parlamenti és tanácsi irányelv (a továbbiakban: 2011/93/EU irányelv) 24. cikke előírja, hogy a tagállamokban hatékony bűnmegelőzési programoknak vagy intézkedéseknek kell rendelkezésre állniuk „abból a célból, hogy megelőzzék és minimálisra korlátozzák a gyermekek sérelmére elkövetett, nemi erkölcs elleni bűncselekmények megismétlésének kockázatát. E programoknak és intézkedéseknek - a nemzeti joggal összhangban - bármikor elérhetőeknek kell lenniük a büntetőeljárás bírósági szakaszában a büntetés-végrehajtási intézeten belül és azon kívül.” A törvény ennek megfelelően módosítja a Bv. tvr.-t.

2. A 2011/93/EU irányelv 25. cikke, amely a gyermekpornográfiát tartalmazó vagy azt terjesztő weboldalak elleni intézkedéseket tartalmazza, egyebek mellett a Bv. tvr. módosítását igényli, ennek a törvény 40. §-a tesz eleget.

A 88. §-hoz

A törvény a szövegcsere jogtechnikai megoldásával végzi el azokat a módosításokat, amelyek a Btk. változásaiból erednek és érdemi módosítást nem vetnek fel, továbbá hatályon kívül helyező rendelkezéseket tartalmaz.

A 89-90. §-hoz

A Párizsban, 1957. december 13-án kelt, európai kiadatási egyezmény és kiegészítő jegyzőkönyveinek kihirdetéséről szóló 1994. évi XVIII. törvény 2. cikk (1) pontja rögzíti, hogy kiadatásnak olyan bűncselekmények esetén van helye, amelyek legalább egy évi, vagy ennél súlyosabb szabadságvesztés büntetéssel vagy biztonsági intézkedéssel büntetendők. Hasonlóan fogalmaz meg az Európai Unió tagállamaival folytatott bűnügyi együttműködésről szóló 2012. évi CLXXX. törvény (a továbbiakban: EUtv.) 25. § (2) bekezdése is, amely kimondja, hogy európai elfogatóparancs olyan cselekmények esetén bocsátható ki, amelyeknél a Btk. szerint a büntetési tétel felső határa legalább egyévi szabadságvesztés vagy szabadságelvonással járó intézkedés. Mindkét törvény tehát azt a nemzetközileg elfogadott szabályt vezeti át a hazai joganyagba, hogy az egy évi, vagy azt meghaladó szabadságvesztéssel büntetendő cselekmény szolgálhat a kiadatás alapjául. Ehhez képest viszont eltérő határt állapít meg a nemzetközi bűnügyi jogsegélyről szóló 1996. évi XXXVIII. törvény (a továbbiakban: Nbjt.) hatályos 11. § (2) bekezdése, amely szerint kiadatásnak az egy évet meghaladó szabadságvesztéssel büntetendő cselekmények miatt van helye. E szakasz ugyan ténylegesen a Magyarországról történő kiadatásra vonatkozik, azonban az Nbjt. külföldi államból való kiadatás iránti megkereséssel foglalkozó II. Fejezet 2. Címe, azon belül is elsősorban a 32. § (1) bekezdése erre a szakaszra tekintettel értelmezendő. Nem indokolható viszont, hogy a kiadatásnak a nemzetközi szinten elfogadott, és a magyar joganyagban is több ponton (lásd a fent említett két törvényt) megjelenő határaitól az Nbjt. eltérjen, hiszen ez azon túl, hogy a jogbiztonságot veszélyezteti, jogértelmezési nehézségeket is okoz. Célszerű ezért az Nbjt. 11. § (2) bekezdésének oly módon történő módosítása, hogy az - azzal, hogy nem csak az egy évet meghaladó, hanem az egy évi szabadságvesztéssel büntetendő bűncselekmények esetén is lehetővé tenné a kiadatást - összhangba kerüljön a nemzetközi és az egyéb belső jogi normákkal.

Az új Btk. 33. § (1) bekezdés b) pontja új büntetési nemként állapítja meg az elzárás büntetést. Az új Btk. 46. § (1) bekezdése alapján az elzárás legrövidebb tartama öt, leghosszabb tartama kilencven nap. Ezen új, szabadságelvonással járó büntetési nem jogrendszerbe való bevezetése megkívánja, hogy az Nbjt. olyan rendelkezései is módosításra kerüljenek, amelyek a szabadságától megfosztott kiadni kért személlyel kapcsolatban állapítanak meg rendelkezéseket, és amelyek között ezért nevesíteni szükséges az elzárást is.

A (4) bekezdés szerinti rendelkezés technikai pontosítást tartalmaz. Az Nbjt.-ben szereplő, konkrét Btk.-beli jogszabályi helyre történő utóhivatkozás az új szabályok alapján egyébként sem pontos, továbbá a legújabb jogszabály-szerkesztési elvárások alapján annak használata nem is támogatott, ezért a rendelkezésből az elhagyásra kerül.

Tekintettel arra, hogy az új Btk.-ból kikerül a részben felfüggesztett szabadságvesztésre vonatkozó szabályozás, indokolt az Nbjt.-ben szereplő rendelkezés olyan formában történő módosítása, ahogy az korábban - még a részben felfüggesztett szabadságvesztés bevezetése előtt - szerepelt a törvényben. Az egyes külföldi államokban ismert részben felfüggesztett szabadságvesztés büntetés magyar jog szerinti elismerését a bíróság úgy végzi el, mintha a végrehajtandó szabadságvesztésből az elítéltet feltételes szabadságra bocsátották volna. Ebben az esetben a feltételes szabadság tartama azonos a külföldi bíróság ítéletében megállapított felfüggesztés tartamával, a büntetést pedig a feltételes szabadság így megállapított utolsó napjával kell kitöltöttnek tekinteni. Annak érdekében, hogy az így átalakított hazai büntetés a lehető legnagyobb mértékben megfeleljen a külföldi bíróság által kiszabott részben felfüggesztett szabadságvesztésnek, azaz a magyar jogszabályoknak megfelelő átalakítás során a feltételes szabadság tartama minél inkább megegyezhessen a külföldi bíróság ítéletében megállapított felfüggesztés tartamával, a törvény úgy rendelkezik, hogy ha ennek érdekében az szükséges, akkor el lehet tekinteni az új Btk.-ban meghatározott egyes rendelkezésektől.

A 91. §-hoz

A törvény módosítja a Be. tárgyi hatályra vonatkozó rendelkezésében az új Btk. területi és személyi hatályát meghatározó szabályaira történő utalást.

A 92. §-hoz

A törvény a bűncselekmények, illetve az egyes fejezetek új Btk. szerinti megnevezésének és a törvényi tényállásokat meghatározó rendelkezések megjelölésének megfelelően módosítja a Be.-nek a törvényszék hatáskörét megállapító szabályát.

A 93. §-hoz

A törvény a bűncselekmények új Btk. szerinti megnevezésének és a törvényi tényállásokat meghatározó rendelkezések megjelölésének megfelelően módosítja a Be.-nek az elsőfokú bíróság illetékességét megállapító szabályát. A törvény a törvényszék székhelyén lévő járásbíróság, illetve a Fővárosi Törvényszék területén a Pesti Központi Kerületi Bíróság kizárólagos illetékességét állapítja meg továbbá a gazdasági csalás (új Btk. 374. §), az információs rendszer felhasználásával elkövetett csalás (új Btk. 375. §), a költségvetést károsító bűncselekmények (új Btk. XXXIX. Fejezet), a tiltott adatszerzés és az információs rendszer elleni bűncselekmények (új Btk. XLIII. Fejezet) vonatkozásában.

A 94-95. §-hoz

A törvény a bűncselekmények új Btk. szerinti megnevezésének és a törvényi tényállásokat meghatározó rendelkezések megjelölésének megfelelően módosítja a Be.-nek az ügyészségi nyomozás kizárólagos hatáskörébe tartozó, illetve a Nemzeti Adó- és Vámhivatal által végzett nyomozás hatáskörébe tartozó bűncselekményeket megállapító szabályát.

Emellett a törvény az új Btk. megfelelő rendelkezésére történő utalással módosítja a Be.-nek a külföldön lévő magyar kereskedelmi hajón, illetőleg polgári légi járművön elkövetett bűncselekmény miatt elvégzendő nyomozási cselekmények teljesítésére jogosult személyeket meghatározó szabályát.

A 96. §-hoz

A törvény kiegészíti a jóvátételi munkával azon intézkedések felsorolását, amelyek jogerős kiszabása után a terhelt elítéltnek minősül.

A 97. §-hoz

A törvény az egyes fejezetek új Btk. szerinti megnevezésének és megjelölésének megfelelően módosítja a Be.-nek a soron kívül lefolytatandó eljárásokat megállapító rendelkezését.

A 98-99. §-hoz

A törvény az új Btk.-nak a katona fogalmát meghatározó rendelkezésére történő utalással módosítja a Be.-nek a katona idézésére, értesítésére, illetve a részére történő kézbesítésre vonatkozó szabályát.

A 100-101. §-hoz

A törvény - figyelemmel arra, hogy az új Btk.-ban új tényállásként szerepel a tanúvallomás jogosulatlan megtagadása - módosítja a tanú kihallgatása során a figyelmeztetésére vonatkozó szabályokat és a tanúval szemben alkalmazható kényszerintézkedések körét.

A 102-104. §-hoz

A törvény az új Btk. katona fogalmát meghatározó rendelkezésére történő utalással módosítja a Be.-nek a katona őrizetbe vételére és a katonával szemben elrendelt lakhelyelhagyási tilalomra vonatkozó szabályát, valamint a katona vonatkozásában a házi őrizet elrendelésének szabályát.

A 105. §-hoz

Elektronikus hírközlő hálózat útján számos bűncselekmény elkövethető, így pl. terrorcselekmény, gyermekpornográfia, rasszista cselekmények, csalás, szerzői jogok megsértése, fogyasztó megtévesztése, személyes adattal visszaélés, rágalmazás, becsületsértés, stb. A hatályos rendelkezések között nincs arra jogszabályi előírás, hogy az ilyen jogellenes tartalmat az eljáró hatóság elérhetetlenné tegye. Az adathordozó közeg speciális jellege miatt az elkobzás általános szabályai nem értelmezhetők. Ezért az elektronikus hírközlő hálózaton közzétett jogsértő adattartalom eltávolítása, illetve az ahhoz való hozzáférés megakadályozása érdekében az új Btk. 77. §-ával, 2013. július 1-jével új intézkedési nem kerül bevezetésre, az elektronikus adat végleges hozzáférhetetlenné tétele. Az intézkedést a bíróság rendeli el az eljárást érdemben lezáró határozatában, és annak akkor is helye van, ha az elkövető egyébként nem büntethető, vagy büntethetősége megszűnt, továbbá ha büntetőeljárás konkrét személy ellen nem indult (ez utóbbi esetekben az elrendelésre a Be. 569. §-a szerinti eljárás keretében kerülhet sor).

Ezen intézkedés bevezetésével uniós kötelezettségnek is eleget tesz a magyar jogrendszer. A gyermekek szexuális bántalmazása, szexuális kizsákmányolása és a gyermekpornográfia elleni küzdelemről szóló 2011/93/EU irányelv (a továbbiakban: 2011/93/EU irányelv) 25. cikke alapján kötelezettségünk van az ilyen megkeresések végrehajtására. A 25. cikk (1) bekezdése alapján a tagállamoknak meg kell tenniük a szükséges intézkedéseket a gyermekpornográfiát tartalmazó vagy azt terjesztő, a területükön üzemeltetett weboldalak azonnali eltávolításának biztosítására, valamint törekednek a területükön kívül üzemeltetett hasonló weboldalak eltávolítására. A 25. cikk (2) bekezdése értelmében a tagállamok intézkedéseket tehetnek a gyermekpornográfiát tartalmazó vagy azt terjesztő, a területükön található internetfelhasználókat célzó weboldalakhoz való hozzáférés meggátolására. Ezen intézkedéseket átlátható eljárások keretében kell meghatározni, és megfelelő biztosítékokat kell nyújtaniuk, különösen annak biztosítása érdekében, hogy a korlátozás arra korlátozódjon, ami szükséges és arányos, valamint hogy a felhasználókat tájékoztassák a korlátozás okáról. E biztosítékoknak a bírósági jogorvoslat lehetőségét is magukban kell foglalniuk. A 25. cikk tehát az adattartalom hozzáférhetetlenné tételének két módjaként megkülönbözteti egyrészt a weboldal eltávolítását, másrészt a blokkolást.

Az intézkedés bevezetésével párhuzamosan a büntetőeljárás menetében is indokolt egy olyan új kényszerintézkedés beiktatása a Be.-be, amely a fenti intézkedéshez hasonló célokat szolgál, azonban csak ideiglenes jelleggel akadályozza meg az adathoz való hozzáférést. Erre mindenképpen szükség van, mégpedig a bűncselekmény további megvalósulásának a megakadályozása, a jogsértő állapot megszüntetése érdekében.

A törvény mind a kényszerintézkedésként elrendelhető ideiglenes, mind a végleges hozzáférhetetlenné tétel eljárási és végrehajtási rendjének kialakításakor a 2011/93/EU irányelv 25. cikkében meghatározott adattartalom eltávolításának és a hozzáférés megakadályozásának a lehetőségét is megteremtette.

Az új kényszerintézkedés elrendelésére kizárólag a bíróság jogosult, közvádra induló bűncselekmény gyanúja esetén. A végrehajtásra a bíróság első helyen az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény 2. § lc) pontjában meghatározott tárhelyszolgáltatást végző közvetítő szolgáltatót kötelezi, amelynek a határozat közlésétől számítva egy munkanap áll rendelkezésre az adat visszaállítható módon történő eltávolítására.

A jogi szabályozás a fokozatosság elvére épül, ezért elsősorban a tartalom eltávolítására helyezi a hangsúlyt, annak érdekében, hogy a véleménynyilvánítás szabadságát és az ebből eredő szólás- és a sajtószabadságot, illetve ez utóbbi által felölelt informáltsághoz való jogot, az információk megszerzésének szabadságát csak a szükséges mértékű korlátozás érje. A tárhelyszolgáltató ugyanis a jogszerű tartalmak sérelme nélkül képes eltávolítani a jogsértő tartalmat. A jogsértő tartalom ezzel „lekerül” az internetről, hiszen fizikailag távolították el arról a szerverről, ahol az elérhető volt, és amíg más tárhelyre nem tölti fel a tartalom gazdája, a tartalom elérhetetlen marad.

Végső esetben, ha a tárhelyszolgáltató nem teljesítette az eltávolítási kötelezettségét, vagy annak végrehajtása joghatósági akadályokba ütközik, és indokolt az adattartalomhoz való hozzáférést a magyar felhasználók részéről megakadályozni, csak nagyon szűk körben, meghatározott bűncselekményeknél (gyermekpornográf adattartalom, állam elleni bűncselekmények és a terrorcselekmény), ha az adattartalom e bűncselekményekkel áll összefüggésben, rendelhető el az ún. blokkolás. A hozzáférés megakadályozása nem azonnali eszköz, hanem a fokozatosságot szem előtt tartva kényszerintézkedésként csak akkor rendelhető el, ha a tárhelyszolgáltató nem teljesíti a kötelezettséget, vagy a jogsegély iránti megkeresés harminc napon belül eredményre nem vezetett, és az elektronikus adat a megjelölt három bűncselekménnyel áll összefüggésben, továbbá más eljárásjogi eszközök sem állnak rendelkezésre (a szerver lefoglalása is aránytalan sérelmet okozhat, illetve joghatósági akadályokba ütközhet).

A hozzáférés megakadályozására az elektronikus hírközlési szolgáltatók kötelesek. Az egyszerű adatátvitelt vagy hozzáférést biztosító közvetítő szolgáltató egyben elektronikus hírközlési szolgáltató is, a törvény a Be.-ben az elektronikus hírközlési szolgáltató megnevezést alkalmazza, mert ez illeszkedik az elektronikus hírközlésről szóló törvény terminológiájához. A hozzáférés megakadályozása esetén az adattartalom nem törlődik az internetről, az a tárhelyen továbbra is elérhető lesz, azonban a tárhelyszolgáltató együttműködésének hiányában, illetve külföldi tárhelyszolgáltató esetén, a tartalomhoz való hozzáférés megakadályozása más módon nem megoldható.

Egy adott hozzáférést biztosító elektronikus hírközlési szolgáltató csak a saját ügyfelei számára tenné elérhetetlenné a jogsértő tartalmat, ezért a hatékony végrehajtáshoz az összes hozzáférést biztosító hírközlési szolgáltatót kötelezni kell. A blokkolás esetén - tekintettel arra, hogy nagyszámú hírközlési szolgáltató érintett, akiknek egy meghatározott időponttól kezdve egységesen kell végrehajtaniuk a hozzáférhetetlenné tételt - szükség van a végrehajtás nagyfokú precizitással történő megszervezésére. Tekintettel a kötelezettek nagy számára - közel 400 szolgáltató - és az időszerűségre, célszerű a határozat elektronikus kézbesítése és egy olyan adatbázis létrehozása, amely napra készen tartalmazná a bíróságok által elrendelt blokkolt adattartalmak listáját, a tiltott webhelyeket. Tekintettel az elektronikus hírközlési szolgáltatók feletti felügyeleti jogkörre, a végrehajtás szervezését és ellenőrzését, valamint a központi elektronikus hozzáférhetetlenné tételi határozatok adatbázisának a vezetését a Nemzeti Média- és Hírközlési Hatóságra (a továbbiakban: NMHH) indokolt telepíteni.

Az NMHH a bíróság elektronikus úton megküldött értesítése alapján az elektronikus adathoz való hozzáférés ideiglenes megakadályozására vonatkozó kötelezettséget bevezeti a központi elektronikus hozzáférhetetlenné tételi határozatok adatbázisába, ezzel egyidejűleg a bíróság határozatáról elektronikus úton haladéktalanul értesíti az elektronikus hírközlési szolgáltatókat, amelyek az értesítéstől számított egy munkanapon belül kötelesek az elektronikus adathoz való hozzáférés ideiglenes megakadályozására. Ha valamely elektronikus hírközlési szolgáltató a kötelezettséget nem teljesíti, az NMHH erről haladéktalanul értesíti a bíróságot.

A hozzáférés megakadályozása, azaz az adatszűrés a bíróság által megadott, az elektronikus adat azonosítását és elérhetőségét meghatározó adatok (URL, szükség szerint port, IP cím) átvételével történik. Az elektronikus adat azonosításához szükséges adatokat nem a törvény rögzíti, hanem végrehajtási rendelet fogja meghatározni.

A cél az, hogy a tárhelyszolgáltató teljesítse az eltávolítási kötelezettségét, ezért a kötelezettség kikényszerítése érdekében a bíróság rendbírságot (ennek összege 100 ezer forinttól 1 millió forintig terjedhet) szabhat ki. A rendbírság nem csupán az eltávolításra, hanem az elektronikus adat helyreállítására vonatkozó kötelezettség megszegése esetén és ismételten is kiszabható. A bíróság az elektronikus hírközlési szolgáltató kötelezettségszegése estén is rendbírságot szabhat ki.

A véleménynyilvánítás szabadsága szempontjából garanciális elem, hogy az elektronikus adat ideiglenes hozzáférhetetlenné tételét az eredeti állapot helyreállíthatóságának a meghagyásával kell végrehajtani, tekintettel arra, hogy utóbb az eljárás további menetében a kényszerintézkedés megszüntetésével vagy megszűnésével, vagy éppen annak érdemi lezárásakor, ha az intézkedés elrendelésre nem kerül sor, az elektronikus adat helyreállítható legyen. Az adattartalom visszaállítására, illetve a hozzáférés újbóli biztosítására vonatkozó kötelezettség elmulasztása miatt is szabható ki rendbírság a szolgáltatóval szemben. További garanciális elem, hogy az elektronikus adat ideiglenes hozzáférhetetlenné tételének teljesítésére kötelezett a bíróság megnevezésével és a határozat számának a megjelölésével tájékoztatja a felhasználókat a tartalom eltávolításának vagy a tartalomhoz hozzáférés megakadályozásának a jogalapjáról.

Az elektronikus adat ideiglenes hozzáférhetetlenné tételéről szóló döntés ellen jogorvoslatnak van helye a Be. jogorvoslati rendszere szerint. Mind a tárhelyszolgáltató, illetve hírközlési szolgáltató, mint a kötelezett, mind az elektronikus adattal rendelkezni jogosult a büntetőeljárásban egyéb érdekelt, aki, illetve amely a határozattal szemben jogorvoslattal élhet. Az elektronikus adat ideiglenes hozzáférhetetlenné tételét a vádemelésig a nyomozási bíró, azt követően a büntetőügyben eljáró bíróság rendelheti el. A nyomozási bíró határozata ellen fellebbezés jelenthető be (Be. 215. §), amelyet az illetékes törvényszék bírál el. A törvény szerint a kényszerintézkedés fellebbezésre tekintet nélkül végrehajtható. Ha az elektronikus adat feletti rendelkezésre jogosult ismeretlen (nem azonosítható pontosan), az elektronikus adat ideiglenes hozzáférhetetlenné tétele elrendeléséről szóló határozat hirdetményi kézbesítés útján történő közlésétől számított nyolc napon belül jelenthet be fellebbezést. A bíróság előtti szakaszban az elektronikus adat ideiglenes hozzáférhetetlenné tétele elrendeléséről szóló végzéssel szemben - mint nem ügydöntő határozat ellen (Be. 347. §) - nem halasztó hatályú fellebbezésnek van helye.

Az elektronikus adat eltávolítása és a számítástechnikai rendszer útján rögzített adatok megőrzésére kötelezés együttesen is elrendelhető, ha az elektronikus adat hozzáférhetetlenné tételén túl az elektronikus adatnak, mint bizonyítási eszköznek az adott formában való megőrzése szükséges.

A 106. §-hoz

Az elektronikus adat ideiglenes és végleges hozzáférhetetlenné tétele esetén a bíróság a kötelezettség megszegése esetére a tárhelyszolgáltatóval és az elektronikus hírközlési szolgáltatóval szemben az általános szabályokhoz képest magasabb összegű rendbírság kiszabására jogosult. A törvény ezt az általános szabálytól történő eltérés lehetőségét jeleníti meg ezzel a kiegészítéssel.

A 107. §-hoz

A törvény az új Btk. katona fogalmát meghatározó rendelkezésére történő utalással módosítja a Be.-nek a katona elővezetésére vonatkozó szabályát.

A 108. §-hoz

A törvény az új Btk.-nak a közokirat-hamisítás bűncselekményének törvényi tényállását meghatározó rendelkezésének megjelölésére történő utalással módosítja a Be.-nek a kizárólag e bűncselekménnyel kapcsolatos nyomozás megindításának akadályát meghatározó szabályát.

A 109. §-hoz

A törvény az új Btk. büntethetőséget kizáró okokat meghatározó, megfelelő rendelkezéseinek megjelölésére történő utalással módosítja a Be.-nek a feljelentés elutasítására vonatkozó egyes szabályait.

Emellett a törvény a Be. módosításával kizárja a feljelentés elutasításának lehetőségét abban az esetben is, ha az elektronikus adat végleges hozzáférhetetlenné tétele elrendelésének lehet helye, kivéve, ha az erre irányuló eljárás lefolytatásához a bizonyítékok rendelkezésre állnak.

A 110. §-hoz

A törvény az új Btk. kábítószer birtoklásával kapcsolatos büntethetőséget megszüntető okot meghatározó rendelkezésének megjelölésére történő utalással módosítja a Be.-nek a gyanúsított kihallgatására vonatkozó megfelelő szabályát.

A 111. §-hoz

A törvény az új Btk. gyermekkorral, mint a büntethetőséget kizáró egyik okkal kapcsolatos rendelkezésének megjelölésére történő utalással módosítja a Be.-nek a nyomozás megszüntetésre vonatkozó, megfelelő szabályát.

A 112. §-hoz

A törvény az új Btk. megrovással kapcsolatos rendelkezésének megjelölésére történő utalással módosítja a Be.-nek a megszüntetett nyomozás folytatásának elrendelésére vonatkozó szabályát.

A 113. §-hoz

A törvény az új Btk. tényállásainak megfelelően módosítja a titkos adatszerzés Be.-beli szabályait.

A 114. §-hoz

Az elektronikus adat ideiglenes hozzáférhetetlenné tétele bevezetése miatt szükséges a Be. 215. §-ának módosítása, indokolt ugyanis - kiemelkedően a gyermek-pornográf adattartalom esetén -, hogy a rendelkezés fellebbezésre tekintet nélkül végrehajtandó legyen.

A 115. §-hoz

A törvény az új Btk. kábítószer birtoklásának bűncselekményét meghatározó, megfelelő rendelkezésének megjelölésére történő utalással módosítja a Be.-nek az e bűncselekménnyel kapcsolatos vádirat tartalmára vonatkozó szabályát.

A 116. §-hoz

A törvény az egyes fejezetek új Btk. szerinti megnevezésének megfelelően módosítja a Be.-nek azon rendelkezését, amely meghatározza, hegy mely bűncselekmények esetében lehet helye közvetítői eljárásnak.

A törvény az új Btk.-nak a tevékeny megbánással kapcsolatos rendelkezésének megjelölésére történő utalással módosítja a Be.-nek a közvetítői eljárásra utalás feltételeit meghatározó és a közvetítői eljárás megszüntetésére vonatkozó szabályát.

A 117-119. §-hoz

A törvény az új Btk. kábítószer birtoklásával kapcsolatos büntethetőséget megszüntető okot meghatározó rendelkezésének megjelölésére történő utalással módosítja a Be. egyes szabályait.

A 120. §-hoz

A törvény az egyes fejezetek új Btk. szerinti megnevezésének megfelelően módosítja a Be.-nek a zártcélú távközlő hálózat útján kihallgatás feltételeit meghatározó rendelkezését.

A 121. §-hoz

A törvény az ítélet és az ügydöntő végzés rendelkező részének tartalmi elemei között - részben az új Btk. rendelkezéseire figyelemmel - kiemelten tünteti fel a feltételes szabadságra bocsátás lehetséges időpontjának megjelölését, illetve felfüggesztett szabadságvesztés büntetés vonatkozásában a próbaidő esetleges meghosszabbodását.

A 122. §-hoz

A törvény az új Btk. kábítószer birtoklásával kapcsolatos büntethetőséget megszüntető okot meghatározó rendelkezésének megjelölésére történő utalással módosítja a Be. egyes szabályait.

A 123. §-hoz

A törvény az új Btk. megfelelő rendelkezéseinek megjelölésére történő utalással módosítja a Be.-nek az eljárás bíróság általi, a megindításhoz szükséges feljelentés hiányában történő felfüggesztésére vonatkozó szabályát.

A törvény az új Btk. kábítószer birtoklásával kapcsolatos büntethetőséget megszüntető okot meghatározó rendelkezésének megjelölésére történő utalással módosítja a Be.-nek az eljárás bíróság általi felfüggesztésére vonatkozó szabályát.

A törvény a bűncselekmény új Btk. szerinti megnevezésének és a törvényi tényállásokat meghatározó rendelkezések megjelölésének megfelelően módosítja a Be.-nek a tartási kötelezettség elmulasztásával kapcsolatban az eljárás bíróság általi felfüggesztésére vonatkozó szabályát.

A 124. §-hoz

A törvény az új Btk. megrovással kapcsolatos rendelkezésének megjelölésére történő utalással módosítja a Be.-nek az eljárás bíróság általi, a tárgyalás előkészítése során történő megszüntetésére vonatkozó szabályát.

A törvény az új Btk.-nak a tevékeny megbánással kapcsolatos, megfelelő rendelkezésének megjelölésére történő utalással módosítja a Be.-nek az eljárás bíróság általi, a tárgyalás előkészítése során történő megszüntetésére vonatkozó szabályát.

A 125-126. §-hoz

A törvény az új Btk. megrovással kapcsolatos rendelkezésének megjelölésére történő utalással módosítja a Be.-nek a megrovás foganatosítására, illetve a tárgyalás előkészítése során rendelkezésre álló jogorvoslati lehetőségre vonatkozó szabályát.

A 127. §-hoz

A törvény kiegészíti a jóvátételi munkával azon, az eljárás befejezését jelentő esetköröket, amikor a bíróságnak az előzetes letartóztatást, a lakhelyelhagyási tilalmat, a házi őrizetet, a távoltartást, illetőleg az ideiglenes kényszergyógykezelést meg kell szüntetnie, és nyomban intézkednie kell a vádlott szabadlábra helyezéséről.

A 128. §-hoz

Gyakorlati visszajelzések alapján, a közérdekű munka kijelölése folyamatának meggyorsítása érdekében indokolt, hogy az elítélt már a jogerős ítélet meghozatalakor nyilatkozzék arról, hogy a lakóhelyén vagy a tartózkodási helyén kéri kijelölni a közérdekű munka végzésére szolgáló munkahelyet, mert ez határozza meg az eljáró pártfogó felügyelői szolgálat illetékességét.

A 129. §-hoz

A törvény a jóvátételi munkával kiegészíti azoknak az intézkedéseknek a körét, amelyeket a bíróság a bűnösséget megállapító ítéletében alkalmaz.

A 130. §-hoz

A törvény pontosítja a Be. 331. § (4) bekezdését, és a felmentés alapját képező okok közül törli a büntethetőséget megszüntető okot, tekintettel arra, hogy a felmentés alapját csak büntethetőséget kizáró ok képezheti, büntethetőséget megszüntető ok esetén az eljárást meg kell szüntetni. Kibővíti továbbá a felmentés esetén alkalmazható intézkedések körét - az új Btk. rendelkezéseire figyelemmel - az elektronikus adat végleges hozzáférhetetlenné tételével.

A 131. §-hoz

A törvény az új Btk.-nak a tevékeny megbánással és a büntethetőséget megszüntető egyéb okkal kapcsolatos, megfelelő rendelkezésének megjelölésére történő utalással módosítja a Be.-nek az eljárás bíróság általi, a tárgyalás során történő megszüntetésére vonatkozó szabályát.

A 132. §-hoz

A törvény a Be. módosításával a bíróság számára lehetővé teszi egyes eljárás megszüntetési okok esetén az elektronikus adat végleges hozzáférhetetlenné tételének elrendelését és azt is, hogy az eljárás megszüntetését követően bekövetkező, meghatározott ok esetében a korábbi ügydöntő határozat elektronikus adat végleges hozzáférhetetlenné tételét kimondó rendelkezését hatályában fenntartsa.

A 133. §-hoz

A törvény - az új Btk. rendelkezéseire figyelemmel - módosítja a súlyosítási tilalom rendelkezéseit [a részben felfüggesztett szabadságvesztésre vonatkozó szabályokat mellőzi, illetve az elzárást nevesíti a Be. 354. § (4) bekezdés b) pontjában].

A törvény továbbá a másodfokú bíróság számára lehetővé teszi, hogy ha az első fokú bíróság az elektronikus adat végleges hozzáférhetetlenné tételéről a törvényi kötelezettség ellenére nem rendelkezett és a tényállás a döntéshez szükséges adatokat tartalmazza, erről rendelkezzen akkor is, ha a terhelt terhére nem jelentettek be fellebbezést.

A 134-137. §-hoz

A törvény az elektronikus adat végleges hozzáférhetetlenné tétele intézkedésre tekintettel módosítja Be. egyes szabályait.

A 138-139. §-hoz

A törvény az új Btk.-nak a szabadságvesztés végrehajtása felfüggesztése kizártságának eseteivel kapcsolatos rendelkezésének megjelölésére történő utalással módosítja a Be.-nek a megfelelő felülvizsgálati okra vonatkozó szabályát, illetve a felülvizsgálati eljárás során hozható, a megtámadott határozatot megváltoztató határozatra vonatkozó, megfelelő szabályát.

A 140. §-hoz

A törvény az új Btk.-nak a fiatalkorú fogalmát meghatározó rendelkezésére történő utalással módosítja a Be.-nek a fiatalkorúak elleni büntetőeljárás során alkalmazható rendelkezéseit meghatározó szabályát.

A 141-142. §-hoz

A törvény - figyelemmel arra, hogy az új Btk. a bűncselekmény elkövetésekor tizennegyedik életévét be nem töltött fiatalkorúval szemben csak intézkedés alkalmazását teszi lehetővé - kiegészíti a fiatalkorúak előzetes letartóztatására vonatkozó szabályokat.

A 143. §-hoz

A törvény az új Btk.-ra tekintettel módosítja a Be. 459. §-át.

A 144. §-hoz

A törvény az új Btk. katona fogalmát meghatározó rendelkezésére történő utalással és a katonai bűncselekmények fejezete megjelölésének megfelelően módosítja a Be.-nek a katonai büntetőeljárás hatályára vonatkozó szabályát.

A 145. §-hoz

A törvény a Be. 16. §-ának módosítására tekintettel módosítja a 16. § (1) bekezdés egyes pontjaira történő utalást.

A 146. §-hoz

A törvény mellőzi a Be. 474. § (4) bekezdésében a szövetséges fegyveres erők vonatkozásában a Btk.-ra való utalást, tekintettel arra, hogy a szövetséges fegyveres erők meghatározásában a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény az irányadó.

A 147. §-hoz

A törvény az új Btk.-nak a katonák esetében érvényesülő büntethetőséget megszüntető okot meghatározó rendelkezésére történő utalással módosítja a Be.-nek a feljelentés katonai büntetőeljárásban történő elutasítására vonatkozó szabályát.

A 148. §-hoz

A törvény az új Btk.-nak a katonák esetében érvényesülő büntethetőséget megszüntető okot meghatározó rendelkezésére történő utalással módosítja a Be.-nek az eljárás katonai büntetőeljárásban történő megszüntetésére vonatkozó szabályát.

A 149. §-hoz

A törvény az új Btk.-nak az elkövető halálával és a kegyelemmel, mint a büntethetőséget megszüntető okokkal kapcsolatos rendelkezésének megjelölésére történő utalással módosítja a Be.-nek a bűnügyi költség magánvádas eljárásban történő viselésére vonatkozó szabályát.

A 150. §-hoz

A törvény az új Btk.-nak a büntetés enyhítésével kapcsolatos, megfelelő rendelkezésének megjelölésére történő utalással módosítja a Be.-nek a büntetés tárgyalásról lemondás esetén történő kiszabására vonatkozó szabályát.

A 151. §-hoz

A törvény a hatályos Btk. és új Btk. bűnszervezet fogalmát meghatározó és a büntetésnek a tárgyalásról lemondás esetén történő kiszabására vonatkozó rendelkezéseire történő utalással módosítja a Be.-nek a büntetés tárgyalásról lemondás esetén együttműködő terhelttel szemben történő kiszabására vonatkozó szabályát.

A 152. §-hoz

A büntetőeljárásról szóló 1998. évi XIX. törvény lemondás a tárgyalásról című XXVI. fejezetének a 2011. évi LXXXIX. törvénnyel történt újraszabályozása során az 537. § új alcímet kapott „A tárgyalásról lemondás együttműködő terhelt esetén” szöveggel, azonban az „Ügyész eljárása” alcím a módosítást követően nem szerepel a szövegben. Ez a törvényszerkesztés arra az értelmezésre ad lehetőséget, hogy a Be. 537-540. §-ai csak az együttműködő terhelt esetére vonatkozó tárgyalásról lemondásra szabályoznak, miközben a fejezet többi rendelkezéséből az következik, hogy a tárgyalásról lemondás nem kizárólag azzal a terhelttel szemben alkalmazható, aki a bűncselekményt bűnszervezetben (Btk. 137. § 8. pont) követte el, és a nyomozás során az ügy, illetve más büntetőügy bizonyításához hozzájárulva, az ügyésszel, illetve a nyomozó hatósággal jelentős mértékben együttműködött.

Ez az értelmezési zavar kiküszöbölhető azzal, ha a 2011. augusztus 13-át megelőző szabályozáshoz hasonlóan az 538-540. §-ok az „Az ügyész eljárása” alcím alá tartoznak, és az „A tárgyalásról lemondás együttműködő terhelt esetén” alcím kizárólag az 537. §-ra vonatkozik.

Mivel a fenti probléma már jelenleg is jogalkalmazási nehézségeket okoz, indokolt azt mihamarabb feloldani, ezért a módosítás szerint ez a rendelkezés 2013. január 1-jén lép hatályba.

A 153-154. §-hoz

A törvény módosítja a tárgyalás mellőzésével kiszabható büntetések, illetve intézkedések körét, az új Btk. rendelkezéseivel összhangban lehetővé teszi sportrendezvények látogatásától való eltiltás büntetés kiszabását, illetve jóvátételi munka és elektronikus adat végleges hozzáférhetetlenné tétele intézkedés alkalmazását a tárgyalás mellőzésével folytatott eljárásban.

A 155. §-hoz

A törvény a nemzetközi jogon alapuló mentesség eljárási szabályait kiegészíti a jelenleg a Btk.-ban szereplő rendelkezésekkel, tekintettel arra, hogy azt az új Btk. nem tartalmazza.

A 156. §-hoz

A törvény a bűncselekmények, illetve az egyes fejezetek új Btk. szerinti megnevezésének és a törvényi tényállásokat meghatározó rendelkezések megjelölésének megfelelően módosítja a Be.-nek a kiemelt jelentőségű ügyek körét megállapító szabályát.

A 157. §-hoz

A Be. egy új XXVIII/B. fejezettel egészül ki, amely a vagyon-visszaszerzési eljárást szabályozza azzal, hogy a fejezet az általános szabályokhoz képest a különös szabályokat állapítja meg.

A vagyon-visszaszerzési eljárást nyomozó hatóságként a rendőrség vagyon-visszaszerzési hatósága folytatja le. Általános szabályként fogalmazza meg a törvény, hogy a vagyon-visszaszerzési hatóságnak az ügyész, illetve a nyomozó hatóság csak olyan adatot adhat át, amely eljárása lefolytatásához szükséges. A törvény ezzel is egyértelművé teszi, hogy a vagyon-visszaszerzési eljárás a nyomozáshoz képest kisegítő jellegű, a vagyon-visszaszerzési hatóság a nyomozás során beszerzett adatokból csak azokat ismerheti meg, amelyek az elkobzás vagy vagyonelkobzás alá eső dolog, vagyon felderítéséhez és biztosításához szükséges.

A Be. 554/P. §-a a fejezet általános rendelkezéseit tartalmazza, míg az 554/Q. § szól a nyomozás mellett, azzal párhuzamosan folytatható vagyon-visszaszerzési eljárásról. Az 554/R. § pedig a bíróság ügydöntő határozatában jogerősen alkalmazott elkobzás, vagyonelkobzás alá eső dolog vagy vagyon visszaszerzése érdekében folytatható nyomozásról rendelkezik.

A vagyon-visszaszerzési eljárás hivatalból nem indítható, csak az ügyész, illetve a nyomozó hatóság megkeresésére folytatható le, természetszerűleg csak akkor, ha arra az adott szerv igényt tart. Amennyiben a büntetőjogi felelősséget vizsgáló nyomozó hatóság a Nemzeti Adó- és Vámhivatal (a továbbiakban: NAV), úgy a vagyon-visszaszerzési eljárás lefolytatása érdekében, a NAV erre vonatkozó megkeresését követően a két nyomozó hatóság vezetőjének közös nyomozócsoport létrehozásában állapodhat meg.

A vagyon-visszaszerzési eljárás nem független a büntetőjogi felelősség kérdésében folytatott nyomozástól, hanem ahhoz kapcsolódik. Miután a büntetőeljárás fő kérdése továbbra is a terhelt büntetőjogi felelősségének megállapítása, a vagyon-visszaszerzési hatóság által végzett bármilyen eljárási cselekmény csak az ügyész előzetes tájékoztatásával végezhető azzal, hogy őrizetbe vételt nem rendelhet el, és gyanúsítottat nem hallgathat ki, de annak kihallgatásán jelen lehet és kérdést tehet fel.

Figyelemmel arra, hogy a többi személyi szabadságot elvonó vagy korlátozó kényszerintézkedés alkalmazásának előfeltétele az őrizetbe vétel, így szükségtelen az alkalmazásuk tiltására vonatkozóan rendelkezni.

A vagyon-visszaszerzési hatóság eljárását azzal fejezi be, hogy az eljárása során keletkezett iratokat a nyomozó hatóságnak küldi meg a büntetőjogi felelősség tárgyában folytatott nyomozás irataihoz csatolás érdekében. Ennek időbeli korlátja a nyomozást befejező iratismertetés, hiszen a terheltnek minden, a vádemelés alapjául szolgáló irat megismerését lehetővé kell tenni.

A szabályozás különbséget tesz aszerint, hogy az eljárás mely szakaszában kerül elő az elkobzás és a vagyonelkobzás alá eső dolog. A törvény egyrészt rendelkezik arról az esetről, amikor a bíróság ügydöntő határozatában ugyan rendelkezett az elkobzásról, illetve a vagyonelkobzásról, az azonban eredményre nem vezetett. Ilyen eset fordulhat elő pl. elkobzás esetében akkor, amikor az érdekelt őrizetében hagyott dolog kikerül az érdekelt őrizetéből és nem található meg. Vagyonelkobzás esetében ez az eset áll fenn például akkor, amikor a vagyonelkobzás alá eső vagyon nem lelhető fel, és a bíróság pénzösszegben rendeli el ezt az intézkedést. A törvény szerint ez esetben a bírósági végrehajtó a végrehajtási eljárás eredménytelensége esetén, a végrehajtás szüneteléséről készült jegyzőkönyvet megküldi az ügyésznek, aki elrendeli a vagyon-visszaszerzési eljárást. Figyelemmel arra, hogy ez esetben már egy jogerős döntést követő eljárásról van szó, így kifejezetten indokolt, hogy az eljárást az ügyész indítsa meg.

A bíróság ügydöntő határozatának jogerőre emelkedését követően folytatott vagyon-visszaszerzési eljárásban az őrizetbe vétel elrendelésén, valamint a terhelt kihallgatásán túl titkos adatszerzés sem végezhető, erről azonban kifejezetten rendelkezni nem szükséges, hiszen a Be. e jogintézményekre vonatkozó szabályainak alkalmazása a feltételek fennállásának hiányában fogalmilag kizárt.

Amennyiben ezen eljárás során előkerül a szóban forgó dolog vagy vagyon, úgy azt le kell foglalni, illetve annak zár alá vételét kell elrendelni. A vagyon-visszaszerzési hatóság, illetve az ügyész a lefoglalás, illetve a zár alá vétel megszüntetését követően a vagyonelkobzás alá eső dolgot vagy vagyont a bírósági végrehajtónak adja át, amely intézkedéssel lezárul az eljárás.

Amennyiben az eljárás során nem lelhető fel az elkobzás vagy a vagyonelkobzás alá eső dolog, illetve vagyon, úgy az ügyész, illetve a vagyon-visszaszerzési hatóság azt határozattal megszünteti, amely döntés ellen jogorvoslatnak nincs helye.

A törvény végső határidőt szab a bíróság ügydöntő határozatának jogerőre emelkedését követően egyrészt a vagyon-visszaszerzési eljárás elrendelésére, másrészt az elkobzás vagy vagyonelkobzás alá eső vagyon vagy dolog felkutatása érdekében folytatható eljárás lefolytatására. A vagyon-visszaszerzési eljárás az elkövetett bűncselekmény büntetési tétele felső határának megfelelő idő elteltével nem rendelhető el. Ha a büntetési tétel felső határa kevesebb, mint öt év, a vagyon-visszaszerzési eljárás a bíróság ügydöntő határozatának jogerőre emelkedését követő öt év elteltével nem rendelhető el. Életfogytig tartó szabadságvesztéssel is büntethető bűncselekmény esetén a vagyon-visszaszerzési eljárás megindításának nincs időbeli korlátja. A vagyon-visszaszerzési eljárás az elrendelésétől számított két évig terjedhet.

A bíróság ügydöntő határozatának jogerőre emelkedését követően folytatott vagyon-visszaszerzési eljárás során felmerült bűnügyi költséget az állam viseli.

A 158. §-hoz

A törvény a hatályos Btk.-nak és az új Btk.-nak a szabadságvesztés végrehajtási fokozatait megállapító és a szabadságvesztés kiszabásakor eggyel enyhébb vagy szigorúbb fokozat meghatározását lehetővé tevő rendelkezéseire történő utalással módosítja a Be.-nek a szabadságvesztés végrehajtási fokozatának utólagos megállapítására vonatkozó szabályát.

A 159. §-hoz

A törvény a hatályos Btk.-nak és az új Btk.-nak a feltételes szabadságra bocsátás legkorábbi időpontja elhalasztását meghatározó rendelkezéseire történő utalással módosítja a Be.-nek életfogytig tartó szabadságvesztés esetén a feltételes szabadságra bocsátás legkorábbi időpontjának elhalasztására vonatkozó szabályát.

A 160. §-hoz

A törvény a hatályos Btk.-nak és az új Btk.-nak a visszaeső pártfogó felügyelet alatt állását kimondó, illetve a pártfogó felügyelet esetén előírható külön magatartási szabályokkal kapcsolatos rendelkezéseire történő utalással módosítja a Be.-nek a pártfogó felügyelet utólagos elrendelésére vonatkozó szabályait.

A 161. §-hoz

A törvény a hatályos Btk.-nak és az új Btk.-nak a próbaidő meghosszabbításáról vagy a próbára bocsátást kimondó rendelkezés hatályon kívül helyezéséről szóló rendelkezéseire történő utalással módosítja a Be.-nek a próbára bocsátás esetén történő eljárásra vonatkozó szabályait.

A 162. §-hoz

A törvény rendelkezik a jóvátételi munkával kapcsolatos különleges eljárásról. Erre akkor kerülhet sor, ha az elítélt a jóvátételi munka elvégzését nem igazolta vagy a pártfogó felügyelet magatartási szabályait súlyosan megszegte. Ebben az esetben az alapügyben eljárt bíróság hivatalból vagy az ügyész indítványára tárgyaláson, ítélettel határoz a jóvátételi munka végzését előíró rendelkezés hatályon kívül helyezéséről és büntetést szab ki, fiatalkorúval szemben javítóintézeti nevelést is elrendelhet. Egészségügyi ok miatt az elítélt kérelmére ítélettel határoz a jóvátételi munka igazolása határidejének meghosszabbításáról. A törvény a bíróság határozata elleni fellebbezésre az ügydöntő határozat elleni jogorvoslatra vonatkozó rendelkezéseket rendeli alkalmazni.

A 163. §-hoz

A törvény a Be. módosításával kiegészíti az elkobzásra, a vagyonelkobzásra, és a lefoglalt dologról történő rendelkezésre irányuló különleges eljárást az elektronikus adat végleges hozzáférhetetlenné tételéről való rendelkezés lehetőségével.

A 164. §-hoz

A törvény módosítja a Be.-nek az utólagos elkobzásra, mint különleges eljárásra vonatkozó szabályait azzal, hogy eljárási okként határozza meg azt is, amikor a jogerős bírósági ügydöntő határozat nem a törvénynek megfelelően rendelkezett az elkobzásról vagy a vagyonelkobzásról, valamint arról, amikor a vagyon-visszaszerzési eljárás eredményeként az elkobzást, illetve a vagyonelkobzást nem azzal a személlyel szemben kell a Btk. 74. § (2) vagy (3) bekezdése alapján elrendelni, akivel szemben az elkobzást vagy a vagyonelkobzást elrendelték. A törvény emellett kiegészíti az utólagos elkobzásra irányuló különleges eljárást az elektronikus adat végleges hozzáférhetetlenné tételéről való rendelkezés lehetőségével is.

A törvény elhagyja a „tárgyalás alapján” szövegrészt, mivel a tárgyalás mellőzése jogintézménye esetén is lehetőség van ezen intézkedések alkalmazására.

A 165. §-hoz

A törvény az új Btk. felfüggesztett szabadságvesztés végrehajtását kötelezővé tevő, megfelelő rendelkezéseire történő utalással módosítja a Be.-nek a próbaidőre felfüggesztett szabadságvesztés végrehajtásának utólagos elrendelésére vonatkozó szabályait.

A 166. §-hoz

A törvény - az új Btk. rendelkezéseire figyelemmel - az összbüntetési eljárás vonatkozásában módosítja a Be. összbüntetésbe foglalásra vonatkozó rendelkezéseit.

A 167. §-hoz

A törvény az új Btk.-nak a házi őrizet kiszabott szabadságvesztésbe, elzárásba, közérdekű munkába és pénzbüntetésbe történő beszámítását meghatározó rendelkezésére történő utalással módosítja a Be.-nek e beszámítással kapcsolatos rendelkezés különleges eljárásban történő felülvizsgálatára vonatkozó szabályait.

A 168. §-hoz

A törvény az új Btk.-nak a törvényi mentesítést és az előzetes bírósági mentesítést meghatározó, megfelelő rendelkezéseire történő utalással módosítja a Be.-nek a bírósági mentesítésre vonatkozó szabályait.

A 169-170. §-hoz

Az új Btk. új büntetési nemként bevezeti az elzárást és a sportrendezvények látogatásától való eltiltást, továbbá a kitiltást is büntetésként határozza meg, új intézkedésként pedig bevezeti a jóvátételi munka jogintézményét. Erre figyelemmel a törvény módosítja a kártalanítás szabályait.

A 171. §-hoz

A törvény módosítja a szabadságvesztés büntetés végrehajtása halasztásának feltételeit. Nem egy esetben a két évet kevéssel meghaladó végrehajtandó szabadságvesztésre ítélt terhelt, aki a büntetésének jelentős részét előzetes letartóztatásban kitöltötte, indokolatlanul esik el a halasztás lehetőségétől, ezért a törvény a halasztás feltételét nem a kiszabott büntetés tartamához, hanem a még hátralévő büntetés hosszához igazítja.

Nem teszi kötelezővé a törvény a halasztás engedélyezéséhez az állapotos nők esetében a terhesség bizonyítására igazságügyi orvos-szakértői vélemény beszerzését, tekintettel arra, hogy a halasztásnak ez a feltétele nem tartozik a szakértői bizonyítás körébe.

A 172. §-hoz

A végrehajtás során a bíróság feladatait tartalmazó rendelkezések közé a törvény - az új Btk. rendelkezéseire figyelemmel - bevezeti az elzárás végrehajtásának elhalasztására vonatkozó szabályokat. Az elzárás végrehajtása halasztásának szabályait a szabadságvesztés végrehajtásának elhalasztására vonatkozó szabályokhoz hasonlóan állapítja meg. A törvény is rendelkezik arról az esetről, amikor az elzárás végrehajtásának elhalasztása iránti kérelem olyan időben érkezik meg, hogy annak elintézésére már nincs lehetőség. A törvény ebben az esetben szabályozza azt, hogy a tanács elnöke a kérelem elbírálását mellőzi, ha pedig az elzárás végrehajtását már megkezdték, a kérelmet továbbítja a büntetés-végrehajtási intézetnek, hogy az szükség esetén intézkedjék a kérelemnek a félbeszakítás iránti kérelemként történő elintézéséről.

A végrehajtás során a bíróság feladatait tartalmazó rendelkezések közé a törvény - a hatályos Btk. és az új Btk. rendelkezéseire figyelemmel - bevezeti a közérdekű munka végrehajtásának elhalasztására vonatkozó szabályokat is. A közérdekű munka végrehajtása halasztásának szabályait a szabadságvesztés végrehajtásának elhalasztására vonatkozó szabályokhoz hasonlóan állapítja meg. A törvény is rendelkezik arról az esetről, amikor a közérdekű munka végrehajtásának elhalasztása iránti kérelem olyan időben érkezik meg, hogy annak elintézésére már nincs lehetőség. A törvény ebben az esetben szabályozza azt, hogy a tanács elnöke a kérelem elbírálását mellőzi, ha pedig a közérdekű munka végrehajtását már megkezdték, a kérelmet továbbítja a büntetés-végrehajtási bírónak, hogy az szükség esetén intézkedjék a kérelemnek a félbeszakítás iránti kérelemként történő elintézéséről.

A 173. §-hoz

A törvény - a hatályos Btk. és az új Btk. rendelkezéseire, illetve a Be.-nek a bíróság és az ügyész feladatai a végrehajtás során a bíróság feladatait tartalmazó rendelkezések módosítására figyelemmel - a halasztás és a részletfizetés engedélyezésének eljárási szabályait módosítja, és jogorvoslatot biztosít az elzárás és a közérdekű munka elhalasztása tárgyában hozott határozatok ellen is.

A 174. §-hoz

A törvény a Be. módosításával megteremti az elektronikus adat végleges hozzáférhetetlenné tételének a hozzáférés végleges megakadályozásával történő végrehajtásának lehetőségét. A törvény az eljárást - tekintve, hogy ez a jogintézmény az érdemi határozat végrehajtásához kapcsolódik -, a Be. XXX. Fejezetében helyezi el. Az elrendelésről az érdemi határozat jogerőre emelkedésekor nyomban dönteni kell, ha kényszerintézkedésként is az elektronikus adat hozzáférhetetlenné tételét rendelte el a bíróság, és a hozzáférés megakadályozása továbbra is indokolt, annak érdekében, hogy a védelem a jogsértő adattartalommal szemben folyamatos legyen. Ennek elrendeléséről az a bíróság rendelkezik, amely előtt az érdemi határozat jogerőre emelkedett.

Az érdemi határozat jogerőre emelkedését követően a hozzáférhetetlenné tétel elrendelésére a törvény minden bűncselekmény esetén lehetőséget biztosít, mivel erre akkor kerülhet sor, ha a bíróság jogerős határozatával már megállapította a bűncselekmény elkövetését, és az állami büntetőigény érvényesítése érdekében a jogsértő adattartalom eltávolítása szükséges. Ez esetben már nem tehető különbség a véleménynyilvánítás szabadsága korlátozására figyelemmel a szükségesség-arányosság szempontjából aszerint, hogy milyen bűncselekmény útján valósult meg a jogsértés, a bíróság által megállapított jogsértő adattartalom eltávolítása a büntető igény érvényesítéséhez tartozik. A rendelkezés garanciális elemként megtartja a végrehajtás fokozatosságát, mint az ideiglenes hozzáférhetetlenné tétel esetében, de ebben a szakaszban már meg kell kísérelni a végrehajtást a tárhelyszolgáltató bírságolása révén kikényszeríteni, és csak ennek eredménytelensége esetén van helye az elrendelésnek.

A törvény a határozattal szemben - az adat felett rendelkezni jogosult részére is - jogorvoslati lehetőséget biztosít.

A végleges hozzáférhetetlenné tétel végrehajtásának rendje megegyezik a törvény ideiglenes blokkoláséval, és a kötelezettség elmulasztása esetén helye van rendbírság kiszabásának is.

A 175. §-hoz

A törvény - az új Btk. rendelkezéseire figyelemmel - a jóvátételi munka vonatkozásában is lehetővé teszi a kegyelem iránti előterjesztést.

A 176. §-hoz

A törvény a hatályos Btk. és az új Btk. a megrovás, a próbára bocsátás, a jóvátételi munka, a javítóintézeti nevelés és hozzátartozó fogalmát meghatározó rendelkezéseire történő utalással módosítja a Be. egyes értelmező rendelkezéseit.

A 177. §-hoz

Az Országgyűlési Őrség 2013. január 1-jével kezdi meg működését. Figyelemmel arra, hogy az Országgyűlésről szóló 2012. évi XXXVI. törvény (a továbbiakban: Ogytv.) 127. § (1) bekezdése értelmében fegyveres szerv, 128. § (1) bekezdése szerint személyi állományának egy része a fegyveres szervek hivatásos állományú tagjainak szolgálati viszonyáról szóló törvényben meghatározott hivatásos állományú, valamint arra is, hogy a hatályos Btk. 122. § (1) bekezdésének 2013. január 1-jei módosítása értelmében (továbbá az új Btk. törvény szerinti módosítása alapján) az Országgyűlési Őrség hivatásos állományú tagja katona, így szükséges megteremteni azon katonai vétségek esetében a parancsnoki nyomozás lehetőségét, amely a Be. 474. § (2) bekezdés b) pontja, (3)-(4) bekezdése értelmében nem tartozik a katonai ügyész hatáskörébe.

A 178. §-hoz

Tekintettel arra, hogy a Be. titkos adatszerzésre vonatkozó rendelkezései az Alaptörvény 46. cikk (6) bekezdése alapján sarkalatosnak minősülnek, a törvény egy új §-t (sarkalatossági záradék) illeszt a Be.-be.

A 179. §-hoz

A 2011/93/EU irányelv 25. cikke a gyermekpornográfiát tartalmazó vagy azt terjesztő weboldalak elleni intézkedéseket tartalmazza, ez egyebek mellett a Be. módosítását igényli, ennek a törvény 106., 164. és 175. §-a tesz eleget. A büntető anyagi jogi rendelkezéseket az új Btk. 77. §-a vezeti be.

A 180. §-hoz

A lefoglalás, illetve a bűnjelkezelés szabályozása az utóbbi években jelentősen megnehezedett, bonyolulttá vált, részben azért, mert a Be. 151. § (2) bekezdése helyébe lépett az a rendelkezés, amely a lefoglalást kiterjeszti a nyomozó hatóság által saját segédanyagainak és eszközeinek a felhasználásával létrehozott dolgokra, azokra a dolgokra, amelyeket valamely tárgyról vagy tárgyból úgy különítenek el, hogy értéke nincs és önmagában hasznavehetetlen, és azokat a dolgokra is, amelyek gazdátlannak tekintendők.

A törvény ezért a BH2008. 296 számú eseti döntésben kifejtettekkel összhangban visszatér a 2009. évi LXXXIII. törvény által bevezetett módosítást megelőző szabályhoz, amely szerint a nyomokat és az anyagmaradványokat az eljárás során nem kell lefoglalni.

A 181. §-hoz

A Jszbt. 2. §-ának módosítása azon nemzetközi ajánlás miatt vált indokolttá, amelynek értelmében nem állhat fenn az a követelmény, hogy csak akkor alkalmazhatók intézkedések a jogi személlyel szemben, ha a bűncselekmény elkövetése a jogi személy javára előny szerzését célozta vagy eredményezte. Tekintettel arra, hogy a jogi személy felelősségének megállapításához a jogi személyt logikailag valamilyen módon kapcsolni kell a bűncselekményhez. Ez a kapcsolódási pont eddig kizárólag a jogi személy érdeke volt, ami nyilvánvalóan valamilyen előnyt jelent számára.

A fent említett nemzetközi ajánlások azonban megjegyzik, hogy vannak olyan bűncselekmények (pl. a terrorizmus finanszírozása), amelyek a jogi személy számára nem járnak előnnyel. Erre tekintettel a jogalkotó az előnyszerzéssel kapcsolatos rendelkezések fenntartása mellett egy új logikai kapcsot illeszt a törvénybe, ez pedig a jogi személy felhasználásával történő elkövetés. A terrorizmus finanszírozása kapcsán pl. elképzelhető, hogy a jogi személyt arra használja fel az elkövető, hogy az anyagi eszközöket rajta keresztül gyűjtse, szolgáltassa stb. Ez remélhetőleg megoldja a nemzetközi szervek által többször jelzett problémát.

A 182. §-hoz

A nemzetközi vizsgálatok által jelzett másik nagy probléma az a törvényi feltétel, amely szerint ahhoz, hogy a jogi személy büntetőjogi felelőssége megállapítható legyen, meg kell állapítani a természetes személy elkövető (vezető tisztségviselő, képviseletre feljogosított tag stb.) büntetőjogi felelősségét. Ez utóbbi azonban nem állapítható meg minden esetben.

A probléma megoldása érdekében a jogalkotó lényegesen kitágítja azon esetek körét, amikor a jogi személlyel szemben intézkedés alkalmazásának akkor is helye lehet, ha a bűncselekményt elkövető természetes személy büntetőjogi felelőssége nem állapítható meg, bár az hogy bűncselekmény történt, egyértelmű.

Ezen esetek a következők:

a) az elkövető kiléte a nyomozásban nem volt megállapítható, ezért a nyomozó hatóság vagy az ügyész a nyomozást felfüggesztette,

b) az ügyész a nyomozást azért szüntette meg, mert nem a gyanúsított követte el a bűncselekményt, vagy a nyomozás adatai alapján nem volt megállapítható, hogy a bűncselekményt a gyanúsított követte el,

c) a bíróság a felmentő ítéletében megállapította, hogy nem a vádlott követte el a bűncselekményt, vagy az eljárás adatai alapján nem volt megállapítható, hogy a bűncselekményt a vádlott követte el,

d) az elkövető a halála, kóros elmeállapota, tevékeny megbánása, illetve kényszer vagy fenyegetés miatt nem büntethető, vagy

e) az elkövető ismeretlen helyen tartózkodása, illetve tartós, súlyos betegsége vagy a bűncselekmény elkövetése után bekövetkezett elmebetegsége miatt vele szemben az eljárást felfüggesztették.

Mindegyik fent felsorolt esetben az intézkedés alkalmazásának feltétele, hogy a jogi személy és a bűncselekmény között a két logikai kapocs közül (előny vagy a jogi személy felhasználásával történő elkövetés) az egyik fennálljon.

A 183. §-hoz

A Jszbt. 10. § (1) bekezdésének módosítását az tette szükségessé, hogy a törvény új eljárási szabályokat vezet be a nyomozás megszüntetése és felfüggesztése esetén, lehetővé téve ezek kapcsán is a jogi személlyel szemben intézkedés alkalmazását.

A 184. §-hoz

E módosítást az teszi szükségessé, hogy bővült azon esetek köre, amikor a természetes személy büntetőjogi felelőssége nem állapítható meg [pl. a Jszbt. módosított 3. § (2) bekezdésében foglalt büntethetőséget kizáró vagy megszüntető ok áll fenn stb.], ám a jogi személlyel szemben intézkedés alkalmazásának helye lehet.

Az ennek megfelelő új szabályokat ezért meg kell jeleníteni az eljárás megszüntetése esetén a tárgyalás előkészítése során, az elsőfokú, másodfokú és harmadfokú bírósági eljárásban, a perújítás, a felülvizsgálat és a törvényesség érdekében bejelentett jogorvoslat esetében is. A jogalkotó célja az volt, hogy az eljárás e felsorolt szakaszaiban is érvényesüljenek a módosított 3. § (2) bekezdésében foglalt rendelkezések.

A 185. §-hoz

A jogalkotó egy új 16/A. §-sal egészíti ki a törvényi szabályozást. Az új rendelkezés lényege, hogy a bíróság az ügyész indítványára a tárgyalás előkészítése vagy a tárgyalás megkezdése után is alkalmazhat a jogi személlyel szemben intézkedést, ha az eljárást az elkövető ismeretlen helyen tartózkodása, illetve tartós, súlyos betegsége vagy a bűncselekmény elkövetése után bekövetkezett elmebetegsége miatt felfüggesztették fel.

A 186-191. §-hoz

E módosításokat az teszi szükségessé, hogy bővült azon esetek köre, amikor a természetes személy büntetőjogi felelőssége nem állapítható meg [pl. a Jszbt. módosított 3. § (2) bekezdésében foglalt büntethetőséget kizáró vagy megszüntető ok áll fenn stb.], ám a jogi személlyel szemben intézkedés alkalmazásának helye lehet.

Az ennek megfelelő új szabályokat ezért meg kell jeleníteni az eljárás megszüntetése esetén a tárgyalás előkészítése során, az elsőfokú, másodfokú és harmadfokú bírósági eljárásban, a perújítás, a felülvizsgálat és a törvényesség érdekében bejelentett jogorvoslat esetében is. A jogalkotó célja az volt, hogy az eljárás e felsorolt szakaszaiban is érvényesüljenek a Jszbt. módosított 3. § (2) bekezdésében foglalt rendelkezések.

A 192. §-hoz

Azokra az esetekre vonatkozóan, amikor a jogi személlyel szemben intézkedés alkalmazásának lehet helye, de az ügyész vagy a nyomozó hatóság a természetes személlyel szemben folytatott nyomozást a fent felsorolt okok valamelyike miatt felfüggesztette vagy megszüntette, a törvény új eljárási szabályokat határoz meg. A jogalkotó a Be. különleges eljárásokkal kapcsolatban megfogalmazott szabályokhoz hasonló rendelkezéseket fogalmaz meg a nyomozás felfüggesztése, illetve megszüntetése esetére.

Ebben az esetben, ha a nyomozást az ügyész vagy a nyomozó hatóság a természetes személlyel szemben a Jszbt. 3. § (2) bekezdésében foglalt valamely ok miatt függeszti fel vagy szünteti meg, de a nyomozás során adat merült fel arra vonatkozóan, hogy a jogi személlyel szemben intézkedés alkalmazásának lehet helye, az ügyész indítványára az intézkedés alkalmazásáról a bíróság végzéssel dönt.

A 193. §-hoz

A jogszabályszerkesztésről szóló 61/2009. (XII. 14.) IRM rendelet 7. § (4) bekezdése szerint az „illetőleg” kötőszó a jogszabály tervezetében nem alkalmazható. Erre tekintettel e § az itt felsorolt bekezdésekben az „illetőleg” szövegrész helybe az „illetve” kifejezést illeszti be.

A Jszbt. 5. § (3) bekezdésében az ítélet helyett a bíróság határozatára kell utalni, mivel a jogi személlyel szemben intézkedést - különös tekintettel a törvény szerinti módosításokra - nem csak ítéletben, hanem végzésben is alkalmazhat.

A Jszbt. 7. §-ának (1) bekezdése és a 13. §-ának (1) bekezdése - figyelemmel arra, hogy a jelenleg hatályos törvény a jogi személlyel szembeni intézkedést különleges eljárásban nem teszi lehetővé - kötelező jelleggel rögzíti azt, hogy az intézkedésről a terhelt ellen folytatott eljárásban kell határozni, az intézkedés alkalmazását az ügyész a vádiratban indítványozza. A törvény 191. §-ára figyelemmel a hivatkozott, kógens rendelkezések módosítása indokolt azzal, hogy ezeket a szabályokat csak e törvény eltérő rendelkezése hiányában kell alkalmazni.

A (2) bekezdés a Jszbt. hatályukat vesztő rendelkezéseit sorolja fel. A törvény elhagyja a 7. § (3) bekezdését. Erre azért van szükség, mert a (3) bekezdésben foglalt rendelkezést a (2) bekezdés tulajdonképpen már magába foglalja. Erre tekintettel ez a duplikáció értelmezési nehézségeket okoz, amelynek kiküszöbölése mindenképpen indokolt.

A 194. §-hoz

Az új Btk. 29. § (1) bekezdésében foglaltakra tekintettel, miszerint a közvetítői eljárást megelőzően is lehet jóvátételt teljesíteni, szükséges a büntető ügyekben alkalmazható közvetítői tevékenységről szóló 2006. évi CXXIII. törvény kiegészítése.

A 195. §-hoz

A 2009. évi XLVII. törvény (a továbbiakban: Bnytv.) 4. § (2) bekezdését érintő módosítások indoka az, hogy az utóbbi időben elszaporodtak az olyan névváltoztatások, amikor a nagykorú kérelmező anyja is nevet változtat, amely változtatást át is vezetik a nagykorú gyermek születési anyakönyvi bejegyzésében és a polgárok személyi adatainak és lakcímének nyilvántartásában is, illetve kiadják az új okmányokat.

A 196-197. §-hoz

E §-ok az új Btk. 2013. július 1-jei hatályba lépéséhez kapcsolódó, ahhoz szükséges, valamint a jelenleg hatályos Btk.-hoz kapcsolódó pontosításokat tartalmazó módosító rendelkezéseket tartalmazzák.

A bűnügyi nyilvántartás rendszer, valamint a bűnügyi és biometrikus adatok nyilvántartása két különböző szerv kezelésében lévő, egymástól elkülönült nyilvántartás, adattartalmuk tekintetében azonban szorosan összefüggnek egymással. Egyes szervek, amelyek a bűnügyi nyilvántartási rendszer adatai tekintetében - akár közvetlen hozzáférés, akár adatigénylés útján - adatátvételre jogosultak, nem jogosultak megismerni a bűnügyi és biometrikus adatok nyilvántartásban kezelt adatokat. Példának okáért a nyomozó hatóság, a Nemzetközi Bűnügyi Együttműködési Központ (a továbbiakban: NEBEK) vagy a büntetés-végrehajtás szervezete számára feladatainak ellátása során nélkülözhetetlen információt jelent annak a ténynek az ismerete, hogy a terhelt vonatkozásában az ujj- és tenyérnyomat vagy DNS mintavétel eredményes volt-e, vagyis a szakértői nyilvántartó szerv rendelkezik-e érvényes mintával. Ezt az információt tartalmazzák a szakrendszeri azonosító kódok. Jelenleg azonban csak a mintavétel tényét tartalmazza a bűnügyi nyilvántartás. Mindezekre tekintettel szükséges a szakrendszeri azonosító kódoknak a bűnügyi nyilvántartások adattartalmába történő felvétele, amelyek pusztán a minta sikeres feldolgozásának tényéről tartalmaznak információt.

A 198. §-hoz

A járművezetéstől eltiltást nem kizárólag az ítélet jogerejétől lehet számítani, hanem adott esetben a vezetői engedély visszavonásától, ez utóbbi esetkör azonban azt eredményezheti, hogy a bűnügyi nyilvántartó szerv nem tudja pontosan meghatározni a járművezetéstől eltiltás leteltének napját, hiszen ezen információval az elsőfokú közlekedési hatóságként eljáró települési jegyző rendelkezik. Erre figyelemmel indokolt megjeleníteni az adatközlők között az ügyben eljáró első fokú közlekedési hatóságot.

A 199-200. §-hoz

E §-ok az új Btk. 2013. július 1-jei hatályba lépéséhez kapcsolódó, ahhoz szükséges, valamint a jelenleg hatályos Btk.-hoz kapcsolódó pontosításokat tartalmazó módosító rendelkezéseket tartalmazzák.

A 201. §-hoz

A járművezetéstől eltiltást nem kizárólag az ítélet jogerejétől lehet számítani, hanem adott esetben a vezetői engedély visszavonásától, ez utóbbi esetkör azonban azt eredményezheti, hogy a bűnügyi nyilvántartó szerv nem tudja pontosan meghatározni a járművezetéstől eltiltás leteltének napját, hiszen ezen információval az elsőfokú közlekedési hatóságként eljáró települési jegyző rendelkezik. Erre figyelemmel indokolt megjeleníteni az adatközlők között az ügyben eljáró elsőfokú közlekedési hatóságot.

A 202-207. §-hoz

E §-ok egyrészt az új Btk. 2013. július 1-jei hatályba lépéséhez kapcsolódó, ahhoz szükséges, valamint a jelenleg hatályos Btk.-hoz kapcsolódó pontosításokat tartalmazó módosító rendelkezéseket tartalmazzák.

A 208. §-hoz

E § a fentieken túlmenően beemeli a büntetőeljárás alá vont személyek DNS-profiljainak nyilvántartásába azoknak az adatait, akik ellen dolog elleni erőszakkal vagy közveszély színhelyén, két évig terjedő vagy annál súlyosabb szabadságvesztéssel büntetendő vagyon elleni bűncselekmény miatt folyik büntetőeljárás.

A 209-210. §-hoz

A Bnytv. értelmében a büntetőeljárás alá vont személyek és elítéltek DNS-profilját a szakértői nyilvántartó szerv kijelöléséről szóló 131/2009. (VI. 19.) Korm. rendelet értelmében a Bűnügyi Szakértői és Kutatóintézet (a továbbiakban: BSZKI) határozza meg. A BSZKI infrastrukturális sajátosságai okán a feladatot ellátni nem tudja, sem megfelelő eszközparkja, sem megfelelő számú személyzete nincs a profilok előállításához. A BSZKI ezért jelenleg közbeszerzési pályázat útján kötött adatfeldolgozói szerződés keretében egy magánvállalkozás segítségét veszi igénybe, amely előállítja a terheltek DNS-profilját. A nyilvántartás egyéb feladatait a BSZKI végzi. Sem a BSZKI, sem a vele szerződésben álló fél laborja nem akkreditált annak ellenére, hogy az akkreditáció 2013. november 30. napjától kriminalisztikai DNS-ügyben a laboratóriumi tevékenységet végző igazságügyi szakértők akkreditálásáról szóló 2009/905/IB tanácsi kerethatározat, valamint a DNS-profil meghatározásának szakmai-módszertani követelményeiről szóló 19/2010. (IV. 30.) IRM rendelet értelmében kötelező lesz. Az igazságügyért felelős miniszter irányítása alatt álló Igazságügyi Szakértői és Kutató Intézetek (a továbbiakban: ISZKI) Nemzeti Akkreditációs Testület által akkreditált, jól felszerelt igazságügyi genetikai laborral rendelkezik. A BSZKI megfelelő szakmai tudással, nemzetközi kapcsolatokkal és tapasztalattal rendelkezik ahhoz, hogy a terhelti DNS-profilok nyilvántartását vezesse, azonban a profil-létrehozási adatfeldolgozói feladatokat célszerű lenne a kihasználatlan ISZKI laborba telepíteni, és ezáltal biztosítani a feladat magas szakmai színvonalú, megfelelő sebességű elvégzését, egyidejűleg garantálva a DNS-profilok biztonságát.

A 211. §-hoz

A módosítás célja, hogy a nemzetközi információcserére feljogosított NEBEK a nemzetközi szerződésekből - köztük a Prümi Egyezményből - származó feladatait hatékonyabban és gyorsabban láthassa el. Tekintettel arra, hogy a NEBEK jelenleg is a bűnügyi nyilvántartási rendszer teljes adatköre vonatkozásában jogosult az adatátvételre, a módosítás nem az adatok körét, hanem kizárólag az adatátvétel módját érinti. A közvetlen hozzáférési jogosultságával a NEBEK közreműködő szerv igénybevétele és plusz időráfordítás nélkül, azonnal megismerheti a feladatai ellátásához szükséges információkat.

A 212. §-hoz

A Bnytv. 69. § (2) bekezdését érintő módosítások indoka az, hogy az utóbbi időben elszaporodtak az olyan névváltoztatások, amikor a nagykorú kérelmező anyja is nevet változtat, amely változtatást át is vezetik a nagykorú gyermek születési anyakönyvi bejegyzésében és a polgárok személyi adatainak és lakcímének nyilvántartásában is, illetve kiadják az új okmányokat.

A 213. §-hoz

A törvény 153-154. §-ában található módosításhoz kapcsolódóan kiegészíti a Bnytv. felhatalmazó rendelkezését.

A 214. §-hoz

Az új Btk. 2013. július 1-jei hatályba lépéséhez kapcsolódó, ahhoz szükséges, valamint a jelenleg hatályos Btk.-hoz kapcsolódó pontosításokat tartalmazó módosító rendelkezéseket tartalmazza.

A 215-233. §-hoz

A törvény az alábbiak szerint módosítja a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvényt (a továbbiakban: Szabs. tv.).

Az állami büntetőigény érvényesítése érdekében indokolt megteremteni annak a jogszabályi feltételeit, hogy a bűncselekmény elkövetése miatt kiszabott közérdekű munka végrehajtására elegendő kijelölhető munkahely álljon rendelkezésre, és hogy az más, enyhébb szankciók végrehajtása miatt ne enyésszen el.

Az új Btk.-ban a kéjelgés megnevezést a prostitúció váltja fel, ezt szükséges átvezetni a Szabs. tv.-en is (tiltott kéjelgés helyett tiltott prostitúció lesz szabálysértés).

A hamis statisztikai adatszolgáltatás nem bűncselekmény az új Btk. szerint (és a törvény a dekriminalizálást már 2013. február 1-jével végrehajtja), ezért szükséges a szabálysértési szankcionálás lehetőségének megteremtése. Jelenleg a statisztikáról szóló 1993. évi XLVI. törvény (a továbbiakban: Sttv.) 9/A. §-a rendelkezik a szabályszegés gondatlan elkövetésének szankcionálásáról, azonban furcsa és racionális indokokkal nehezen alátámasztható eredményre vezetne, ha a szándékos hamis adatszolgáltatás szabálysértés, míg a gondatlan elkövetés közigazgatási bírsággal büntethető cselekmény lenne. Erre tekintettel indokoltnak tűnik az Sttv. ezen rendelkezéseinek átfogalmazása és egyúttal a szabálysértésként történő szankcionálás megteremtése is az alábbiak szerint.

A törvény szerint a magatartás (a valóságnak meg nem felelő statisztikai adat szolgáltatása vagy az adatszolgáltatással kapcsolatban a valóságnak meg nem felelő felvilágosítás adása) a vezető beosztású vagy fontosabb ügyekben intézkedésre hivatott hivatalos személy által elkövetett esetekben szabálysértési elzárás büntetéssel is szankcionálható, míg egyéb személyek által elkövetett esetekben csak pénzbírság büntetés szabható ki. A vezető beosztású vagy fontosabb ügyekben intézkedésre hivatott hivatalos személy olyan alanyi kör, amelyiknél szükséges lehet a fokozott szigor fenntartása.

A vezető beosztású hivatalos személy fogalma nem igényel különösebb magyarázatot, ezt minden esetben az adott ágazati jogszabályok meghatározzák. Fontosabb ügyekben intézkedésre hivatott hivatalos személy az, akinek döntései az állampolgárok jogait vagy jogos érdekeit jelentős mértékben befolyásolják, illetve ilyen jellegű döntéseket önállóan előkészítenek.

A földmérési jel megrongálása és a határjelrongálás dekriminalizálása a Szabs. tv. 177. § módosítását igényli.

A földmérési jel vagy az államhatár megjelölésére szolgáló jel elvitele, áthelyezése vagy elmozdítása továbbra is szabálysértést fog képezni, csakúgy, mint annak megrongálása vagy megsemmisítése, de csak. legfeljebb ötvenezer forintos rongálási kárig. Efölötti kárt okozó szándékos rongálás esetén bűncselekmény miatt kell felelősségre vonni az elkövetőt.

Az új Btk. 325. § (2) bekezdés a) és e) pontja kizárólag a csekély mennyiséget meghaladó lőszerre vonatkozóan szankcionál. Az ez alatti mennyiségre elkövetett jogsértés sem maradhat szankcionálatlan, ezért indokolt a módosítás.

A fogyasztóvédelemről szóló 1997. évi CLV. törvény (a továbbiakban: Fgytv.) 16/A. § (2) bekezdése alapján „[t]ilos tizennyolcadik életévét be nem töltött személy részére szexuális terméket értékesíteni, illetve kiszolgálni”. Az Fgytv. 45/A. § (1) bekezdése alapján pedig „[a] fogyasztóvédelmi hatóság ellenőrzi az e törvényben és - a szerződés létrejöttére, érvényességére, joghatásaira és megszűnésére vonatkozó rendelkezések kivételével - a végrehajtására kiadott jogszabályokban foglalt rendelkezések betartását, és eljár azok megsértése esetén”.

A kereskedelmi tevékenységek végzésének feltételeiről szóló 210/2009. (IX. 29.) Korm. rendelet [a továbbiakban: 210/2009. (IX. 29.) Korm. rend.] 20. §-a határozza meg továbbá a szexuális termékekkel kapcsolatos forgalmazási tilalmakat a következők szerint:

„20. § (1) Szexuális terméket kirakatban elhelyezni, közszemlére tenni tilos.

(2) Nevelési-oktatási, gyermek- és ifjúságvédelmi intézmény, valamint vallás gyakorlására szolgáló egyházi létesítmény bármely bejáratától számított 200 méteres közúti (közterületi) távolságon belül szexuális termék nem forgalmazható.

(3) Szexuális termék - a szexuális termék forgalmazására szakosodott üzletek kivételével - csak zárt csomagolásban, a többi terméktől elkülönítve forgalmazható.”

A 210/2009. (IX. 29.) Korm. rend. 26. § (1) bekezdése rögzíti, hogy „[a] fogyasztóvédelmi hatóság jár el a fogyasztóvédelemről szóló 1997. évi CLV. törvény (a továbbiakban: Fgytv.) szabályai szerint a 18. § (1) bekezdés a)-f) és h)-i) pontja, (2) és (3) bekezdése, a 19. §, a 20. §, valamint a 23. § szerinti rendelkezések megsértése esetén”.

Mindezek alapján a Szabs. tv. 192. §-ában jelenleg szabályozott cselekmények esetében teljesül a Szabs. tv. 2. § (4) bekezdésében foglalt feltétel, vagyis az adott cselekmény elkövetése esetén a fogyasztóvédelmi hatóság közigazgatási bírságot szabhat ki. Erre tekintettel a törvény újra megállapítja a Szabs. tv. 192. §-át.

A kábítószerekkel és pszichotróp anyagokkal, valamint az új pszichoaktív anyagokkal végezhető tevékenységekről, valamint ezen anyagok jegyzékre vételéről és jegyzékeinek módosításáról szóló 66/2012. (IV. 2.) Korm. rendeletben foglaltak érvényesítése érdekében szükséges a kábítószer-rendészeti szabálysértés tényállásának módosítása.

Az új Btk.-ban külön bűncselekményként szerepel az egészségügyi termék hamisítása, amely részben lefedi a gyógyszerrendészeti szabálysértés tényállásban foglalt elkövetési magatartásokat, ezért ez utóbbi módosítása szükséges.

Az új Btk. 58. §-ában foglalt új büntetés (a sportrendezvények látogatásától való eltiltás) szabályainak megszegését - a szabálysértési kitiltáshoz hasonlóan - a Szabs. tv. 201. §-ában indokolt szankcionálni. Ugyanitt jelenik meg új tényállásként a sportrendezvényen vagy sportlétesítményben való tiltott tartózkodás.

Az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvény 143. § (2) bekezdése szerint „[a] panaszost, illetőleg a bejelentőt - a (4) bekezdésben foglaltak kivételével - nem érheti hátrány a panasz, illetőleg a közérdekű bejelentés megtétele miatt”. A közérdekű bejelentő üldözése szintén nem szerepel 2013. február 1-jétől az 1978. évi IV. törvényben (és az új Btk.-ban sem), annak szabálysértésként történő szankcionálása azonban szükséges, hiszen annak hiányában a kisebb súlyú hatósági, hivatali „bosszúállások” esetén a jogrendszer kivizsgálatlanul és szankció nélkül hagyná ezen esetköröket, amely nagymértékben borzolhatja az érintett polgárok és környezetük igazságérzetét, és a hatóságokba vetett bizalom rombolására is alkalmasak lehetnek. Mindezek alapján a Szabs. tv. büntetni rendeli azon esetkört, amikor a közérdekű bejelentőt bűncselekményi szintet el nem érő hatósági retorzió éri.

A sajtórendészeti vétség szabálysértési fenyegetettsége szintén indokolt, ugyanis az új Btk. 72. § (2) bekezdése szerint el kell kobozni azt a sajtóterméket, amelyben a bűncselekmény megvalósul, ezért indokolt szankcionálni azon magatartást, amikor elkobzás alá eső terméket továbbra is terjeszteni kívánnak.

A Szabs. tv. XXV. Fejezetének jelenlegi címe nem megfelelő, mivel a 166. és 167. alcímek nem vámmal kapcsolatos szabálysértést tartalmaznak, hanem az előbbi kereskedelmi, az utóbbi pedig pénzügyi szabálysértést. Erre tekintettel a törvény e fejezet megjelölését „Pénzügyi és kereskedelmi szabálysértések” címre változtatja.

Figyelemmel arra, hogy az új Btk. 462. §-a rögzíti, hogy nem bűncselekmény, hanem szabálysértés valósul meg, ha a rossz minőségű termék forgalomba hozatalát vagy a versenytárs utánzását százezer forintot meg nem haladó értékre követik el, szükséges a Szabs. tv. módosítása, amely megállapítja ezen esetekben a szabálysértést.

A Szabs. tv. 232. §-a szerint az árdrágítás szabálysértés csak akkor valósul meg, ha az áru értéke a százezer forintot nem haladja meg. Figyelemmel arra, hogy az új Btk. nem szankcionálja e cselekmény elkövetését, e fölötti érték esetén nem lenne helye felelősségre vonásnak, ezért szükséges a módosítás.

Tekintettel arra, hogy az új Btk. vásárlók megkárosítása tényállást nem tartalmaz, szükséges a Szabs. tv. kiegészítése.

Mivel az új Btk. értékhatárhoz köti mind a szerzői vagy szerzői joghoz kapcsolódó jogok megsértését, mind az iparjogvédelmi jogok megsértését, indokolt e bűncselekményekhez kapcsolódóan új szabálysértési tényállások megállapítása.

A készpénz-helyettesítő fizetési eszközzel visszaélés tényállásból kiváló információs rendszer felhasználásával elkövetett csalás (új Btk. 375. §) bűncselekménye a kár okozásával megvalósul (függetlenül a kár mértékétől), ezért a Szabs. tv. 177. § (1) bekezdés b) pontjából a készpénz-helyettesítő fizetési eszközzel visszaélés tényállásra való utalást törölni szükséges.

A Szabs. tv. 139. § (2) és (4) bekezdésében, valamint 140. § (3)-(5) bekezdésében foglaltak végrehajtási szabályok, ezért a törvény azokat a Bv. tvr.-ben helyezi el.

A 234-240. §-hoz

A Schengeni Információs Rendszer második generációja keretében történő információcseréről, továbbá egyes rendészeti tárgyú törvények ezzel, valamint a Magyary Egyszerűsítési Programmal összefüggő módosításáról szóló 2012. évi CLXXXI. törvény (a továbbiakban: SIS II törvény) 2012. november 30-án került kihirdetésre. Erre figyelemmel indokolt, hogy az EUtv.-ben a SIS II törvényt felváltó új jogszabályra történjen a hivatkozás, illetve az adatok részletes felsorolásával a törvény azt is egyértelművé teszi, hogy a figyelmeztető jelzés mely esetekben egyenértékű az európai elfogatóparanccsal.

Az új Btk. 33. § (1) bekezdés b) pontja új büntetési nemként állapítja meg az elzárás büntetést. Az új Btk. 46. § (1) bekezdése alapján az elzárás legrövidebb tartama öt, leghosszabb tartama kilencven nap. Ezen új, szabadságelvonással járó büntetési nem jogrendszerbe való bevezetése megkívánja, hogy az EUtv. olyan rendelkezései is módosításra kerüljenek, amelyek a szabadságától megfosztott személlyel kapcsolatban állapítanak meg rendelkezéseket, és amelyek között ezért nevesíteni szükséges az elzárást is.

A 241-247. §-hoz

Az új Btk. 33. § (1) bekezdés h) pontja új büntetési nemként vezeti be a sportrendezvények látogatásától való eltiltást. Az új Btk. 58. § (1)-(2) bekezdése szerint a bíróság az elkövetőt a sportrendezvényen való részvétel, az odamenetel vagy az onnan történő távozás során a sportrendezvénnyel összefüggésben elkövetett bűncselekmény miatt eltilthatja bármelyik sportszövetség versenyrendszerében megrendezésre kerülő sportrendezvény látogatásától, vagy bármelyik sportlétesítménybe való belépéstől, amikor az valamely sportszövetség versenyrendszerében megrendezett sportesemény helyszínéül szolgál. Az eltiltás legrövidebb tartama egy év, leghosszabb tartama öt év.

Az új Btk. 63. § (1) bekezdés c) pontja új intézkedésként bevezeti a jóvátételi munkát. Eszerint, a bíróság a vétség, valamint a háromévi szabadságvesztésnél nem súlyosabban büntetendő bűntett miatt a büntetés kiszabását egy évre elhalaszthatja, és jóvátételi munka végzését írja elő, ha alaposan feltehető, hogy a büntetés célja így is elérhető. A jóvátételi munka tartamát órákban kell meghatározni, annak legkisebb mértéke huszonnégy, legnagyobb mértéke százötven óra.

A jóvátételi munka a próbára bocsátáshoz hasonló intézkedési nem. Az új Btk. 68. §-a értemében ugyanis ha az elkövető a jóvátételi munka elvégzését egy éven belül megfelelően igazolja, büntethetősége megszűnik. Ha azonban az elkövető a jóvátételi munka elvégzését nem igazolja, vagy a pártfogó felügyelet szabályait súlyosan megszegi, a bíróság büntetést szab ki.

Ezen új büntetés, illetve intézkedés jogrendszerbe történő bevezetése megkívánja, hogy az EUtv. olyan rendelkezései is módosításra kerüljenek, amelyek kifejezetten az ilyen szankciók tagállamok közötti kölcsönös elismerésére vonatkozó szabályokat tartalmazzák.

A 248-250. §-hoz

Az EUtv. módosítása az új Btk. megváltozott számozása miatt szükséges.

A 251. §-hoz

Az új Btk.-ban szereplő új tényállások alapján szükséges elvégezni az EUtv. egyes mellékleteinek módosítását abból a célból, hogy az érintett kerethatározatokban megjelölt bűncselekményeknek a magyar jog szerint megfeleltethető bűncselekmények a jogalkalmazók számára iránymutatásként rendelkezésre álljanak.

A 252. §-hoz

Az egyes közlekedési tárgyú törvények módosításáról szóló 2012. évi CXIX. törvény (a továbbiakban: 2012. évi CXIX. törvény) 14. §-a 2013. július 1-jével módosítja a közúti közlekedésről szóló 1988. évi I. törvényt (a továbbiakban: Kkt.): megalkotja a közúti ellenőr intézményét. Mivel a közúti ellenőrrel szembeni alkalmazási feltételek részben büntetőjogi vonatkozásúak, e jogintézmény bevezetésekor figyelemmel kell lenni mind a hatályos, mind az új Btk. előírásaira, a 2012. évi CXIX. törvény elfogadásakor azonban a jogalkotó az új Btk.-ra való hivatkozást elmulasztotta. Tekintettel arra, hogy a fenti rendelkezések és az új Btk. is hatálybalépése egybeesik, a törvény a jogbiztonság érdekében úgy rendelkezik, hogy a 2012. évi CXIX. törvény 14. §-a nem lép hatályba, egyúttal a törvény maga vezeti be a fenti módosításokat, immár az új Btk.-ra történő hivatkozásokkal együtt.

A 253-254. §-hoz

A törvény a hatályos Btk. 2013. június 30-i hatályvesztésére tekintettel módosítja a közkegyelem gyakorlásáról szóló törvényeket.

A 255. §-hoz

Több mint félszáz olyan törvény található a jogrendszerben, amely egy vagy több büntető anyagi jogi rendelkezésre utal. Ezek nagy része a munkavállaláshoz, illetve valamely tevékenység engedéllyel történő végzéséhez kapcsolódik: több foglalkozás gyakorlásánál és az engedélyezési eljárások során kizáró feltételként szerepel a bűncselekmény elkövetése miatti hátrányos jogkövetkezmények alatt állás, illetve előírás a mentesítést követő két, három, stb. év eltelte. Mivel az új Btk.-ban részben eltérő az egyes bűncselekmények megnevezése (pl. egyes tényállások összevonásra, mások szétválasztásra kerültek), illetve más ezek megjelölése (a § száma) is, ezeket a külön törvényekben is javítani kell, emellett azonban a 2013. július 1-jét megelőző időszakra vonatkozó jogszabályi rendelkezések (a korábban elkövetett bűncselekményre figyelemmel a hatályos Btk.-ra való utalás) továbbra is alkalmazandóak.

A 256. §-hoz

A hamis statisztikai adatszolgáltatás nem bűncselekmény az új Btk. szerint (és a törvény a dekriminalizálást már 2013. február 1-jével végrehajtja), annak gondatlan elkövetése az Sttv. 9/A. §-a szerint közigazgatási bírsággal büntethető cselekmény. A Szabs. tv. módosítása mellett a törvény - a dekriminalizálásra tekintettel - az Sttv.-t. is módosítja, miszerint egyes magatartások (részben a hatályos szabályozással megegyezően, részben azt megváltoztatva) közigazgatási bírsággal sújtandó szabályszegések lesznek.

A 257. §-hoz

Az Önkéntes Kölcsönös Biztosító Pénztárakról szóló 1993. évi XCVI. törvény módosítását az új Btk. 2013. július 1-jei hatályba lépése teszi szükségessé, erről részletesebben ld. a 179. §-hoz fűzött indokolást.

A 258. §-hoz

A Rendőrségről szóló 1994. évi XXXIV. törvény (a továbbiakban: Rtv.) módosítása - az új Btk. miatti kiegészítések mellett - az alábbiakra tekintettel szükséges.

A törvény elvégzi az Rtv. szükséges módosításait annak érdekében, hogy a vagyon-visszaszerzési hatóság a rendőrség részeként tevékenykedhessen és ennek keretében titkos információgyűjtést is végezhessen, továbbá hogy a bíróság ügydöntő határozatának jogerőre emelkedését követően folytatott eljárásában bírói engedélyhez nem kötött titkos információgyűjtést tudjon folytatni.

Az új Btk. bevezeti a sportrendezvények látogatásától való eltiltást, mint új büntetési nemet. Ennek indoka a sportrendezvényeken és az azokkal összefüggésben elkövetett bűncselekmények elszaporodottsága. A végrehajtást a rendőrség ellenőrzi. E tevékenységével összefüggésben a rendőrség kezeli a sportrendészeti nyilvántartás hatálya alá tartozó adatokat. Tekintettel arra, hogy a Sport tv. újonnan beiktatott rendelkezése egyértelműen rögzíti, hogy a sportrendezvényen történő részvételből való kizárás hatálya alatt állók tekintetében a sportrendészeti nyilvántartás mely adatokat tartalmazza, az ottani felsorolás elemeit indokolt átvezetni az Rtv. 91/J. § (1) bekezdés b) pontjában is.

Az Európa Tanácsnak az egészségügyi termékek hamisításáról és más hasonló bűncselekményekről - ideértve a közegészség veszélyeztetését is - szóló Egyezményére tekintettel a titkos információgyűjtés körébe fel szükséges venni az egészségügyi termék hamisítása (új Btk. 186. §) bűncselekményt is.

A 259. §-hoz

A bírósági végrehajtásról szóló 1994. évi LIII. törvény (a továbbiakban: Vht.) módosításával a törvény kiegészíti a végrehajtható okiratok körét a bíróság elektronikus adat végleges hozzáférhetetlenné tételéről szóló értesítésével.

Az elektronikus adat végleges hozzáférhetetlenné tételének végrehajtása a bírósági végrehajtón keresztül történik, az elektronikus adat eltávolítására kötelezett a bíróság határozatának közlését követő egy munkanapon belül köteles a teljesítésre. A végrehajtás meghatározott cselekmény elvégzésére irányul, de annak speciális jellege folytán indokolt külön szabályok beiktatása. A tárhelyszolgáltató részére a bíróság értesítését közvetlenül a végrehajtó kézbesíti és ellenőrzi a kötelezett azonnali teljesítését a helyszínen, vagy legkésőbb a kézbesítést követő munkanapon.

A kötelezettség nem teljesítése esetén a végrehajtó jegyzőkönyvet készít, és azt a pénzbírság kiszabása céljából beterjeszti a végrehajtást foganatosító bírósághoz. A végrehajtó a pénzbírság jogerőre emelkedésétől számított öt napon belül ellenőrzi a végrehajtást, ha a kötelezett a pénzbírság ellenére sem teljesít, a végrehajtó az előbbiek szerint jár el. A végrehajtás az értesítésnek a végrehajtó részéről történő átvételét követő három év elteltével megszűnik.

Az ideiglenes hozzáférhetetlenné tétel hatékonyabb végrehajtása érdekében a törvény a tárhelyszolgáltatók számára előírt kötelezettség (elektronikus adat ideiglenes eltávolítása, illetve visszaállítása) foganatosítását a bírósági végrehajtóra telepíti.

A Vht. 210/C. §-át a törvény arra tekintettel módosítja, hogy biztosítsa a megfelelő információáramlást a végrehajtó és a vagyon-visszaszerzési eljárás elrendelésére jogosult ügyész között.

A 260. §-hoz

E módosítás indokát ld. a 255. § indokolásánál.

A 261. §-hoz

A büntetés-végrehajtási szervezetről szóló 1995. évi CVII. törvény (a továbbiakban: Bvszt.) módosítása - az új Btk. miatti szükségszerű kiegészítések mellett - a kedvezményezetti kör bővítése, és így a fogvatartottak kötelező foglalkoztatásának szélesebb körű biztosíthatósága érdekében indokolt. A törvény szerinti módosítás egyértelművé teszi, hogy a törvényben meghatározott ellátási kötelezettség csak abban az esetben áll fenn az autonóm államigazgatási szervek irányában, amennyiben e szervektől igénybejelentés érkezik a Központi Ellátó Szerv felé.

Az Európa Tanács gyermekek szexuális kizsákmányolás és szexuális bántalmazás elleni védelméről szóló Egyezményének 31. cikke a részes felek számára kötelezettségként írja elő az áldozatok védelme körében annak biztosítását, hogy legalább azokban az esetekben, amikor veszélyt jelenthet a gyermek áldozatra vagy családjára nézve, tájékoztassák őket arról, ha azt a személyt, akivel szemben vádat emeltek, vagy akit elítéltek ideiglenesen vagy véglegesen szabadon bocsátották. A törvény - a Bv. tvr. módosításával - megteremti a sértettek tájékoztatásának jogszabályi alapját, kiterjesztve a tájékoztatás kérésének lehetőségét nem csupán a gyermekkorú áldozatokra, hanem valamennyi, a nemi élet szabadsága és a nemi erkölcs elleni bűncselekmény sértettjére.

A szabadságvesztést foganatosító büntetés-végrehajtási intézet a bíróság értesítése alapján a sértetti kérelmet a nyilvántartásban rögzíti, és a sértett által megadott lakcímre a szabadulás előtt egy hónappal, félbeszakítás engedélyezése esetén haladéktalanul a sértettnek értesítést küld a szabadon bocsátás időpontjáról. A büntetés-végrehajtási intézet és a bíróság a sértett kérelmét, a sértett nevét és lakcímét zártan kezeli, és biztosítja, hogy ezek az adatok ne jussanak az elítélt a tudomására. Annak érdekében, hogy a büntetés-végrehajtási intézet eleget tehessen tájékoztatási kötelezettségének, a szervezeti törvényben rendelkezni szükséges a sértett adatainak a nyilvántartásáról és a nyilvántartás időtartamáról, valamint a sértett védelme érdekében az adatai továbbításának korlátozásáról.

A 262-282. §-hoz

Több mint félszáz olyan törvény található a jogrendszerben, amely egy vagy több büntető anyagi jogi rendelkezésre utal. Ezek nagy része a munkavállaláshoz, illetve valamely tevékenység engedéllyel történő végzéséhez kapcsolódik: több foglalkozás gyakorlásánál és az engedélyezési eljárások során kizáró feltételként szerepel a bűncselekmény elkövetése miatti hátrányos jogkövetkezmények alatt állás, illetve előírás a mentesítést követő két, három, stb. év eltelte. Mivel az új Btk.-ban részben eltérő az egyes bűncselekmények megnevezése (pl. egyes tényállások összevonásra, mások szétválasztásra kerültek), illetve más ezek megjelölése (a § száma) is, ezeket a külön törvényekben is javítani kell, emellett azonban a 2013. július 1-jét megelőző időszakra vonatkozó jogszabályi rendelkezések (a korábban elkövetett bűncselekményre figyelemmel a hatályos Btk.-ra való utalás) továbbra is alkalmazandóak. Egyéb törvények esetében a Btk.-ra való hivatkozás javítása csak formális.

A 283. §-hoz

A törvény az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény módosításával meghatározza a tárhelyszolgáltató kötelezettségeit az elektronikus úton közzétett jogellenes adat ideiglenes vagy végleges hozzáférhetetlenné tétele érdekében.

A 284-287. §-hoz

E törvények módosítását az új Btk. 2013. július 1-jei hatályba lépése teszi szükségessé, erről részletesebben ld. a 262-282. §-hoz fűzött indokolást.

A 288. §-hoz

Tekintettel arra, hogy az elektronikus adathoz való hozzáférés megakadályozása hatékonyságának fokozása érdekében a végrehajtás során a kereső- és gyorsítótárolás szolgáltatást végző közvetítő szolgáltatókra is kötelezettségek keletkeznek, és a végrehajtásra vonatkozó rendelkezéseket az elektronikus hírközlésről szóló 2003. évi C. törvény (a továbbiakban: Eht.) szabályozza, elengedhetetlen az Eht. személyi hatályának kiterjesztése e közvetítő szolgáltatókra is.

A törvény az NMHH feladatává teszi az elektronikus adathoz való hozzáférés ideiglenes és végleges megakadályozása végrehajtásának megszervezését és ellenőrzését, és evégből a központi elektronikus hozzáférhetetlenné tételi határozati adatbázis (a továbbiakban: KEHTA) üzemeltetését.

A KEHTA-hoz a hozzáférést biztosító elektronikus hírközlési szolgáltatók, valamint a kereső- és gyorsító-tár szolgáltatást nyújtó közvetítő szolgáltatók kötelesek csatlakozni. A KEHTA személyes adatokat nem tartalmaz, a törvény pontosan meghatározza a nyilvántartandó adatok körét, abban az eljáró bíróság megnevezését és a határozat számát, az elektronikus adathoz való hozzáférés megakadályozásáról, illetve a megakadályozás megszüntetéséről szóló rendelkezést, valamint az elektronikus adat azonosítására és elérésére vonatkozó adatokat kell rögzíteni. A törvény rendelkezik arról is, hogy a KEHTA nem nyilvános, erre bűnmegelőzési érdekből van szükség, nehogy ennek felhasználásával juthassanak el a felhasználók a tiltott adattartalmakhoz. Az adatbázis ellenőrizhetősége érdekében a törvény külön nevesíti a bíróság, az ügyész, illetve az Országgyűlés illetékes bizottságának betekintési lehetőségét.

Az adatbázisra azért van szükség, hogy a végrehajtásban részt vevő, folyamatosan változó és nagyszámú szolgáltatói kör egésze naprakész információkkal rendelkezhessen a hozzáférhetetlenné tett elektronikus adatok listájáról és pontos elérhetőségéről, a hozzáférhetetlenné tétel kezdő időpontjáról, a hozzáférhetetlenné tétel megszüntetéséről, mert csak ezáltal biztosítható az egységes végrehajtás. A központilag üzemeltetett adatbázis teszi lehetővé, hogy a különböző eljárásokban indult, a más-más bíróságok által esetlegesen elrendelt hozzáférhetetlenné tételi határozatok egységes adattartalommal és a közreműködő szolgáltatók által végrehajtható módon kerüljenek a végrehajtás folyamatába. A rögzített adatokat az NMHH technikai, végrehajthatósági szempontok alapján ellenőrzi, majd szintén elektronikus úton értesíti a KEHTA-hoz csatlakozott szolgáltatókat az adatváltozásról.

A törvény rendelkezik a hozzáférést biztosító elektronikus hírközlési szolgáltatóknak az elektronikus hírközlő hálózat útján közzétett adathoz való hozzáférés megakadályozásával elrendelt ideiglenes vagy végleges hozzáférhetetlenné tétel teljesítésére vonatkozó kötelességéről, annak ellenőrzéséről, és nem teljesítés esetén az NMHH értesítési kötelezettségéről. A kötelezett szolgáltatók költségeinek minimalizálása érdekében az NMHH műszaki segítséget köteles nyújtani a megvalósításához. A törvény a kereső- és gyorsítótár-szolgáltatók kötelezettségévé teszi, hogy az eredményesebb végrehajtás elősegítése érdekében a hozzáférhetetlenné tett adatra irányuló keresés eredményeként találatot vagy a tárolt változat elérhetőségét ne biztosítsák.

A végrehajtás, azaz az adatszűrés a bíróság által megadott, az elektronikus adat azonosítását és elérhetőségét meghatározó adatok (URL, szükség szerint port, IP cím) átvételével történik. Az elektronikus adat azonosításához szükséges adatokat nem a törvény rögzíti, hanem majd végrehajtási rendelet fogja meghatározni.

Az NMHH ajánlást adhat ki a hozzáférhetetlenné tételi kötelezettség szolgáltatók általi teljesítésének módjára vonatkozó legjobb gyakorlatokról. Ez azt a célt szolgálja, hogy a kisebb, közepes szolgáltatók számára rendelkezésre állhassanak azok a technikai ismeretek, megoldások, rendszerek, amelyek segítségével ezt a kötelezettségüket hatékonyan és alacsony költséggel el tudják látni.

A törvény megteremti annak a lehetőségét, hogy a hozzáférést biztosító elektronikus hírközlési szolgáltatók, valamint a kereső- és gyorsító-tár szolgáltatást nyújtó közvetítő szolgáltatók KEHTA-hoz való kapcsolódásának és elektronikus kapcsolattartásának részletes szabályait az NMHH elnöke rendeletben állapítsa meg, ezáltal biztosítva, hogy mindig a legfrissebb biztonsági megoldásokat alkalmazzák az adatbázis kezelése közben.

A 289-290. §-hoz

E törvények módosítását az új Btk. 2013. július 1-jei hatályba lépése teszi szükségessé, erről részletesebben ld. a 262-282. §-hoz fűzött indokolást.

A 291. §-hoz

A 2013. július 1-jén hatályba lépő új Btk. új büntetési nemként vezeti be a sportrendezvények látogatásától való eltiltást.

A módosítás célja a Sport tv. módosítása az Sport tv. és az új Btk. definíciói közötti összhang megteremtése, a jogalkalmazás megkönnyítése és a jogbizonytalanság kiküszöbölése érdekében. Az Sport tv. 73. § (1) bekezdésében szereplő rendelkezés - amely szerint „a szervező az általa szervezett sportrendezvény esetén köteles a sportrendezvényről eltávolított személy részére a belépőjegy-eladást megtagadni, valamint megakadályozni, hogy a sportrendezvényen részt vehessen (a továbbiakban együtt: sportrendezvény látogatásától eltiltás)” - ugyanazon fogalom-meghatározást használja, azt definícióként is nevesíti. Az Sport tv.-ben szereplő „sportrendezvény látogatásától eltiltás” ugyanakkor a tulajdonos, üzemeltető által alkalmazott magánjogi szankció.

Az új Btk.-ban büntetési nemként, az Sport tv.-ben pedig magánjogi szankcióként alkalmazott „sportrendezvény látogatásától eltiltás” fogalom nem különül el egymástól, komoly jogbizonytalanságot idézve ezzel elő, hiszen a fogalmat alkalmazó egyes jogszabályok (pl. a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény, a Rendőrségről szóló 1994. évi XXXIV. törvény) nem nevesítik minden, a fogalmat tartalmazó rendelkezésükben, hogy a fogalom a büntetési nemként alkalmazott sportrendezvények látogatásától való eltiltásra vagy a szervező által magánjogi keretek között alkalmazott, ugyancsak sportrendezvények látogatásától való eltiltásra vonatkozik.

A módosítás fentiekben ismertetett koherenciazavart orvosolja. Az Sport tv. jelen módosításának alapjául szolgáló „sportrendezvényen történő részvételből való kizárás” tartalmilag mindenben megfelel az eddig alkalmazott, „sportrendezvény látogatásától eltiltás” magánjogi szankciónak, a módosítás a jogintézmény tartalmát nem érinti, a fogalom módosítása kizárólag az új Btk. fogalomhasználatával összefüggő koherenciazavarok megszüntetésére irányul. Az új fogalom a sport joganyag rendszerében koherenciazavarokat nem okoz, a sportfegyelmi szankcióként alkalmazásra kerülő kizárás az Sport tv.-ben nevesített módon minden esetben valamely konkrét, Sport tv. szerinti jogintézményhez kapcsolódik (pl. versenyrendszerből való kizárás, átigazolásból való kizárás).

A 292-309. §-hoz

E törvények módosítását az új Btk. 2013. július 1-jei hatályba lépése teszi szükségessé, erről részletesebben ld. a 262-282. §-hoz fűzött indokolást.

A 310. §-hoz

A törvény az ügyészségről szóló 2011. évi CLXIII. törvény módosításával előírja, hogy a KEHTA törvényességi felügyeletét az ügyészség látja el.

A 311-313. §-hoz

E törvények módosítását az új Btk. 2013. július 1-jei hatályba lépése teszi szükségessé, erről részletesebben ld. a 262-282. §-hoz fűzött indokolást.

A 314. §-hoz

A 2012. évi CXIX. törvény 14. §-a 2013. július 1-jével módosítja a Kkt.-t: megalkotja a közúti ellenőr intézményét. Mivel a közúti ellenőrrel szembeni alkalmazási feltételek részben büntetőjogi vonatkozásúak, e jogintézmény bevezetésekor figyelemmel kell lenni mind a hatályos, mind az új Btk. előírásaira, a 2012. évi CXIX. törvény elfogadásakor azonban a jogalkotó az új Btk.-ra való hivatkozást elmulasztotta. Tekintettel arra, hogy a fenti rendelkezések és az új Btk. is hatályba lépése egybeesik, a törvény a jogbiztonság érdekében úgy rendelkezik, hogy a 2012. évi CXIX. törvény 14. §-a nem lép hatályba, egyúttal a törvény maga vezeti be a fenti módosításokat, immár az új Btk.-ra történő hivatkozásokkal együtt.

A 315-317. §-hoz

E törvények módosítását az új Btk. 2013. július 1-jei hatályba lépése teszi szükségessé, erről részletesebben ld. a 262-282. §-hoz fűzött indokolást.

A 318. §-hoz

A törvény az új Btk. eltérő szöveggel lépteti hatályba az alábbiak szerint.

Az új Btk. 6. § (2) bekezdésében foglaltak szerint a folytatólagosságnál az „ugyanolyan cselekményt” kifejezés szerepel. Az új Btk. 370. § (2) bekezdés b) pont bc) alpontja szerint azonban az üzletszerűen szabálysértési értékre elkövetett lopás bűncselekmény, tehát a hatályos Btk. 12. § (2) bekezdése szerinti „ugyanolyan bűncselekményt” fogalom teljes mértékben helytálló, esetükben a folytatólagosság megállapítása a joggyakorlatnak nem jelent problémát.

Az új Btk. rendelkezése értelmében, ha az elkövető a jóvátételi munka elvégzését egy éven belül igazolja, büntethetősége megszűnik. Ha az elkövető a jóvátételi munka elvégzését nem igazolja, a bíróság büntetést szab ki. Nem tartalmaz azonban a törvény arra vonatkozó rendelkezést, ha az elkövető hosszan tartó súlyos betegsége miatt nem tudja időben megkezdeni vagy befejezni a jóvátételi munka elvégzését. Ebben az esetben indokolatlan hátrányos jogkövetkezmény lenne az elkövetővel szemben büntetés kiszabása. A módosítás ennek a kiküszöbölését célozza azzal, hogy az elítélt kérelmére lehetővé teszi a bíróság számára a munka elvégzése igazolása határidejének meghosszabbítását abban az esetben, ha az elkövető egészségügyi okokból nem tudja egy éven belül elvégezni a részére előírt jóvátételi munkát.

Az új Btk. a „katona” büntetőjogi fogalmát a hatályos, a Büntető Törvénykönyvről szóló 1978. évi IV. törvény rendelkezéséhez képest jelentősen leszűkíti, hiszen egyrészt a polgári nemzetbiztonsági szolgálatok hivatásos állományú tagját nem tekinti büntetőjogi értelemben vett katonának, másrészt indokolatlan eltérést okoz a rendőrség és a büntetés-végrehajtási szervezet hivatásos állományú tagjai tekintetében, miszerint kizárólag az őrszolgálatban történő elkövetés szolgálhat büntetőjogi felelősségre vonás alapjául annak ellenére, hogy akár az ügyeleti szolgálat, akár a készenléti szolgálat is lehet hasonlóan fontos feladat, mint az őrszolgálat.

Egyúttal az új Btk. katona fogalma 2013. július 1-jei hatállyal kibővül a hivatásos katasztrófavédelmi szerv tagjával, ha az veszélyelhárítást végez, vagy meghatározott fokozatú készültségben van.

Indokolatlan az új Btk. fentiek szerinti differenciálása az egyes rendvédelmi vagy fegyveres rendvédelmi feladatot ellátó szervek és az egyes rendvédelmi szervek különböző feladatokat ellátó tagjai között abban a tekintetben, hogy a függelemsértő vagy elöljárói bűncselekmények üldözése vagy a felelősségre vonás lehetősége csak szűkebb keretek között érvényesülhetne.

Ezért a módosítás rögzíti a katonának minősülő személyek büntetőjogi meghatározását, ennek értelmében katona a Magyar Honvédség tényleges állományú, a rendőrség, az Országgyűlési Őrség, a büntetés-végrehajtási szervezet, a hivatásos katasztrófavédelmi szerv, a polgári nemzetbiztonsági szolgálatok, valamint a Nemzeti Adó-és Vámhivatal hivatásos állományú tagja.

A fogalom változásával összefüggésben a módosítás egyrészt pontosítja a büntetőeljárásról szóló 1998. évi XIX. törvény 29. §-át módosító rendelkezést azzal, hogy ügyészi hatáskörbe helyezi a hivatásos katasztrófavédelmi szerv és a Nemzeti Adó- és Vámhivatal hivatásos szolgálati viszonyban álló tagja által elkövetett, nem katonai bűncselekmények nyomozását.

A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény 1. § (5) bekezdése rendvédelmi szerv elnevezéssel illeti a rendőrséget, a büntetés-végrehajtási szervet, a hivatásos katasztrófavédelmi szervet, valamint a polgári nemzetbiztonsági szolgálatokat. A 2010. évi XLIII. törvény 1. § (4) bekezdése szerint azonban a NAV nem rendvédelmi szerv, hanem kormányhivatal. Ezen túlmenően az Információs Hivatal tekintetében új, kormányrendelet kiadására vonatkozó felhatalmazó rendelkezés megalkotása vált szükségessé, figyelemmel az 1995. évi CXXV. törvény (a továbbiakban: Nbtv.) 10. §-ában foglaltakra, valamint a Be. parancsnoki nyomozást érintő felhatalmazó rendelkezéseinek a pontosítása is szükséges.

A törvény átvezeti a kölcsönzött kulturális javak különleges védelméről szóló 2012. évi XCV. törvény, az Ogytv. és az EUtv. által a hatályos Btk.-ba bevezetett módosításokat az új Btk.-n. Emellett - figyelemmel arra, hogy a honvédek jogállásáról illetve a hulladékról új törvény készült, - javítja az új Btk. 140. és 248. §-át.

Az Európa Tanács terrorizmus megelőzéséről szóló, Varsóban, 2005. május 16-án kelt Egyezménye (kihirdette: 2011. évi II. törvény) 6. és 9. cikkében foglalt előírásoknak (terroristák toborzásának kísérlete) való teljes körű megfelelés érdekében szükséges az új Btk. 315. §-ának pontosítása.

Az okirattal visszaélés és a készpénz helyettesítő fizetési eszközzel visszaélés bűncselekmények esetében a mindennapi gyakorlatban a társadalomra veszélyt jelentő cselekmények tipikusan és leggyakrabban az elkövetési tárgyak elvételével valósulnak meg.

Az elvétel, mint elkövetési magatartás önmagában történő szerepeltetése a törvényi tényállásokban azért is indokolt, mert az ilyen módon elkövetett bűncselekmény büntetőjogi üldözést igényel függetlenül attól, hogy az elkövető szándéka csupán az elkövetési tárgyak elvételére, vagy azon túl a már megszerzésnek minősülő tartós birtoklásra is irányul.

Az elvétel, mint az elkövetési tárgyakra megvalósuló tipikus és leggyakoribb elkövetési magatartás egyrészről az elkövetési tárgyak védelmére szolgáló speciális tényállások (ún. okirattal visszaélés, készpénz-helyettesítő fizetési eszközzel visszaélés), másrészről az idegen „dolgok” elvételét pönalizáló legáltalánosabb tényállás, a lopás elkövetési magatartása. Egy alkalommal egy személytől egy vagy több okirat vagy készpénz-helyettesítő fizetési eszköz elvétele egységes értékelést igényel anélkül, hogy a jogalkotó az ilyen elkövetési tárgyakra elkövetett bűncselekmények rendbelisége körében kialakított töretlen gyakorlatot áttörné.

Ezért az egy alkalommal egy személytől több ilyen elkövetési tárgy elvételével elkövetett több bűncselekményt a módosítás törvényi egységbe foglalja. Ugyanez irányadó az okirattal visszaélés, valamint a készpénz-helyettesítő fizetési eszközzel visszaélés bűncselekmények megszerzéssel vagy az okirattal visszaélés esetén az eltitkolással megvalósított fordulatai esetén.

A lopás törvényi tényállása esetében az „egy vagy több” kitétel tényállásban történő szerepeltetése a rendbeliséget ugyan nem befolyásolja, mivel az egy alkalommal egy személytől elvett járulékos elkövetési tárgyak száma közömbös, mivel a rendbeliség a lopás sértettjeinek a számához igazodik, a módosítás azt a normavilágosság követelményének eleget téve szerepelteti a tényállásban.

Ennek megfelelően a módosítás elvégzi a hatályos Btk. vonatkozó törvényi tényállásainak módosítását.

A csődeljárásról és a felszámolási eljárásról szóló 1991. évi XLIX. törvény 33. § (4) bekezdése értelmében a felszámoló a tudomására jutott bűncselekményt - ha az elkövető ismert, annak megjelölésével - köteles az eljárás lefolytatására illetékes hatóságnak írásban bejelenteni. A felszámolási eljárás során jellemzően a számvitel rendje megsértésének bűncselekménye és a csődbűncselekmény juthat a felszámoló tudomására. A felszámolási eljárások eredményes lefolytatásának biztosítása, a hitelezők érdekének fokozottabb védelme indokolttá teszi, hogy büntetendő legyen, ha e két bűncselekmény valamelyikére utaló hitelt érdemlő adatok birtokába jutó felszámoló a feljelentési kötelezettségét szándékosan elmulasztja. Ezért a törvény kiegészíti az új Btk.-t egy új §-sal, amely büntetni rendeli azt a felszámolót, aki a felszámolási eljárás során hitelt érdemlő tudomást szerez valamelyik, megjelölt bűncselekmény elkövetéséről, és erről a hatóságnak, mihelyt teheti, nem tesz jelentést.

Az új Btk. 11., 45., 56., 203., 204. és 462. §-át illetően a módosítás szövegpontosítást tartalmaz.

A 319. §-hoz

Az Alaptörvény 2. cikk (2) bekezdése garantálja a nemzetiségek számára az országgyűlési munkában való részvételt, ennek érdekében szabályozza az Ogytv. a nemzetiségi szószólók jogállását. Ők nem képviselők, azonban a törvény által rájuk ruházott, a parlamenti munkában való részvételhez kapcsolódó feladataik, jogosítványaik miatt indokolt - az országgyűlési képviselőkhöz hasonlóan - hivatalos személlyé minősítésük.

-----STARTING---POINT---VEGE---

A 320. §-hoz

A törvény nagy része az új Btk. hatályba lépésével egy időben, 2013. július 1-jén lép hatályba. Ez alól az alábbi kivételeket állapítja meg a törvény.

A Bnytv., a Bvszt. egyes módosításai, illetve a Be. egy módosítása 2013. január 1-jén lép hatályba.

Az új Btk. több tényállást hatályon kívül helyez 2013. július 1-jével, így pl. a sajtórendészeti vétséget, a hamis statisztikai adatszolgáltatást, a földmérési jel megrongálását stb., ezek a magatartások a jövőben szabálysértést valósítanak meg. Figyelemmel a hatályos Btk. 2. §-ában és a Be. 6. § (3) bekezdés a) pontjában foglaltakra, indokolt a dekriminalizálást már korábban végrehajtani (kellő felkészülési idő biztosításával, 2013. február 1-jével). Emellett az új Btk. elfogadását követően a hatályos Btk.-t módosító rendelkezések átvezetése szükséges az új Btk.-n is, még a hatályba lépést megelőzően; ezek a rendelkezések is 2013. február 1-jén lépnek hatályba (az új Btk. tehát az így módosított szöveggel fog hatályba lépni).

Szintén 2013. február 1-jén lépnek hatályba a Bnytv. egyes módosításai.

Az Ogytv. 144. § (4) bekezdésében foglaltakra tekintettel a törvény 319. §-a az országgyűlési képviselők következő általános választását követően megalakuló Országgyűlés alakuló ülésének napján fog hatályba lépni.

A 321. §-hoz

Az Alaptörvény sarkalatosságra vonatkozó követelményének való megfelelést biztosítja.

A 322. §-hoz

A törvény jogharmonizációs záradékát tartalmazza.