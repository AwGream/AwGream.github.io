2018. évi CXX. törvény indokolása

a Hungary Helps Programról

-----STARTING---POINT---ALTALANOS--- 

A 2014. évi XC. törvényben, a nemzetközi fejlesztési együttműködésről és a nemzetközi humanitárius segítségnyújtásról (a továbbiakban: NEFE törvény) kapott felhatalmazás alapján, a 244/2017. (VIII. 28.) Korm. rendelettel létrehozott Hungary Helps Program (a továbbiakban: Program) célja a Magyarország által nyújtott támogatások egységes arculattal történő biztosítása. A Program feladata azonban az elmúlt években tapasztalt globális folyamatokra, kiemelt hangsúllyal a migrációs válság okozta kihívásokra tekintettel átalakult. Ennek keretében a Programnak olyan kihívásokra is választ kell adnia, amelyek szükségessé teszik a kizárólag kommunikációs tevékenységen történő túllépést. Ennek keretében a Program célja a jövőben, hogy - összhangban a magyar Kormány által következetesen képviselt, a rászorulók iránt tanúsított szolidaritással - humanitárius segítségnyújtást biztosítson a természeti illetve ember okozta katasztrófák révén kialakult azonnali, alapvető emberi szükségletek (élelem, víz, szanitáció, gyógyszer, higiéniás és emberi méltósághoz elengedhetetlen eszközök) kielégítése érdekében.

Magyarország a 2015-ös válság kibontakozásától a nyugat-balkáni migrációs útvonal lezárásig nagyfokú migrációs nyomásnak volt kitéve, amelynek kezelésében jelentős szerepet játszott a magyar Kormány támogatási és segítségnyújtási tevékenysége, amely a helyben segítés elvére épül. A magyar Kormány álláspontja szerint a hazájukat elhagyni kényszerülő embereknek a valódi segítséget az jelentené, ha a szülőföldjükön biztosítanánk a helyben maradás előfeltételeit. A hazánkra és Európára nehezedő migrációs nyomás csökkentése érdekében nemzetközi fejlesztéspolitikai és humanitárius segítségnyújtási tevékenységünk keretében hozzá kell járulnunk az üldözött közösségek, a katasztrófa áldozatainak megsegítéséhez és a szükséget szenvedő emberek életkörülményeinek javításához.

Magyarország a nemzetközi közösség szolidáris tagjaként lakossága nagyságához és gazdasági teherbíró képességéhez mérten, korábbi szerepvállalásának megfelelően a továbbiakban is aktívan részt kíván venni a nemzetközi fejlesztési együttműködés, valamint a nemzetközi humanitárius segítségnyújtási erőfeszítésekben. A nemzetközi fejlesztéspolitika alapvető céljai mellett (szegénységcsökkentés, fenntartható fejlődés és felzárkózás) a humanitárius segítségnyújtásra vonatkozó magyar célkitűzés, hogy hazánk a nemzetközi közvélemény előtt tudatosan és látható módon mutassa szolidaritását.

A magyar Kormány azt a nemzetközi gyakorlatot helyezi előtérbe, hogy az instabil, gazdaságilag fejletlen vagy működésképtelen államokból kiinduló migrációs folyamatok megállítására leginkább a kiindulási helyszínen történő segítségnyújtással törekszik. Az ezekben az országokban nyújtott támogatások a helybenmaradást segíthetik és hozzájárulhatnak ezen országok stabilizálásához is. A Program eredeti funkcióján túllépve a jövőben kiterjed olyan segítségnyújtási projektekre is, amelyek célja, hogy emberi jogi alapon a fejlődő országokban élő üldözött keresztényeket támogassa, mely közösségek gyakran válnak fundamentalista vallási csoportok által elkövetett emberiségellenes bűncselekmények áldozataivá. Magyarország fontosnak tartja, hogy részt vegyen abban a nemzetközi küzdelemben, amelyet a vallás szabad gyakorlásáért és a lelkiismereti szabadságért vívnak.

Ezen túlmenően a Program a gyors és hatékony azonnali segítségnyújtásra vonatkozó jövőbeli célkitűzéseinek megfelelő ellátása érdekében indokolt, hogy a magyar Kormány humanitárius segítségnyújtásra vonatkozó koordinációja a Külgazdasági és Külügyminisztériumtól átkerüljön a Miniszterelnökség Üldözött Keresztények Megsegítéséért és Hungary Helps Program Megvalósításáért Felelős Államtitkárságra.

Ennek eredményeként a Program keretében a Miniszterelnökség Üldözött Keresztények Megsegítéséért és Hungary Helps Program Megvalósításáért Felelős Államtitkársága:

- koordinálja a magyar Kormány humanitárius segítségnyújtását, kiemelt hangsúllyal a katasztrófák esetén fellépő igényekre válaszként biztosított azonnali segítségnyújtásra;

- teljes körűen megvalósítja a magyar Kormány az üldözött keresztények és más vallási kisebbségek megsegítésére vonatkozó tevékenységét;

- részt vesz a magyar Kormány a Külgazdasági és Külügyminisztérium által koordinált nemzetközi fejlesztéspolitikai célkitűzéseinek megvalósításában ilyen jellegű projektek megvalósításával is.

A Program fent felsorolt célkitűzéseinek megvalósítása érdekében megfelelő pénzügyi források biztosítása szükséges, amelyek a kitűzött feladatok felmerülése ütemében lennének finanszírozva. A központi költségvetési támogatáson túl külső adományok és támogatások formájában is támogathatóvá válik a Hungary Helps Program.

Magyarország célkitűzése, hogy gazdasági megerősödése következményeként a nemzetközi színtéren az eddigieknél nagyobb mértékben vegye ki a részét az egyre hangsúlyosabb igényekre választ adó humanitárius segítségnyújtásból, mely számára egyre nagyobb kihívást jelentenek a folyamatosan kialakuló emberi vagy természeti eredetű azonnali válságok. A Magyarország által foganatosított nemzetközi humanitárius politikának összhangban kell lennie a magyar Kormány általános prioritásaival és elveivel.

Válsághelyzetek esetén a hosszú távú célkitűzésekkel rendelkező nemzetközi fejlesztési tevékenységek háttérbe szorulnak és a nemzetközi segítségnyújtás lép a helyébe. Ezek hatékonyságához elengedhetetlen a gyors segítségnyújtás, amelyekhez készenléti, azonnal mozgósítható források biztosítása szükséges. Az előterjesztés arra irányul, hogy a megfelelő pénzügyi források álljanak a Miniszterelnökség rendelkezésére a Program által fent nevesített célkitűzések megvalósítása érdekében. Ezáltal lenne biztosítva az üldözött keresztény közösségeket, a humanitárius katasztrófák áldozatait rövid időn belül megsegíteni képes forrás, amelynek célja a szabad vallásgyakorlás védelmét előmozdító projektek támogatása (különös tekintettel az üldözött keresztény és más vallási kisebbségek értékmegőrzésére, helyben maradására) a magyar Kormány humanitárius segítségnyújtásának koordinációja és megvalósítása, valamint részvétel nemzetközi fejlesztési projektek megvalósításában.

Ezen forrásokkal a Programon keresztül továbbá támogatásokat lehet nyújtani szorosan egymáshoz kapcsolódó nemzetközi fejlesztési és humanitárius segítségnyújtási jellegű projektek megvalósításához is, így fejlődő országokban található, válságok által megrongálódott iskolák, kórházak, templomok, lakóházak újjáépítésére és üzemeltetésére, krízisközpontok és menekülttáborok építésére, fenntartására, orvosi ellátásokkal kapcsolatos költségekre (elsősorban orvosi, ápolói személyzet, valamint gyógyszerek, gyógyászati eszközök biztosítására, traumatizált áldozatok részére történő pszichológiai kezelések nyújtására), a lakhelyüket elhagyni kényszerült családok visszatérését segítő programok létrehozására, nevelés, oktatás, képzés, továbbképzés, ösztöndíj, továbbá tankönyv- és taneszköz-támogatás biztosítására és tárgyi eszközök beszerzésére, amelyek a krízishelyzet elhárításával, következményeinek enyhítésével összefüggésben felhasználhatók.

A Program a Miniszterelnökséghez történő áthelyezése következtében, illetve az egységes szervezeti keretek között történő hatékony azonnali humanitárius segítségnyújtás érdekében 2019. január 1-től a Miniszterelnökség veszi át a Külgazdasági és Külügyminisztériumtól a magyar Kormány humanitárius segítségnyújtási koordinációjára és kommunikációjára vonatkozó hatás- és feladatkörét, illetve a magyar Kormány nemzetközi fejlesztési együttműködésének koordinációját ellátó Külgazdasági és Külügyminisztérium mellett a Miniszterelnökség is részt vesz nemzetközi fejlesztési projektek kivitelezésében.

A Program céljainak a megvalósításához szükséges egy, az adminisztratív feladatokat ellátó kezelőszerv létrehozása és működtetése. A Hungary Helps Ügynökség Nonprofit Zártkörűen Működő Részvénytársaság (a továbbiakban: Ügynökség) ellátja a Miniszterelnökség által kezdeményezett, az üldözött keresztényeket és más támogatási célcsoportokat segítő nemzetközi humanitárius segítségnyújtási projektek előkészítését, az adományozást, a támogatási szerződések megkötését, a támogatásokra vonatkozó okiratok kiadását, az adományok és támogatások kifizetését, a lebonyolítás nyomon követését, pénzügyi és szakmai koordinációt és beszámoltatást. A Program támogatására fordítható adományokat az Ügynökség fogadja és mint kizárólagosan közfeladatot ellátó jogi személy ő dönt a támogatások és segélyek feladatok projektalapú kiutalásáról. A nemzetközi katasztrófavédelem és segélyezés terén a természeti és emberi katasztrófa sújtotta helyszínekre a Program keretében a Miniszterelnökség által nyújtott gyorssegélyeket és más adományokat célba juttatja. A Program keretében a Miniszterelnökség által nyújtott humanitárius, újjáépítési, fejlesztési és más támogatások felhasználását rendszeresen a helyszínen ellenőrzi. Szervezi és működteti a Miniszterelnökség által kezdeményezett önkéntes, karitatív, adománygyűjtő és más társadalmi programokat. Az Ösztöndíjprogram Keresztény Fiataloknak megnevezésű programot lebonyolítja, beleértve a meghirdetést, a felvételiztetés koordinálását, a programban részt vevő felsőoktatási intézmények pályáztatását és az ösztöndíjasok számára programok szervezését.

A Program kiszélesített alapelveinek gyakorlati megvalósítását jelen törvény hivatott biztosítani a következők szerint: a humanitárius válságok létének, kiváltó okainak és természetének feltárása és megnevezése, a közvetlen és helyben történő segítségnyújtás modellje, valamint a humanitárius válsággal fenyegetett közösségek helyben való megmaradásának támogatásának az elve prevenció révén. A törvény biztosítja, hogy gyorsan és hatékonyan jusson el a segítség az üldözöttekhez és a humanitárius katasztrófák áldozataihoz, valamint Magyarország a nemzetközi szintéren is meghatározóan hozzájáruljon a migrációt is előidéző folyamatok megszüntetésében a helyben történő azonnali segítségnyújtással.

-----STARTING---POINT---RESZLETES---

Az 1. §-hoz

A Hungary Helps Program alkalmazási köre az Ügynökség által juttatott nemzetközi adományokra és támogatásokra vonatkozik, az e törvényben nem szabályozott esetekben NEFE törvény rendelkezéseit kell alkalmazni.

A 2. §-hoz

A törvény rögzíti, hogy az Ügynökség taxatíve felsorolt célokra és címzetteknek juttathat adományt, illetve támogatást.

A támogatott szervezet átláthatósága szempontjából garanciális szabály, hogy a támogatott szervezetnek nyilatkoznia kell, hogy a támogatás és az adomány nem szolgál tiltott célt.

Az Ügynökség pályázatot nyújthat be európai uniós pénzügyi eszközökre.

A 3. §-hoz

Az Ügynökség különösen az e szakaszban felsorolt célokra nyújthat támogatást, illetve ajánlhat fel adományt.

A 4. §-hoz

Az Ügynökség feletti tulajdonosi jogokat a Miniszterelnökség (a továbbiakban: tulajdonosi joggyakorló) gyakorolja.

Az 5. §-hoz

Összeférhetetlenségi szabályokat fogalmaz meg a az Ügynökség vezérigazgatója, illetve az Ügynökséggel munkaviszonyban vagy egyéb jogviszonyban álló személyek vonatkozásában.

A 6. §-hoz

Az Ügynökség ellátja az adományok, támogatások kiutalásával és címzettekhez történő eljuttatásával kapcsolatos feladatokat.

A 7. §-hoz

Az Ügynökséggel a tulajdonosi joggyakorló jogosult rendelkezni. A támogatások kiutalásáról és az adományok nyújtásáról szóló tényleges döntést a tulajdonosi joggyakorló hozza meg, azonban e hatáskörét a Hungary Helps Program megvalósításáért felelős államtitkárra (a továbbiakban: államtitkár) átruházhatja.

A 8. §-hoz

Az Ügynökség tevékenységének nyilvánosságát honlap biztosítja, ahol az Ügynökség működésére vonatkozó jogszabályt és egyéb szabályozó eszközt közzé kell tenni.

A 9. §-hoz

Az Ügynökség működésével, az adományok kiutalásával kapcsolatos részletszabályok. Az Ügynökség által kezelhető adatok körének és az adatkezelés szabályainak meghatározása.

-----STARTING---POINT---VEGE---

A 10. §-hoz

Felhatalmazó rendelkezések.

A 11. §-hoz

Hatályba léptető rendelkezés.

A 12-19. §-hoz

Minisztériumok hatásköreinek változására figyelemmel a NEFE törvény szükséges módosításait tartalmazza.

A 20. §-hoz

Hatályon kívül helyező rendelkezések.