1996. évi LXXIII. törvény indokolása

a Magyar Köztársaság Kormánya, valamint a Szlovén Köztársaság Kormánya között, személyeknek a közös államhatáron történő átvételéről szóló, Ljubljanában, 1992. október 20-án aláírt Egyezmény kihirdetéséről

Indokolás

A Magyar Köztársaság Kormánya, valamint a Szlovén Köztársaság Kormánya között, személyeknek a közös államhatáron történő átvételéről szóló Egyezményt 1992. október 20-án írták alá Ljubljanában.

Az Országgyűlés 16/1995. (III. 8.) OGY határozatával megerősítette az Egyezményt.

A megerősítésről szóló okiratok kicserélése 1996. április 21-én lezajlott, és az Egyezmény, annak 7. Cikk (2) bekezdésében foglaltak alapján, harminc nappal ezt követően, 1996. május 22-én hatályba lépett.

A személyeknek a közös államhatáron történő átvételéről szóló egyezmény alkalmazásához jelentős magyar érdek fűződik, mely különösen szolgálja a szomszédos államokkal, így Szlovéniával az együttműködést. Összhangban van továbbá a felerősödött népmozgás kezelésére irányuló európai törekvésekkel, valamint a magyar jogrenddel.

A nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdése alapján az Országgyűlés által megerősített nemzetközi szerződéseket törvénnyel kell kihirdetni.