2014. évi XXXIV. törvény indokolása

a reklámadóról szóló 2014. évi XXII. törvény eltérő szöveggel való hatálybalépéséről és azzal összefüggő egyes adótörvények módosításáról

-----STARTING---POINT---ALTALANOS--- 

A reklámadóról szóló 2014. évi XXII. törvény (a továbbiakban: reklámadó tv.) céljának érvényesülése, továbbá az adóelkerülés, az adókötelezettség-teljesítés elmaradásának megakadályozása érdekében szükséges a már elfogadott jogszabály több ponton való módosítása.

-----STARTING---POINT---RESZLETES---

Az 1. §-hoz

A reklámadó tv. elfogadott szövege szerint a reklámadó alapja az adóköteles tevékenységből, azaz a reklám közzétételéből származó nettó árbevétel. Annak érdekében, hogy ne csak a magyar számvitelről szóló törvény, személyi jövedelemadóról szóló törvény hatálya alá tartozó, hanem valamennyi, Magyarországon reklámot közzétevő személy és szervezet esetében egyértelműen értelmezhető legyen az adóalap (az ne csak közvetve következzék a reklámadó tv. más rendelkezéseiből) a törvény pontosítja a nettó árbevétel fogalmát.

A módosítás kiegészíti az értelmező rendelkezések körét a reklámértékesítő ügynökség (sales house) fogalmával, tekintettel a törvénynek azon elemére, amely az adóalap kiegészítésére vonatkozik.

A 2-6. §-hoz

Az adóelkerülés megakadályozása érdekében a törvény a reklámadó tv.-t egy új tényállással, meghatározott esetben a reklámozó adókötelezettségének előírásával egészíti ki.

Az új jogintézmény alapeleme, hogy a reklám közzétevőjének a reklám közzétételének ellenértékéről szóló számlán, számviteli bizonylaton vagy a reklám közzétételéről szóló szerződésben nyilatkoznia kell arról, hogy az adókötelezettség őt terheli, valamint, hogy az adóbevallási, adófizetési kötelezettségének eleget tesz, amennyiben pedig adóalapja nem éri el az 500 millió forintot, arról a tényről, hogy az adóévben reklám közzététele után adófizetési kötelezettség nem terheli.

Abban az esetben, ha a reklám közzétevője az adókötelezettsége tényéről vagy hiányáról szóló nyilatkozattételi kötelezettségét elmulasztja, akkor a reklám közzététele utáni adókötelezettség a reklám közzétételét tőle megrendelő, vele erre irányuló szerződéses kapcsolatban álló személyt, szervezetet terheli (ez lehet a reklámügynökség vagy maga a reklámozó, ide nem értve az egyéni vállalkozónak nem minősülő magánszemélyt). Ebben az esetben az adó alapja a reklám közzététel havi összesített ellenértékének 2,5 millió forintot meghaladó része, az adó mértéke pedig 20%. Az így adóalannyá váló személy, szervezet a reklám közzétételéről szóló számla, számviteli bizonylat kézhezvételét követő hónap 20. napjáig köteles az adót bevallani és megfizetni.

A törvény e rendelkezéseinek célja kifejezetten az, hogy a reklámozó csak olyan személlyel kössön szerződést a reklám közzététele érdekében, amely transzparens, jogkövető módon eleget tesz a reklám közzétételével kapcsolatban felmerülő reklámadó kötelezettségének.

A törvény azt is egyértelművé teszi, hogy a reklámot közzétevővel a közzétételre irányuló szerződést kötő adóalanyra - figyelemmel arra, hogy esetében az adókötelezettség a reklámot közzétevővel kötött egyedi jogügylethez kötődik - az adóelőleg és adóelőlegkiegészítés fizetésére vonatkozó szabályokat, valamint a 2014. évre vonatkozó átmeneti szabályokat nem kell alkalmazni.

A törvény az adóelkerülést akként is gátolni kívánja, hogy növelni rendeli az adóalany adóalapját abban az esetben, ha az adóalany kiszervezi a reklámfelület értékesítését valamely kapcsolt fél (sales house) részére. Ebben az esetben az adóalanynak meg kell növelnie az adóalapját a reklámértékesítő társaságnál megjelenő árréssel, azaz a sales house megrendelőjétől származó árbevételének és az azzal összefüggésben elszámolt, az adóalanynak járó díjak különbözetével.

A reklámadó tv. értelmében az interneten, magyar nyelven közzétett reklám adóköteles. Előfordul, hogy a reklám szövege nem magyar nyelvű, ám az internetes oldal jórészt az. A versenysemleges szabályozás érdekében a törvény a reklámadó tv. szerinti eredeti adóköteles tényállást kiegészíti.

A 7. §-hoz

A törvény szerint megváltozott reklámadó tv. szerinti szabályok alkalmazása érdekében a törvény kellő felkészülési időt biztosít azzal, hogy a reklámadó tv. hatálybalépése nem a kihirdetését (2014. június 18.), hanem e törvény kihirdetését követő 31. nap.

A 8. §-hoz

A törvény az adóalany reklámértékesítő ügynökséggel fennálló jogviszonyára tekintettel megnövelt adóalapjának hatását a 2014. adóévi adójára és adóelőlegére is alkalmazni rendeli.

A 9. §-hoz

A reklámadó tv. 10. §-a értelmében az előző üzleti években elhatárolt veszteség 50%-a - legfeljebb a reklámadó alapjának összegéig - csökkenti reklámadó alapját. Annak érdekében, hogy a törvény célja (a nyereséges, jelentős reklám-bevétellel rendelkező reklám-közzétevők külön adóztatása) teljesüljön, a törvény ezen reklámadó-alap csökkentést csak akkor teszi lehetővé, ha az adóalany 2013. üzleti évének adózás előtti eredménye nulla vagy negatív.

E módosítás figyelemmel van arra is, nem kizárt, hogy egyes adózók olyan „kreatív” ügyleteket hajtottak végre, melyek fókuszában elsődlegesen vagy kizárólagosan a negatív társasági adóalap kreálása volt, a rendeltetésszerű joggyakorlással nem feltétlenül összhangban álló módon keletkezett a korábbi években veszteség.

A 10-11. §-hoz

A törvény a társasági adóról és az osztalékadóról szóló törvény, valamint a személyi jövedelemadóról szóló törvény módosításával rögzíti, hogy a társasági adóban, a személyi jövedelemadóban elszámolt elhatárolt veszteségnek számít az az összeg, amellyel az adóalany a reklámadó alapját csökkentette, azaz két adóban egyidejűleg ugyanazzal a tétellel ne lehessen csökkenteni az adóalapot.

A 12. §-hoz és az 1. számú melléklethez

A törvény 2-6. §-aihoz hasonlóan szintén az adóelkerülés megakadályozását szolgálja a társasági adóról és az osztalékadóról szóló törvény 3. számú mellékletének módosítása. Ennek értelmében a társasági adó alanyánál nem csökkenthető a társasági adó alapja a reklám közzétételével összefüggő ráfordítással, ha az adóalany a reklámadó alanyának nyilatkozatával nem tudja igazolni azt, hogy a reklám közzététel kapcsán a reklámadó alanya teljesítette reklámadó-kötelezettségét.

-----STARTING---POINT---VEGE---

A 13. §-hoz

A törvény több adótörvény módosítását is megfogalmazza. Ezen változó szabályokhoz való kellő felkészülési idő biztosítása érdekében a törvénynek a reklámadót eltérő szöveggel hatályba léptető rendelkezései - a joghatás kiváltása érdekében - indokolt egyidejűleg hatályba léptetni.

A társasági adót, valamint a személyi jövedelemadót módosító rendelkezések hatályba lépése ugyanakkor - a kellő felkészülési időre figyelemmel - csak a törvény kihirdetését követő 34. napon történik meg.