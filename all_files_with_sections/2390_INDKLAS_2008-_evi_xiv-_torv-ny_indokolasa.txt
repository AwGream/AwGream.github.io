2008. évi XIV. törvény indokolása

a Magyar Köztársaság Kormánya és a Svéd Királyság Kormánya között az egymás nevében a vízumok kiadásában, valamint a biometrikus adatok gyűjtésében diplomáciai és konzuli képviseleteik útján történő kölcsönös eljárásról szóló Megállapodás kihirdetéséről

Indokolás

A vízumkiadás átadás-átvételének a schengeni tagállamok által alkalmazott gyakorlata sok állomáshely tekintetében megoldást jelent a költséghatékonyabb és nagyobb területi lefedettséget biztosító vízumkiadás megteremtéséhez. Magyarország is élni kíván ezzel a lehetőséggel, tekintettel arra, hogy a világ számos országában nem rendelkezik vízumkiadásra feljogosított külképviselettel, más helyeken a magyar külképviseletek vízumforgalma elenyészően csekély, illetve azzá válik teljes jogú schengeni tagságunk következtében, ismét más helyeken viszont olyan kapacitásokkal rendelkezünk, amelyeket fel tudunk ajánlani más tagállamoknak. A harmadik országbeli állampolgárok beutazásáról és tartózkodásáról szóló 2007. évi II. törvény 12. §-ának értelmében a vízumkiadás átadására, illetve átvételére nemzetközi szerződés alapján kerülhet sor. Tekintettel arra, hogy a közigazgatási hatósági eljárás és szolgáltatás általános szabályairól szóló 2004. évi CXL. törvény 19. §-ának (3) bekezdése értelmében a hatóság a hatáskörét vagy annak gyakorlását csak törvényben meghatározott esetekben ruházhatja át, a vízumkiadás átadásáról (és átvételéről) szóló megállapodásokat törvényben kell kihirdetni.

A Vízum Információs Rendszer (a schengeni vízumok közösségi szintű nyilvántartó rendszere) 2009-re tervezett bevezetése, és ehhez kapcsolódóan a vízumkérelmezők biometrikus adatainak rögzítésére vonatkozó köztelezettség együtt jár azzal, hogy a kérelmezőknek személyesen kell megjelenniük a vízumkérelem benyújtásakor. Ez kettős kihívást jelent a tagállamoknak is: egyrészt fel kell szerelniük külképviseleteiket a biometrikus azonosítók levételéhez szükséges eszközökkel, másrészt megoldást kell találni arra, hogy a kérelmezőket ne kelljen méltánytalanul hosszú utazásra kényszeríteni lakóhelyük és a vízumkérelmezés helyszíne között. Erre a problémára szolgálhat jó megoldással a képviseleti megállapodások rendszere, amely a vízumkiadás területén biztosítja a tagállamok számára a minél szélesebb területi lefedettséget anélkül, hogy a szükséges infrastrukturális és személyi fejlesztéseket minden egyes állomáshelyen el kellene végezniük.

A Svéd Királysággal megkötött, a vízumkiadás területén történő együttműködésről szóló Megállapodás az ezt biztosító együttműködés rugalmas jogi kereteit teremti meg. A Megállapodás aláírására 2008. február 28-án került sor Kisinyovban. E keretmegállapodás alapján a konkrét állomáshelyek kijelölése, illetve a konkrét együttműködési formák kialakítása tekintetében már alacsonyabb szintű szabályozás keretében állapodhatnak meg a felek. Jelen Megállapodás alapján a svéd féllel Kisinyovban kezdjük meg az együttműködést.

A Megállapodás legfontosabb rendelkezése szerint a Szerződő Felek eljárhatnak egymás nevében az egységes vízum (repülőtéri tranzitvízum, átutazóvízum, rövid időtartamú tartózkodásra jogosító vízum) kiadására irányuló eljárásban, a végrehajtási megállapodásokban foglaltak szerint azonban a képviselet korlátozható a vízumkiadási eljárás egy részére vagy egyes elemeire (a vízumok kiadására vonatkozó információ nyújtása, időpont egyeztetése, interjú lefolytatása, kérelmek és támogató dokumentumok átvétele és továbbítása, adatok rögzítése - ideértve a biometrikus adatokat is -, valamint az eljárási díjak bevételezése) is.

A Megállapodás rögzíti, hogy a személyes adatok feldolgozása tekintetében az Európai Unió vonatkozó jogszabályait, valamint a képviseletet ellátó fél jogszabályait kell alkalmazni.

A Megállapodás alapján kötendő végrehajtási megállapodások keretében a felek kijelölik azokat a diplomáciai és konzuli képviseleteket, amelyekre a keretmegállapodás vonatkozik, valamint meghatározzák az együttműködés szükséges technikai és pénzügyi részletszabályait, illetve az adatvédelemre vonatkozó szabályokat.

A képviseleti megállapodások gazdasági hatása kettős: egyrészt a magyar fél bevételhez juthat az által, hogy más tagállamok nevében állít ki vízumokat, ugyanakkor a többletfeladat többletköltséggel is jár. Azokon az állomáshelyeken, ahol a magyar vízum kiadása más tagállamnak kerül átengedésre, ott a magyar fél elesik ugyan a vízumdíjbevételtől, ugyanakkor beruházási és működtetési források szabadulnak fel (ezeken a külképviseleteken nem lesz szükség pl. az ujjlenyomat-olvasók beszerzésére). Mindezek a hatások összességében kiegyenlítik egymást.