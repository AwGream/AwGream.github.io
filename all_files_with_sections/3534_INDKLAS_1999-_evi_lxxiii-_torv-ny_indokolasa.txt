1999. évi LXXIII. törvény indokolása

a szociális igazgatásról és szociális ellátásokról szóló 1993. évi III. törvény módosításáról

-----STARTING---POINT---ALTALANOS--- 

A szociális igazgatásról és szociális ellátásokról szóló 1993. évi III. törvény (a továbbiakban: Szt.) több részletre kiterjedő, átfogó módosítását a hatékonyabb szociális ellátórendszer megteremtése teszi szükségessé, amit az Szt. hatálybalépése óta a szociálpolitika területét érintő folyamatok indikálnak.

Az elmúlt években a szociális intézmények által nyújtott személyes gondoskodás területén kedvezőtlen tendenciák indultak meg. Indokolatlanul megnőtt a bentlakásos intézményi ellátásra várakozók száma, a nappali ellátást nyújtó intézmények szolgáltatásait igénybe vevő időskorúak száma viszont stagnál, holott az időskorúak ellátását - a nemzetközi normák szerint is - elsősorban lakókörnyezetükben kell biztosítani. Ezért a törvény a gondozási központ nevesítésével és funkciójának meghatározásával kívánja felhívni az önkormányzatok figyelmét a lakókörnyezetben megvalósítható személyes gondoskodás mikéntjére.

Az utóbbi években jogos igényként merült fel a humanizált bentlakásos intézményi ellátás feltételeinek megteremtése is, és törekvés mutatkozik ezen igények - kis létszámú intézmények létrehozásával történő - kielégítésére.

Az Szt. megalkotásakor a jogalkotó lehetőséget teremtett a civil szféra szociális ellátórendszerbe való bekapcsolódására. Az elmúlt években a nem állami szervezetek szerepe elsősorban az időskorúak és a hajléktalanok ellátása területén megnövekedett. Ma már a személyes gondoskodást nyújtó intézményi ellátások 20 százalékát ők biztosítják. Ezért elengedhetetlenné vált a fenntartói jogok és kötelezettségek törvényi szintű meghatározása, amely az intézmény jogszerű működésének megteremtésén túl a szakmai ellenőrzés segítését is hivatott szolgálni.

A szociális támogatást igénylő rétegek biztonságának, valamint az egységes jogalkalmazás kialakításának megteremtését célozza az Szt. pénzbeli ellátásra vonatkozó rendelkezéseinek (munkanélküliek jövedelempótló támogatása, rendszeres szociális segély) törvény szerinti módosítása.

A törvény legfontosabb koncepcionális eleme a szociális intézményi ellátás igénybevételére vonatkozó szabályok változása, ami az intézményi jogviszony megszűnésének újraszabályozását is szükségessé teszi.

A beutalási rend átalakításával az átmeneti intézményi ellátást igénylő kérelméről közvetlenül az intézményvezető dönt, kiküszöbölve ezzel a jelenlegi intézményi elhelyezési gyakorlat hiányosságait. A helyi önkormányzatok hosszadalmas, sokszor szakmailag kevésbé alátámasztható döntéseinek felváltása az intézményvezető jogkörének szélesítésével - a fenntartó erősebb ellenőrzési jogosítványának biztosítása mellett - fontos feltétele a beutalási gyakorlat szakmai színvonala emelésének.

A törvényben új ellátási formaként nevesített lakóotthon a fogyatékos személyek és a pszichiátriai betegek számára biztosítja a legkorszerűbb szakmai igényeknek megfelelő ellátást. A lakóotthon mint ellátási forma Szt.-ben történő megjelenítésének jogszabályi előzménye a fogyatékos személyek jogairól és esélyegyenlőségük biztosításáról szóló 1998. évi XXVI. törvény, amely előírja, hogy a fogyatékos személyek számára tartós bentlakást nyújtó intézményeket fokozatosan, de legkésőbb 2010. január 1-jéig át kell alakítani kis közösséget befogadó lakóotthonná.

Emellett a törvény az ellátásban részesülők jog- és érdekvédelmét garantáló szabályokat is tartalmaz, tekintve, hogy az elmúlt években - a jogi szabályozás hiánya miatt - az intézményekben élő fogyatékos személyek alapvető jogai több tekintetben is sérültek.

Szakmai igény teszi szükségessé a szociális, valamint gyermekvédelmi feladatokat ellátó szakemberek továbbképzéséhez kapcsolódó regisztráció bevezetését, amely az e területen dolgozó szakemberek felkészültségének folyamatos figyelemmel kisérését célozza.

A törvény az előzőekben jelzett igényeknek és követelményeknek úgy kíván eleget tenni, hogy

a) megváltoztatja a beutalási rend szabályait,

b) a gondozás szakszerűbbé tétele érdekében meghatározza az ellátások szakmai tartalmát,

c) a gyakorlatban már működő intézménytípusok Szt.-ben emelésével megteremti a differenciáltabb gondozás feltételeit,

d) meghatározza a fenntartó feladatait,

e) módosítja az egyes pénzbeli ellátások szabályait,

f) előírja a szociális és gyermekvédelmi tevékenységet végző szakemberek kötelező továbbképzését és ennek érdekében elrendeli nyilvántartásba vételüket.

A törvény a fentiekben megfogalmazottakon túl az egységes jogalkalmazás elősegítése érdekében több kiegészítő, pontosító rendelkezést is tartalmaz.

-----STARTING---POINT---RESZLETES---

Az 1-2. §-hoz

A törvény az Szt. szabályozási tárgykörét egészíti ki. A fenntartó fogalma az Szt.-ben eddig nem került meghatározásra, miközben a később megalkotott ágazati törvények (mint pl. a gyermekek védelméről és a gyámügyi igazgatásról szóló 1997. évi XXXI. törvény - a továbbiakban: Gyvt.) pontos definiciót adnak erre nézve. Különösen a működési engedélyezési gyakorlatban kiemelkedő jelentőségű a fenntartó fogalmának meghatározása, mivel a nem állami fenntartású intézmények esetében sokszor nehezen határozható meg egyértelműen a fenntartó szervezet. A törvény megkülönbözteti az állami és a nem állami fenntartót, s a későbbiekben - a fenntartók szerinti megkülönböztetés alapján - meghatározza részükre az intézmény fenntartásával összefüggő speciális feladatokat.

A 3. §-hoz

A törvény a hajléktalan személyek ellátásának garanciális szabályát tartalmazza. A hajléktalanság kezelése érdekében rögzíteni szükséges az eljárásban részt vevő szervek (önkormányzatok) minimális kötelezettségét, illetve meg kell előzni, hogy a hajléktalanok ellátásának megtagadása korábbi - esetleg több száz kilométerre levő - lakóhelyére való hivatkozással történjen meg. E rendelkezés az Szt. deklaratív jellegű szabályait erősíti az eljárási kötelezettség kihangsúlyozásával. A hajléktalan személy nyilatkozata bizonyítékként felhasználható a hajléktalanság tényének rögzítése tekintetében az eljárás során.

A 4. §-hoz

Amennyiben az állami fenntartású intézményben az intézményvezető nem képes teljesíteni az elhelyezésre vonatkozó kérelmet, a kérelmező személyt nyilvántartásba kell venni, annak érdekében, hogy az igények teljesíthetőségének sorrendje megállapítható legyen. A nyilvántartásra vonatkozó szabályok meghatározzák a nyilvántartás létrehozásának célját, valamint azt, hogy mely adatokat kell tartalmaznia. Az új szabályok alapján évente felül kell vizsgálni a nyilvántartásban szereplők kérelmének fenntartását, s ezzel folyamatosan figyelemmel kísérhető az igények tényleges alakulása.

Az 5. §-hoz

A munkanélküliek jövedelempótló támogatásának folyósítását meghatározott esetekben - a szüneteltetésre okot adó körülmény fennállásáig, de legfeljebb 24, illetve 36 hónapig - szüneteltetni kell. A szüneteltetés maximálisan két év időtartama azt jelenti, hogy azok a szülők, akik a gyermekgondozási segélyt a gyermek hároméves koráig igénybe veszik, a gyermekgondozási segély folyósítási időtartamának kimerítését követően nem jogosultak sem jövedelempótló támogatásra, sem rendszeres szociális segélyre. E probléma megoldására a törvény a gyermekgondozási segély teljes időtartamára (36 hónap) is lehetővé teszi a jövedelempótló támogatás folyósításának szüneteltetését, így a gyermekgondozási segély lejártát követően a jövedelempótló támogatás továbbfolyósíthatóvá válik.

A 6. §-hoz

A törvény 6. §-a kiegészítő, pontosító rendelkezéseket tartalmaz azokra az esetekre, amikor a munkanélküliek jövedelempótló támogatásának szüneteltetésére azért került sor, mert a munkanélküli az együttműködést nem vállalta. A szüneteltetés időtartama ezekben ez esetben 6 hónap, de ez mindaddig meghosszabbodik, amíg a munkanélküli nem kéri az ellátás továbbfolyósítását. Az ellátás továbbfolyósítását megelőzően az önkormányzatnak vizsgálnia kell, hogy a továbbfolyósításhoz szükséges feltételek fennállnak-e.

A 7. §-hoz

A jövedelempótló támogatásban részesülő munkanélküliekről, az ellátások megállapításáról, szüneteltetéséről, megszüntetéséről az önkormányzatok jegyzői kötelesek értesíteni a területileg illetékes munkaügyi központokat. Az értesítésre eddig nem volt határidő előírva, ezért a törvény a korábbi rendelkezéseket azzal egészíti ki, hogy egységesen a döntéstől számított nyolc napon belüli értesítési határidőt jelöl meg.

A 8. §-hoz

A rendelkezés a korábbi szabályokat alapvetően nem módosítja, ugyanakkor a jogalkalmazás segítése érdekében jogtechnikai változásokat eszközöl. A törvény új szabályt iktat be, amelynek értelmében a rendszeres szociális segély iránti kérelmet a jövedelempótló támogatás folyósítási időtartamának kimerítésétől számított 12 hónapon belül, de a gyermekgondozási segély igénybevétele esetén 36 hónapon belül lehet benyújtani.

A 9. §-hoz

A korábbi szabályok az aktív korúak rendszeres szociális segélyének ismételt megállapításakor a munkaügyi központtal való együttműködés vizsgálatát - a katonai szolgálat kivételével - kötelezővé teszik. A módosítás értelmében a rendszeres szociális segély ismételt megállapításra a megszüntetéstől számított 36 hónapon belül lehetőség van, amennyiben a kérelmező nem jogosult munkanélküli járadékra és megfelel a rendszeres szociális segély feltételeinek.

A 10. §-hoz

E rendelkezések részben kiegészítő, részben pontosító jellegűek, amelyek az állampolgári jogok országgyűlési biztosa által tett ajánlások figyelembevételével kerültek a törvénybe. A kiegészítő rendelkezések egyértelművé teszik, hogy ha a rendszeres szociális segélyben részesülő aktív korú nem foglalkoztatott személy számára együttműködési kötelezettség keretében közcélú munkajellegű tevékenységben való részvételt határoznak meg, akkor ezért a tevékenységért díjazás jár. Az együttműködés tartalmáról a kijelölt családsegítő szolgálatnak (vagy szociális intézménynek) és a segélyben részesülő személynek minden esetben írásban kell megállapodniuk.

A 11-13. §-hoz

Az ápolási díjra vonatkozó szabályok kiegészülnek azzal, hogy a közép-, illetve felsőfokú tanintézeti nappali tagozatos tanulói-hallgatói jogviszony mellett ápolási díj nem állapítható meg, ugyanis az ápolási feladatok és a tanulói-hallgatói jogviszonyból eredő kötelezettségek egyidejűleg nem teljesíthetőek. A tanulmányi kötelezettségek olyan, napi 4 óránál hosszabb idejű elfoglaltságot jelentenek, amelyek mellett kizárt az állandó felügyeletet, gondoskodást igénylő hozzátartozó teljes körű ellátása.

A 14. §-hoz

A köztemetésre vonatkozó rendelkezések alapvetően a jogalkalmazást segítő, pontosító szabályokkal kerültek kiegészítésre. Változatlanul a haláleset helye szerint illetékes települési önkormányzatnak kell gondoskodnia az elhunyt személy közköltségen való eltemettetéséről, ha nincs, vagy nem lelhető fel az eltemettetésre köteles személy, vagy az nem gondoskodik az eltemettetésről. Az elhunyt személy utolsó lakóhelye szerinti települési önkormányzat - kérelemre - a köztemetés költségét megtéríti az eltemettetésről gondoskodó önkormányzat részére. Az utolsó lakóhely szerinti önkormányzat a temetési költség megtérülése érdekében a költségeket hagyatéki teherként bejelentheti a területileg illetékes közjegyzőnél, vagy az eltemettetésre köteles személyt kötelezheti a köztemetés költségeinek megtérítésére.

A 15. §-hoz

A törvény meghatározza a bentlakásos és a tartós bentlakásos intézmények pontos körét, mivel e két fogalom tartalma nem volt egyértelmű. A törvény értelmében a szociális intézménynek minimum 10 fő ellátására alkalmasnak kell lennie, s az ellátottak száma nem haladhatja meg a 150 főt az összes telephely együttes vonatkozásában. A 10 fő minimális ellátotti létszám alól egyetlen kivételt jelent a lakóotthoni ellátás, amelyre külön szabály vonatkozik. Ezt a szabályt csak a törvény hatálybalépését követően létrehozott intézmények esetében kell alkalmazni.

A 16. §-hoz

A gondozási központ - mennyiben az önkormányzat ilyen intézmény létrehozása mellett dönt - területi gondozás erősítését szolgálja, mivel az utóbbi években a házi segítségnyújtásban, illetve az időskorúak nappali ellátásában részesítettek száma stagnáló, illetve kismértékben csökkenő tendenciát mutatott. Ugyanakkor ezeknek az ellátásoknak a korszerű idősgondozásban kiemelkedő szerepet kell biztosítani.

A törvény szerint a gondozási központ a nappali ellátást nyújtó intézmények közül az idősek klubjához kapcsolódóan láthatja el feladatait, mivel így lényegesen könnyebben szervezhető az idősekről való gondoskodás. A jelenlegi gyakorlatnak jogszabályban történő rögzítésével lehetővé válik, hogy a gondozási központ integrálni tudja az alap- és nappali ellátások feladatait, s a gondozási tevékenység komplexitását is megvalósíthassa. Emellett lehetőséget biztosít ez a megoldás arra is, hogy egyéb gondozási feladatok, igények kielégítése is megtörténhessen, rugalmasan alkalmazkodva a rászorulók igényeihez. Ennek tényét az önkormányzat helyi rendeletében állapítja meg. A szakmai elképzelések szerint a gondozási központ képes lesz integrálni olyan ellátási formákat is, melyek nem az időskorúak, hanem más csoportok gondozási feladataihoz, nappali ellátásához kapcsolódnak.

Gondozási központot egyházi fenntartó is működtethet.

A 17. §-hoz

A törvény szövegpontosítást tartalmaz, ugyanis a nem állami szervek definíciójának bevezetésével összevonásra került a szociális vállalkozások és a nem állami szervek fogalomköre.

A 18. §-hoz

A falugondnoki ellátás tekintetében a törvény lehetőséget biztosít arra, hogy a helyi önkormányzat - a helyi rendeletében szabályozottak szerint - a falugondnok részére szolgáltatási feladatokat állapítson meg elsősorban a településen adódó speciális igények kielégítésére.

A 19. §-hoz

Az elmúlt években a családsegítő szolgálat feladatköre bővült, így indokolttá vált feladatainak újraszabályozása. A törvény - a családok eltérő és halmozott szociális problémáinak kezeléséhez igazodva - elkülöníti a megelőző tevékenység és a krízishelyzet megszüntetése érdekében végzendő feladatokat, részletezi a tanácsadás, valamint a tájékoztató és segítségnyújtó munka tartalmát. Emellett meghatározza, hogy a szolgáltatást igénybe vevőket gondozási terv alapján kell ellátni, amely a segítségnyújtás dokumentációjaként is funkcionál.

A 20. §-hoz

A törvény „teljes körű ellátás” fogalmának pontos definícióját tartalmazza, kiegészítve a lakhatással, mivel a hajléktalan ellátás területén ez lényeges elem. Emellett rendezi a korábban alacsonyabb szintű jogszabályban meghatározott ellátási formának törvényi szintre emelését a hajléktalanok otthona tekintetében.

A 21-22. §-hoz

A törvény az Szt. szabályait hozza összhangba a közoktatásról szóló 1993. évi LXXXIX. törvénnyel (továbbiakban: Kt.), illetve annak módosításaival, melyek nem ismerik az Szt. által használt „nem képezhető, vagy részben képezhető” fogalmakat. A Kt. 30. § (1)-(2) és (6) bekezdései értelmében a tanköteles korban minden gyermek számára biztosítani kell a képzést, képzési kötelezettség formájában, valamint az oktatási jogok biztosítását. Ennek megfelelően a kiskorúak és nagykorúak ellátását külön kell választani ezekben az intézményekben, s az állapotnak megfelelő ellátást kell biztosítani a gondozott személyek számára. Szintén garanciális szabály, hogy a kiskorúak és nagykorúak ellátását is külön szervezeti egységben kell megoldani, az eltérő tartalmú gondozási tevékenység okán.

A gyakorlati intézményszervezési tapasztalatok indokolják, hogy összekapcsolható legyen egy intézményen belül az ápoló-gondozó, illetve a rehabilitációs tevékenység ellátása, ennek a lehetőségét a jogszabályban is biztosítani kívánjuk, azzal a feltétellel, hogy a két ellátási forma intézményen belüli egyértelmű elkülönítését biztosítani kell.

A 23. §-hoz

A törvény a szenvedélybetegek otthonának definícióját tartalmazza. Szövegpontosítást abban a tekintetben jelent, hogy korábban a „pszichiátriai és szenvedélybetegek otthona” megfogalmazás alapján nem volt egyértelmű, hogy önálló intézménytípusról van-e szó. A törvény egyértelműsíti, hogy a szenvedélybetegek otthona önálló intézménytípus, és meghatározza az intézménytípus esetében biztosítandó ellátás szakmai tartalmát.

A 24. §-hoz

A törvény a hajléktalanok otthonának definícióját tartalmazza. Ez az ellátási forma a gyakorlatban már működő, ez idáig alacsonyabb szintű jogszabályban megfogalmazott intézménytípus. Az ellátás igénybevételének feltétele, hogy a hajléktalan személy korábban hajléktalanok átmeneti szállásán részesült ellátásban, és életkora, mentális állapota indokolja a tartós elhelyezést. Ugyanakkor az időskorúak otthonától eltérően a hajléktalan személyek ellátása más módszereket igényel, korábbi életvitelükből adódóan. Ezért indokolt fenntartani egy külön szervezeti formát a hajléktalan személyek ápoló-gondozó jellegű ellátására.

A 25. §-hoz

A törvény szövegpontosítást jelent a rehabilitációs intézmény fogalma alá tartozó intézménytípusok tekintetében.

A 26. §-hoz

A törvény a hajléktalanok rehabilitációs intézményének definícióját tartalmazza. A hajléktalan személyek részére lehetőséget biztosít olyan ellátás igénybevételére, melyben a gondozási feladat lényege a visszavezetés, valamint a munkaképesség erősítése, helyreállítása. Az ellátás igénybevétele feltételezi a hajléktalan személy aktív közreműködését a rehabilitációs folyamatban. Az ellátás igénybevétele önkéntes, a rehabilitációs tevékenység segítséget nyújthat ahhoz, hogy a munkaképesség fenntartása mellett az életvitel is „közelítsen” a mindennapi elfogadott normákhoz, ezzel megteremtse annak az alapjait, hogy a hajléktalan személy a rehabilitációs gondoskodás befejezése után is képes legyen a önálló életvitelre. A rehabilitációra vonatkozó - alacsonyabb szintű jogszabályban megfogalmazott - szakmai garanciák elősegítik a rehabilitáció eredményességének utólagos kontrollját.

A 27. §-hoz

A törvény a nappali intézmények körének kibővítését tartalmazza, jelenleg már működő intézménytípusok - így a pszichiátriai betegek és a szenvedélybetegek nappali intézményének - nevesítésével.

A 28. §-hoz

Az utcai szociális munka három fő ellátási területe (utcagyerekek, hajléktalanok, családok) közül kettő tartalma, szervezeti elhelyezése már megfogalmazódott a családsegítés, illetve a gyermekjóléti ellátórendszer szervezetén belül. A hajléktalan személyekkel történő utcai gondozásnak azonban nem volt megfelelő szervezeti háttere. A gyakorlati tapasztalatok alapján a családsegítő szolgálatok nem voltak képesek felvállalni ennek a speciális ellátásnak a biztosítását. A hajléktalan ellátásban az utcai szociális munka a nappali melegedő mellett tudja betölteni egyik fontos funkcióját. Az utcán élő - hajléktalan, vagy egyéb okból utcára került személyek - közterületen történő ellátását, felkutatását végzi, emellett segítséget nyújt a többi szociális ellátáshoz történő hozzájutásban.

A 29. §-hoz

A pszichiátriai betegek nappali intézménye olyan intézményi forma, melyet a szakmai gyakorlat már ismer. Kiemelt szerepe lehet a prevenció tekintetében, illetve az utógondozás keretében, így a lakóotthoni formák további kilépési, vagy kitagolási lépcsőjeként szolgálhat. A törvény meghatározza, hogy milyen esetben lehet a nappali ellátást igénybe venni, s honnan lehet bekerülni az ellátásba.

A 30. §-hoz

A törvény az átmeneti elhelyezést biztosító intézmények esetében az ellátás definícióját tartalmazza. Mivel a gondozás jellege nagymértékben közelít az ápoló-gondozó intézményi ellátáshoz, ezért ugyanannak a fogalomnak a használata indokolt, mint az ápoló-gondozó otthonok esetében, természetesen azzal a kiegészítéssel, hogy csak ideiglenes jellegű ellátásról van szó. Ide viszont nem tartozik a hajléktalan személyekről történő gondozás, tekintve az ellátás jelentősen eltérő szakmai tartalmát, normáit.

A 31. §-hoz

A lakóotthoni ellátások iránti igény elsősorban a nagy létszámú intézmények átalakításával kapcsolatos szakmai elmélet eredményeképpen jelent meg. Jelenleg is a gyakorlatban több intézmény - mintegy utógondozási jelleggel - törekszik az önálló életvitelre képes lakók számára segítséget nyújtani a saját életkörülményük megteremtéséhez. Ez az ellátási forma az európai országok jelentős részében rendkívül hosszú múltra tekint vissza, s különösen a fogyatékos személyek tekintetében kiemelkedő jelentőséggel bír az ellátások biztosítása terén. A fogyatékos személyek esélyegyenlőségéről szóló 1998. évi XXVI. törvény is nevesíti a lakóotthoni formát, mint a korszerű gondozás alapintézményét. A fogyatékos személyek mellett jelenleg leginkább a pszichiátriai betegek esetében van lehetőség, illetve igény ilyen típusú intézményi gondozásra. Szintén komoly elméleti háttere van a pszichiátriai betegek önállóságát biztosító ezen intézménytípusnak. Az önállósági igény mind a fogyatékos személyek, mind pedig a pszichiátriai betegek esetében egyre erőteljesebben jelentkezik. A fogyatékos személyek ellátásában a normalizációs elv érvényre juttatásával lehetővé kell tenni azt, hogy az értelmi fogyatékosok olyan egzisztenciát érjenek el, mely lehetőség szerint a normális életfeltételekhez közel áll. Mindezen célok érvényesítésében a lakóotthon jelenti az első lépést a későbbi önállóság megteremtése felé, mivel szakmai szempontból integrálható a jelenlegi ellátórendszerbe.

A törvény tartalmazza a lakóotthoni ellátások definícióját, továbbá azt, hogy kik, milyen feltételek mellett vehetik igénybe a lakóotthoni ellátásokat. Végrehajtási rendelet külön fogja szabályozni azokat az eseteket, amikor a bekerülés feltételeitől el lehet térni. A biztosítandó szolgáltatások megfogalmazása szintén a teljes körű ellátás fogalmával van szinkronban, de figyelembe veszi azokat az eltérő igényeket, melyek a lakóotthoni ellátás lényegét adják.

A 32-33. §-hoz

A törvény a módszertani intézményekre vonatkozó alapvető szabályokat rögzíti. A törvény háromféle típusú módszertani intézményt ismer:

- egyrészt a megyei önkormányzat által kijelölt módszertani intézményt, melynek hatásköre a megyében működő intézményekre terjed ki,

- másrészt a szociális és családügyi miniszter által kijelölt és országos, vagy regionális hatáskörrel működő módszertani intézményt, amely az ágazat szakmai feladatainak érvényesítését végzi,

- harmadrészt az egyházi fenntartó által kijelölt módszertani intézményt.

A megyei módszertani intézmények elsődleges feladata, hogy segítséget nyújtsanak a gondozási, ápolási és szervezési feladatok ellátásához, egységes megyei módszertani alapokat dolgozzanak ki, s ezzel a megye területén működő intézmények szakmai munkáját segítsék.

Az országos, vagy regionális hatáskörrel rendelkező módszertani intézmények elsődleges feladata, hogy segítséget nyújtsanak a speciális szolgáltatási területek országos módszertanának kialakításában, az új ellátási formák és gondozási módszerek bevezetésének kidolgozásában és megvalósításában.

Mindkét intézménytípus esetén határozott időre (öt évre) szól a kijelölés, ez azonban többször megismételhető. A megyei módszertani intézmények esetében a kijelölést megelőzően a szociális és családügyi miniszter előzetes véleményét ki kell kérnie a fenntartónak.

A 34. §-hoz

Az önkormányzat rendeletalkotási kötelezettsége kiterjed az intézményvezető és az ellátást igénybevevő közötti megállapodással összefüggő kérdésekre, melyek a helyi sajátosságok alapján kerülnek szabályozásra.

A 35. §-hoz

A törvény a személyes gondoskodást nyújtó intézmények fenntartójának feladatait tartalmazza. Az értelmező rendelkezések közé bekerült a fenntartó fogalma, ezzel összhangban az intézmények működésével kapcsolatos felelősség fő címzettje a fenntartó, függetlenül attól, hogy állami, vagy nem állami szervről van-e szó.

A törvény meghatározza, hogy a fenntartó alapvető kötelezettsége, hogy az intézmény folyamatos működésének feltételeit - külön jogszabályban meghatározottak szerint - biztosítsa, illetve az intézmény rendelkezzen a feladatainak ellátásához szükséges működési engedéllyel.

A fenntartó részére - tekintettel az állami és nem állami szervek közötti különbségekre - eltérő felelősségi rendszer került megfogalmazásra.

A fenntartó részére garanciális szabály, hogy intézményei működésével kapcsolatos jogai és kötelezettségei törvényi szinten meghatározásra kerülnek. Ugyanakkor az irányítási jogkör ellenőrizhetőbbé válik, egyértelmű, hogy milyen jogosítványai vannak a fenntartónak, azokkal nem élhet vissza. Eddig az Szt. erre nem adott módot, mely a gyakorlatban bizonytalanná tette a fenntartó jogait az intézmény működésével kapcsolatban, különös tekintettel a szakmai munka ellenőrzésére.

A törvény tartalmazza a szociális és gyermekvédelmi intézményekben szakmai tevékenységet ellátó dolgozók továbbképzése céljából felállítandó működési nyilvántartásra vonatkozó rendelkezéseket is. A működési nyilvántartás ennek megfelelően a személyes gondoskodást végző személyekre vonatkozó - továbbképzés szempontjából szükséges - adatokat tartalmazza. A törvény meghatározza a nyilvántartás vezetésére jogosult szerveket, a nyilvántartható adatok körét, valamint az adatszolgáltatásra kötelezett szerveket. A nyilvántartásra vonatkozó szabályozás biztosítja, hogy csak azok a személyek és csak addig szerepeljenek a nyilvántartásban, amíg a továbbképzési kötelezettségük fennáll, vagyis a szociális és gyermekvédelmi szolgáltatásokban végzik a tevékenységüket. Másfelől viszont a nyilvántartásból nyerhető adatok lehetővé teszik a továbbképzésre kötelezett személyek összetételének figyelemmel kísérését, a továbbképzések szakmailag adekvát megszervezését és a „beiskolázások” biztosítását, valamint eredményességének nyomon követését. Tekintettel arra, hogy a továbbképzési rendszer 2001-től kerül bevezetésre, a működési nyilvántartás felállításáról is addig kell gondoskodni.

A 36-37. §-hoz

A törvény a szociális intézménybe történő beutalás új rendjét tartalmazza. Ez a megoldás a korábban formálisan működő beutalási rendszer felváltását teszi lehetővé egy olyan rugalmasabb gyakorlattal, melyben a tényleges ellátási kötelezettség alapján történik az intézményi elhelyezés. A beutalási rendszer átalakítása során a cél a szabad intézményválasztás lehetővé tétele, ennek megvalósítása azonban csak lépcsőzetesen, fokozatosan képzelhető el. A törvény az átmeneti intézmények esetében is lehetővé teszi, hogy az intézményvezetővel történő megállapodás alapján jöjjön létre a jogviszony. Az átmeneti elhelyezést biztosító intézmények esetében ugyanis az ellátás jellege nem feltétlenül igényli a hatósági beutalást. Az intézményi elhelyezés elsősorban szakmai kérdés, amennyiben az intézményvezetőnek fel kell mérnie, hogy képes-e ideiglenesen megfelelő gondozást biztosítani a rászoruló személy részére, továbbá, hogy a családi-, vagy egyéb körülmények alapján indokolt-e az elhelyezés. A hatósági beutalás során csak kisebb mértékben lehetett ezeket a szakmai kérdéseket teljeskörűen figyelembe venni, holott a gondozás felelőssége alapvetően az intézményé.

Ha a jogviszonyt az intézményvezető intézkedése alapozza meg és az intézményvezető elutasító döntést hoz, vagy egyéb vitás kérdés merül fel a felek között, akkor az ellátást igénybe venni szándékozó személy panasszal fordulhat a fenntartóhoz, amely szerv - az államigazgatási eljárás szabályai alapján - dönt a panasz kérdésében.

Amennyiben az intézményvezető teljesíti az ellátást igénylő kérelmét, megállapodás megkötésére kerül sor. Az intézményvezető ezt a megállapodást köteles a fenntartónak megküldeni.

A törvény tartalmazza a megállapodás, illetve a beutaló határozat kötelező elemeit.

A törvény fontos szabályt tartalmaz a soronkívüliségre vonatkozóan. A korábbi szabályozás nem tartalmazta, hogy a soron kívüli elhelyezés esetén milyen szempontok az irányadóak, s milyen eljárást kell követni. A törvény szerint, amennyiben több soron kívüli elhelyezésről kell dönteni, a döntésbe be kell vonni az intézmény orvosát és a fenntartó képviselőjét.

A 38-39. §-hoz

A tájékoztatási kötelezettség hatékonyabb teljesítése érdekében a megyei módszertani feladatokat ellátó intézmények részére kötelezettségként került megfogalmazásra egy ismertető készítése a megye/főváros területén levő állami és nem állami fenntartású intézményekről. Ezt a települési önkormányzatok részére megküldik, akik ezzel remélhetőleg jobban felkészülve tudják teljesíteni a törvényben előírt kötelezettségüket. Ugyanakkor a törvény rögzíti azt is, hogy a szociális intézmény köteles közölni a tájékoztató összeállításához szükséges adatokat.

A 40-41. §-hoz

A törvény az intézményben ellátottak érdekvédelmét, jogaik gyakorlásának elősegítését szolgálja, egyrészt azzal, hogy az intézményi házirend teljes egészében megismerhető legyen, másrészt pedig azzal, hogy az érdekképviseleti fórum tagja lesz a fogyatékosság jellege szerinti országos érdekképviselet területileg illetékes szervének képviselője.

A 42. §-hoz

A törvény külön tesz említést azokról az esetekről, amelyek objektíve vezetnek az intézményi jogviszony megszűnéséhez (az intézmény jogutód nélküli megszűnése, az igénybevevő halála, a határozott idő lejárta), illetve azokról az esetekről, amelyek a felek akaratától függnek. Az intézményvezető kezdeményezésére megszüntetendő jogviszony esetében az ellátott érdekvédelmét szolgáló garanciaként jelenik meg az a rendelkezés, amely az ellátás változatlan feltételek melletti további biztosítását írja elő mindaddig, amíg az intézményvezetői döntéssel kapcsolatban az ügyben jogerős és végrehajtható határozat nem születik.

A 43. §-hoz

A törvény a határozott időre szóló, illetve az áthelyezésre vonatkozó új szabályokat tartalmazza, tekintettel a jogviszonyt létesítő szervre. Az áthelyezés iránti, illetve a határozott időtartamú jogviszonyra vonatkozó kérelem elbírálására ugyanis a beutalásra jogosult szervnek van hatásköre. A törvény az áthelyezésnél szintén tételesen meghatározza, hogy mely esetekben lehet az áthelyezést kezdeményezni (pl. egészségi állapot megváltozása, házirend megsértése stb.)

A 44-45. §-hoz

A rehabilitációs intézményben elhelyezettek állapotának felülvizsgálatát végző bizottság tagjainak száma négyre változik, kiegészül a fogyatékosság szerinti szakgyógypedagógussal.

Abban az esetben, ha az intézmény vezetője a szakvélemény felülvizsgálatát kéri, és az elhelyezés feltételei nem állnak fenn, akkor a beutaló határozatot vissza kell vonni, valamint az ideiglenes elhelyezést meg kell szüntetni, s az önkormányzatnak más személyes gondoskodási formában kell biztosítani az ellátást.

A 46. §-hoz

Az 1996. évben az állampolgári jogok országgyűlési biztosa által végzett vizsgálat egyik legfontosabb megállapítása volt, hogy a fogyatékos személyek állapotának felülvizsgálata nem megoldott, sokszor az intézményi elhelyezést követően állapotromlás következik be. Ezért lényeges a folyamatos ellenőrzés, illetve az intézményekben folyó szakmai munka kontrollja. Ennek megvalósítása több lépcsőben történik. A kiskorúak tekintetében a közoktatási törvény, valamint végrehajtási rendelete részletesen szabályozza a felülvizsgálat eseteit. A fogyatékos személyeket ellátó rehabilitációs intézmények esetében az Szt. 112.§ (2) bekezdése rendelkezik a felülvizsgálati kötelezettségről. A törvény megteremti az ápoló-gondozó otthonban ellátott személyek felülvizsgálatának kötelezettségét. A kiskorúak esetében az oktatási ágazattal összhangban, míg a felnőttkorúak esetében a rehabilitációs intézményekben felülvizsgálatot végző bizottság hatáskörét kiterjesztve teszi ezt meg a törvény. A felnőttkorú személyek esetében az ötévenkénti felülvizsgálati kötelezettséget, kiskorúak esetében évenkénti felülvizsgálati kötelezettséget ír elő. A felnőttkorúak felülvizsgálatát a törvény hatálybalépését követő két éven belül el kell végezni.

A 47-48. §-hoz

A törvény a térítési díj szabályaira vonatkozó technikai jellegű pontosítást tartalmaz. Emellett fontos, hogy az újonnan nevesített lakóotthonok esetében a személyi térítési díj megállapításának alapja - a többi intézménytípushoz hasonlóan - megtörténjen. A törvény szerint az igénybevett szolgáltatástól függően, annak arányában kell megállapítani a személyi térítési díjat. Mértéke a jogosult havi jövedelmének 50%-át nem haladhatja meg. E szabály azért lényeges, mert az önállóság megteremtése érdekében a saját maga által biztosított szolgáltatások köre bővül, így annak költségei is magasabbak az egyén számára, ezért a fizetendő térítési díj alacsonyabb kell, hogy legyen a többi bentlakásos intézmény térítési díjánál.

A 49. §-hoz

A törvény a fenntartó visszafizetési kötelezettségének biztosítására vonatkozó garanciális szabályt tartalmaz. Az egyszeri hozzájárulás összegének meghatározott részét a fenntartónak kötelezően a tárgyi, személyi feltételek fordítására kell fordítania.

Az 50-53. §-hoz

A törvény a szociális ellátások finanszírozásával összefüggő szabályokat tartalmaz.

Az 54. §-hoz

További öt terület vonatkozásában kibővül a szociális és családügyi miniszternek adott felhatalmazások köre. A törvény előírja, hogy a miniszter rendeletben határozza meg a működési nyilvántartás vezetésének részletes szabályait, a szociális és gyermekvédelmi ágazatban szakmai feladatokat ellátók továbbképzésére vonatkozó előírásokat, valamint a fogyatékos személyek otthonában élők állapotának felülvizsgálatára vonatkozó részletes szabályokat, az adatnyilvántartás szabályait, valamint a személyes gondoskodást nyujtú ellátások igénybevételére vonatkozó szabályokat.

-----STARTING---POINT---VEGE---

Az 55-56. §-hoz

A törvény a hatályba lépést, illetve a módosításhoz kapcsolódó technikai normákat, valamint az átmeneti rendelkezéseket tartalmazza.

Kiemelendő szabályok:

- egyrészt a felnőttkorú fogyatékos személyek esetében a teljes gondozotti kör felülvizsgálatára kétéves határidőt ad a törvény, ezen belül minden ápoló-gondozó otthonban ellátott személy állapotát meg kell vizsgálni, a felülvizsgálatot a szociális és családügyi miniszter által kijelölt bizottságok végzik,

- a helyi önkormányzatnak a törvény hatálybalépésétől számított 6 hónapon belül felül kell vizsgálnia a személyes gondoskodást nyújtó ellátásokra vonatkozó rendeletét,

- két intézménytípus esetében határidőt állapít meg a létrehozást illetően - egyrészt a hajléktalan személyek rehabilitációs intézményét 2004. december 31-ig, másrészt a lakóotthoni formákat 2009. december 31-ig kell létrehozni.

Az 57. §-hoz

A törvény a szociális és gyermekvédelmi tevékenységet végző szakemberképzéshez kapcsolódó regisztráció bevezetésével összefüggésben a Gyvt. módosítását tartalmazza.