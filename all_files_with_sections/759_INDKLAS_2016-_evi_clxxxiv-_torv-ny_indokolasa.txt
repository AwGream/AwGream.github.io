2016. évi CLXXXIV. törvény indokolása

egyes törvények honvédelmi kérdésekkel összefüggő módosításáról

-----STARTING---POINT---ALTALANOS--- 

A következő törvények módosításával a Magyar Honvédség személyi állományát, valamint általánosságban a honvédelem ügyét érintő kérdéseket kíván a hatékonyabb közfeladat-ellátás érdekében szabályozni a törvény:

- a közalkalmazottak jogállásáról szóló 1992. évi XXXIII. törvény,

- a hadigondozásról szóló 1994. évi XLV. törvény (a továbbiakban: Hdt.),

- az egyes sportcélú ingatlanok tulajdoni helyzetének rendezéséről szóló 1996. évi LXV. törvény,

- fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény,

- a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény,

- az egyes gazdasági és pénzügyi tárgyú törvények megalkotásáról, illetve módosításáról szóló 2010. évi XC. törvény,

- a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény,

- a közszolgálati tisztviselőkről szóló 2011. évi CXCIX. törvény,

- a honvédek jogállásáról szóló 2012. évi CCV. törvény.

A módosítás a következő törvények technikai deregulációját is szolgálja:

- a fegyveres erőknél 1945. március 31. és 1954. október 31. között szolgálatot teljesítettek hadigondozásáról szóló 1994. évi XLVI. törvény,

- a honvédek jogállásával, valamint a hadigondozással összefüggő egyes törvények módosításáról szóló 2014. évi XCVII. törvény,

- a honvédek jogállásáról szóló 2012. évi CCV. törvény, valamint az azzal összefüggő egyes törvények módosításáról szóló 2015. évi XLIII. törvény.

A törvény a következő főbb témaköröket öleli fel:

A közalkalmazottak jogállásáról szóló 1992. évi XXXIII. törvény módosításának célja a Magyar Honvédség személyi állományába tartozó közalkalmazottak jubileumi jutalmának alapjául szolgáló illetménye számításának kiegészítése a honvédelmi ágazati pótlékkal.

A Hdt. módosításának célja a hadigondozási ellátások rendszerszerű áttekintése, a rendszeres pénzbeli ellátások 2018. évtől történő egyszeri megemelése, majd az ezt követő évektől azok rendszeres, a társadalombiztosítási nyugellátásról szóló 1997. évi LXXXI. törvény 62. §-a szerinti emelése, továbbá a jogalkalmazás során felmerült gyakorlati kérdések tisztázása.

Az egyes sportcélú ingatlanok tulajdoni helyzetének rendezéséről szóló 1996. évi LXV. törvény módosításának célja a különleges jogrend idejére gazdasági anyagi szolgáltatás céljából igénybevételre kijelölt és bejelentésre kötelezett repülőterek honvédelmi funkciójának megóvása.

A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény módosításának célja a kiadmányozási jog átruházása szabályai körében a honvédelmi és rendvédelmi ágazati sajátosságok megjelenítése.

A honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény módosítása a honvédelmi szervezet saját halottjává nyilvánított közalkalmazott és a közszolgálat halottjává minősített személy családjáról való gondoskodás keretében az elhunyttal szemben fennálló honvédségi követelések elengedhetőségét biztosítja. A törvény kiegészíti továbbá a Hvt.-t annak érdekében, hogy a minisztériumi háttérintézmények és központi hivatalok integrációjával összefüggésben a másodfokon eljáró szervek a miniszter által honvédelmi kérdésben kiadott szakhatósági állásfoglalást érintő fellebbezés esetén kötelesek legyenek a miniszter véleményének kikérésére és figyelembe vételére, továbbá a törvény a veszélyes katonai objektumokkal kapcsolatos hatósági eljárásokkal összefüggésben tartalmaz az általános szabályoktól eltérő rendelkezéseket. Emellett a törvény tartalmi dereguláció keretében az önkéntes tartalékos jogviszony típusait, illetve az annak típusaihoz kapcsolt részletszabályokat rendeleti szintre kívánja leszállítani.

A közszolgálati tisztviselőkről szóló 2011. évi CXCIX. törvény módosítása a jubileumi jutalomra jogosító idő megállapításával kapcsolatosan terminológiai pontosítást tartalmaz a katonai szolgálati viszony beszámítására vonatkozóan.

A honvédek jogállásáról szóló 2012. évi CCV. törvény módosításának célja a részletes indokolásban kifejtettek szerint a Magyar Honvédség állományába tartozó elhunytak hozzátartozóiról való gondoskodás területén a kártérítési eljárás, a követelések elengedése és az árvák kiegészítő támogatása szabályozásának módosítása, a posztumusz előléptetés, kinevezés szabályainak törvényi szinten történő rendezése, valamint a jogalkalmazási tapasztalatok alapján szükségessé vált módosítások, pontosítások átvezetése.

-----STARTING---POINT---RESZLETES---

Az 1-2. §-hoz

A rendelkezés megteremti annak törvényi alapját, hogy a Magyar Honvédségnél foglalkoztatott közalkalmazottak esetében a honvédelmi ágazati pótlék a jubileumi jutalom alapjául szolgáló illetménybe beszámításra kerülhessen. E lehetőség a honvédelmi tárcánál különböző jogviszonyokban foglalkoztatottak jövedelmi helyzetének közelítését szolgálná. A cél eléréséhez szükséges a közalkalmazottak jogállásáról szóló 1992. évi XXXIII. törvény módosítása, mind a jubileumi jutalom számításának szabályai tekintetében, mind az ágazati beszámítási szabályokhoz szükséges felhatalmazó rendelkezés megalkotása vonatkozásában. A felhatalmazó rendelkezés kidolgozása során a törvény figyelemmel volt arra is, hogy a belügyminiszter irányítása alatt álló rendvédelmi szerveknél foglalkoztatott közalkalmazottak részére a rendvédelmi ágazati pótlék szintén beszámít a jubileumi jutalom alapjába.

A 3. §-hoz

Megszünteti a törvényi szabályozásban jelenleg is meglévő inkoherenciát annak egyértelművé tételével, hogy a fegyveres erőknél 1945. március 31. és 1954. október 31. között szolgálatot teljesítettek hadigondozásáról szóló 1994. évi XLVI. törvény hatálya alá tartozó személyek vonatkozásában az 1954. október 31-ét követő időszakban a szolgálattal összefüggésben bekövetkező veszteségek nem jogosítanak hadigondozásra. E személyek, illetve családtagjaik - az egyéb feltételek fennállása esetén - a jogállásukat szabályozó jogszabályok vonatkozó rendelkezései (különösen kártérítés, szociális gondoskodás stb.) alapján részesülhetnek kompenzációban.

A Hdt. megteremtette annak a lehetőségét, hogy a második világháborúban elesett, eltűnt és hadifogságban elhunyt magyar katonák magyar állampolgár özvegyei és árvái - hadiözvegyek, illetve hadiárvák - lakóhelyüktől függetlenül anyagi támogatásban (hadigondozotti ellátásokban) részesüljenek, megnyitva ezeket a jogosultságokat a határon túl élő magyar állampolgárok számára is. A belföldi (magyarországi) lakóhely követelményének eltörlésével a módosító törvény kifejezésre kívánta juttatni a határokon átívelő nemzetegyesítés jelentőségét, egyenrangúként kezelve mindazokat, akik egykor magyar állampolgárként, honvédelmi kötelességüket teljesítve áldozták életüket és testi épségüket Magyarországért, valamint az ő családtagjaikat, az ország határain belül és külhonban egyaránt.

A Hdt. 2015. évi módosításai következtében jelentős számú külhonban élő magyar állampolgár részesülhet immár a hadigondozotti ellátásokból - köszönhetően az egyszerűsített honosítás 2011. január 1-jei bevezetésének is. Az új hadigondozási jogszabályi környezet egyben megadja számukra a személyes történelmi igazságtételt is. A törvényalkotó ugyanis a leghatározottabban ki kívánta fejezni együttérzését mindazokkal és támogatását kívánta nyújtani mindazoknak, akinek ez az elmúlt hét évtized alatt nem adatott meg.

A kedvezményezetti kör kiszélesítésével ugyanakkor továbbra sem minden arra jogosult tud hozzáférni a hadigondozotti ellátásokhoz. A hazánkkal szomszédos államok közül néhány belső jogi szabályozása nem tolerálja a kettős állampolgárság fennállását, s némelyik egyenesen a lakóhely szerint állam állampolgárságától való megfosztással szankcionálja más állam állampolgárságának felvételét. Az ilyen restriktív szabályozás egyes határon túli magyar közösségeket nagymértékben visszatart attól, hogy az egyszerűsített honosítás jogintézményével élve megszerezzék a magyar állampolgárságot. Ennek következtében az ilyen szomszédos országban élő, magyar állampolgárságot nem szerzett, de magyar nemzetiségű személyek, akiknek a hadigondozási jogosultsága az egyéb feltételek teljesülése következtében fennállna, a magyar állampolgárság hiányában nem tartoznak a hadigondozási törvény személyi hatálya alá, így őket a hadigondozotti ellátások nem illethetik meg.

Amennyiben a jogalkotó teljes mértékben figyelembe kívánja venni Magyarország történetileg változó határait és lehetőségeihez képest kompenzálni kívánja az egyes utódállamok sajátságos állampolgársági jogi szabályozásából fakadó anomáliákat, nem csak jogilag indokolt és szükséges, hanem morális imperatívusz is kiterjeszteni a hadigondozásról szóló törvény hatályát azokra a magyar nemzetiségű személyekre, akik a lakóhelyük szerinti szomszédos ország gördítette jogi akadályok miatt nem tudják felvenni a magyar állampolgárságot, de magyar nemzetiségüket, illetve magyar identitásukat hitelt érdemlően igazolják. A módosítás szerint ennek formája a szomszédos országokban élő magyarokról szóló 2001. évi LXII. törvény (Szátv.) szerinti „Magyar igazolvány”, illetve „Magyar hozzátartozói igazolvány”.

A módosítás célja tehát, hogy a Szátv. hatálya alá tartozó, a fentiek szerint meghatározott személyi kör számára további többletjogosítványokat biztosítson, a nemzetközi joggal összhangban.

A 4. §-hoz

E rendelkezés pontosítja a „légitámadás” és a „hadművelet” Hdt.-beli értelmező rendelkezését, amely jelenlegi formájában („légitámadás és hadművelet”) értelmezési problémákat okozhat a jogalkalmazásban.

Az 5. §-hoz

A Hdt. 5. §-ának rendelkezései szerint hadiözvegynek minősül a hadirokkantként hadigondozásba vett személy özvegye is, ha a házasságot a hadieredetű sérülés bekövetkezte előtt kötötték, vagy a házastárs halálakor már legalább 5 éve együtt éltek, vagy házasságukból gyermek született. Számos esetben azonban kizárólag az igazolható, hogy az elhunyt katonai szolgálat teljesítése közben olyan komoly sérüléseket szerzett, mellyel vélelmezhetően a hadirokkanti státuszra jogosult lett volna, azonban ezt politikai üldöztetése okán a II. világháborút követően nem igényelhette. Ezért az ilyen özvegyek kérelmét el kell utasítani.

A hatályos szabályozás indokolatlanul tesz megkülönböztetést egy különösen méltányolható helyzetben, ezért indokolt, hogy a hadiözvegyi jogállás feltétele a hadirokkantságnak megfeleltethető rossz egészségi állapot és annak hadi eredete bizonyítása legyen.

A 6. §-hoz

A gyakorlati jogalkalmazási tapasztalatok alapján számos esetben fordul elő, hogy a kérelmező csak azért nem részesülhet hadigondozásban, mert - bár szülője (vagy volt hadigondozott családtag esetén unokája, gyermeke, testvére vagy féltestvére) valóban a szolgálat következtében halt meg vagy vált hadirokkanttá - valamilyen (pl. politikai) oknál fogva elmaradt a hadigondozásba vétele, vagy nem tudja okirattal igazolni, hogy korábban fennállt a hadigondozási ellátás iránti igénye. A módosítás ezt a méltánytalan helyzetet kívánja orvosolni.

A 7. §-hoz

Az ellátás értékállóságának megőrzése érdekében indokolt az egyszeri 25%-os, majd az követően évente az adott tárgyévre irányadó nyugdíjemelés százalékos mértékével megegyező mértékű emelés.

A 8. §-hoz

Az ápolási pótlék értékállóságának megőrzése, valamint funkciójának maradéktalan betöltése érdekében indokolt az egyszeri 100%-os, majd az követően évente az adott tárgyévre irányadó nyugdíjemelés százalékos mértékével megegyező mértékű emelés.

A 9. §-hoz

Az ellátás értékállóságának megőrzése érdekében indokolt az egyszeri 25%-os, majd az követően évente az adott tárgyévre irányadó nyugdíjemelés százalékos mértékével megegyező mértékű emelés.

A 10. §-hoz

Sajátos élethelyzetük miatt indokolt a munkaképességüket 67,5%-ban elvesztett és 50%-os egészségkárosodást szenvedett hadiárvák részére az ellátás egyszeri 100%-os emelése, majd az ellátás értékállóságának megőrzése érdekében valamennyi hadiárva esetében évente az adott tárgyévre irányadó nyugdíjemelés százalékos mértékével megegyező mértékű emelés.

A 11-13. §-hoz

Az ellátás értékállóságának megőrzése érdekében indokolt évente az adott tárgyévre irányadó nyugdíjemelés százalékos mértékével megegyező mértékű emelés.

A 14. §-hoz

Ahhoz, hogy a temetési hozzájárulás be tudja tölteni a funkcióját, szükséges a törvényben meghatározott mértékű emelés.

A 15. §-hoz

Szövegpontosítást tartalmaz annak érdekében, hogy a térítésmentesen biztosítható, életvitelt javító eszközök listája a kormányrendeletben foglaltak szerint kerülhessen biztosításra.

A 16., 18. és 21. §-hoz

A rendelkezések a bürokrácia-csökkentést és a költséghatékonyságot szolgálják. Ezek alapján hadigondozotti igazolványt a jövőben nem minden hadigondozott kap, hanem csak a hadirokkant és a hadiözvegy, hiszen csak esetükben kapcsolódnak jogosultságok a hadigondozotti igazolványhoz, míg a többi hadigondozott jogosultságainak az alapja a jogerős közigazgatási határozat.

A módosítás emellett a korszerű jogalkotási elvekkel összhangban, a Kormány szervezetalakítási szabadságának biztosítása érdekében kormányrendeleti szintre helyezi a hadigondozotti ügyekben első- és másodfokon eljáró hatóság kijelölését.

A 17. §-hoz

A rendelkezés a hivatkozott jogszabályhelyek szerinti juttatások rendszeres emelésének jogalapját teremti meg.

A 19. §-hoz

A rendelkezés az átmenetet segítő szabályként kimondja, hogy a rendszeres, pénzbeli hadigondozási ellátások 2018. január 1-jén hatályba lépő emelését az ezen időpontot megelőzően megállapított ellátásokra is alkalmazni kell.

A 20. §-hoz

A Hdt. 18. §-ának módosításához kapcsolódó felhatalmazó rendelkezést tartalmaz.

A 22. §-hoz

A hatályon kívül helyezés szükségessége abból ered, hogy indokolt megszüntetni a Hdt. és a fegyveres erőknél 1945. március 31. és 1954. október 31. között szolgálatot teljesítettek hadigondozásáról szóló 1994. évi XLVI. törvény közötti inkoherenciát e rendelkezéssel és egyidejűleg a Hdt. 1. §-ának módosításával.

A 23. §-hoz

A módosítás célja, hogy a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény egyes rendelkezéseinek végrehajtásáról szóló 290/2011. (XII. 22.) Korm. rendelet 5. melléklete alapján különleges jogrend idejére gazdasági anyagi szolgáltatás céljából igénybevételre kijelölt és bejelentésre kötelezett repülőterek honvédelmi funkciójának megóvása érdekében a honvédelemért felelős miniszter is egyetértési joggal rendelkezzen a kizárólag sportcélú használatra létrehozott repülőterek vonatkozásában az egyes sportcélú ingatlanok tulajdoni helyzetének rendezéséről szóló 1996. évi LXV. törvény 5. § (5) bekezdése szerinti méltányossági jogkör gyakorlása során.

A rendelkezés a honvédelemért felelős miniszter egyetértési jogát a hatálybalépéskor már fennálló elidegenítési és terhelési tilalmakra is kiterjeszti, annak érdekében, hogy a honvédelmi érdek, mint közérdek ezen esetek vonatkozásában is érvényesülhessen.

A 24. §-hoz

Az önkéntes tartalékos katonák szolgálati viszonyára vonatkozó szabályozás rugalmasabbá tétele érdekében a törvény az önkéntes tartalékos szolgálati viszony típusait, illetve az annak típusaihoz kapcsolt részletszabályokat rendeleti szinten kívánja megjeleníteni, melyhez szükséges a fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvényből az önkéntes védelmi tartalékos katonákra vonatkozó kifejezett utalás elhagyása, helyette pedig körülíró megfogalmazás alkalmazása.

A 25. §-hoz

A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény 61. § (1) bekezdése a honvédelemért felelős miniszter által vezetett minisztérium hivatali szervezete vonatkozásában eltéréseket enged, mivel e minisztériumba integráltan működik a Honvéd Vezérkar, továbbá speciális helyzetet teremt, hogy a minisztérium állományába a Hjt. hatálya alá tartozó, szolgálati viszonyban álló személyek is tartoznak. Indokolt az ilyen jogviszonyban álló vezetőkre figyelemmel a kiadmányozási jog átruházásának szabályait pontosítani annak érdekében, hogy az átruházás a Hjt. szerinti szolgálati viszonyban álló, vezetői beosztást beöltő személyre is megtörténhessen. Figyelemmel arra, hogy hasonló jellegű speciális szabály megalkotása szükséges a Belügyminisztérium és a rendvédelmi szervek hivatásos szolgálati jogviszonyban álló, vezető beosztással rendelkező állománya vonatkozásában, a törvény ezen személyi kör vonatkozásában is kezelni kívánja a kiadmányozási jog átruházását.

A 26. §-hoz

A törvény megteremti annak lehetőségét, hogy a Magyar Honvédségnél foglalkoztatott, a honvédelmi szervezet saját halottjává nyilvánított közalkalmazott és a közszolgálat halottjává minősített személy családjáról való gondoskodás keretében az elhunyttal szemben fennálló honvédségi követelések miniszteri mérlegelés alapján, részben vagy egészben elengedésre kerülhessenek. Figyelemmel arra, hogy ez az államháztartásról szóló 2011. évi CXCV. törvény (a továbbiakban: Áht.) 97. § (1) és (3) bekezdése értelmében törvény eltérő rendelkezése hiányában csak kisösszegű (százezer forintot el nem érő értékű) követelés vonatkozásában tehető meg, szükséges eltérő törvényi szabály megalkotása a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvényben (a továbbiakban: Hvt.).

A 27-28. §-hoz

A törvény kimondja, hogy a honvédelmi érdek szempontjából kivételesen indokolt esetben a Honvédség szervezeteinek elhelyezése és feladatainak ellátása ideiglenesen más ingatlanhasználati jogviszony alapján is biztosítható.

A törvény a honvédelmi célra ideiglenesen használatba vett ingatlanokra vonatkozó építésügyi, munkavédelmi, környezetvédelmi tárgyú közigazgatási eljárásokban - az ingatlanhasználati jogviszony hatálya alatt - a honvédelemért felelős miniszter által vezetett minisztérium vagyonkezelésében lévő ingatlanokra vonatkozó szabályokat rendeli alkalmazni.

Figyelemmel arra, hogy a Honvédelmi Minisztérium (a továbbiakban: HM) háttérszerveinek integrációja következtében több, elsőfokú honvédelmi szakhatósági hatáskörrel rendelkező szerv beolvadt a HM-be, ezen szervektől a honvédelemért felelős miniszter (a továbbiakban: miniszter) hatáskörébe került a szakhatósági hatáskörök gyakorlása. Ha azonban ilyen szakhatósági állásfoglalás kétfokú hatósági eljárásban kerül kiadásra, a másodfokú eljárásban a közigazgatási hatósági eljárás és szolgáltatás általános szabályairól szóló 2004. évi CXL. törvény 104. § (2) bekezdésének alkalmazása arra vezethet, hogy a másodfokon eljáró szerv honvédelmi szakkérdésben felülbírálhatja a miniszter álláspontját. A miniszter ágazati irányítási hatásköre megőrzése érdekében az törvény kisegítő szabály beiktatására irányul, mely előírná a szakhatósági állásfoglalás fellebbezésben érintett része vonatkozásában a miniszter véleményének ismételt kikérését és figyelembe vételét.

A 29. §-hoz

A Hvt.-ben szükséges pontosítani a Magyar Honvédség személyi állományába tartozó személyek körét, mivel az jelenleg csak a kormánytisztviselőket említi, a kormányzati ügykezelőket nem. Ezen felül az önkéntes tartalékos katonák szolgálati viszonyára vonatkozó szabályozás rugalmasabbá tétele érdekében a törvény az önkéntes tartalékos szolgálati viszony típusait, illetve az annak típusaihoz kapcsolt részletszabályokat rendeleti szinten kívánja megjeleníteni, melyhez szükséges a Hvt.-ből az önkéntes védelmi és műveleti tartalékos katonákra vonatkozó kifejezett utalás elhagyása.

A 30. §-hoz

A közszolgálati tisztviselőkről szóló 2011. évi CXCIX. törvény (a továbbiakban: Kttv.) a jubileumi jutalomba beszámítható jogviszonyok között a hivatásos szolgálati jogviszonyt említi. Mivel a Kttv. más jogszabályhelyei a Hjt. szerinti szolgálati viszonyt „katonai szolgálati jogviszony” néven említi, szükséges e jogviszony megjelenítése a Kttv. vonatkozó rendelkezésében, azzal, hogy mivel Hjt. alapján csak a hivatásos és szerződéses tiszti, valamint altiszti állomány jogosult jubileumi jutalomra, a jogosító időkbe pedig a közszolgálati, valamint a kormányzati szolgálati jogviszony időtartama is beleszámít, a Kttv. szerinti beszámítási szabályba is csak a tiszti, altiszti szolgálati viszonyt indokolt beilleszteni, azzal, hogy maga a „katonai szolgálati jogviszony” kifejezés a Hjt. fogalomrendszeréből adódóan a hivatásos és a szerződéses szolgálati viszonyt is lefedi.

A 31. §-hoz

A törvény beilleszti a Hjt.-be a posztumusz elismerésként történő előléptetés, magasabb rendfokozatba kinevezés szabályait. Figyelemmel ezen lehetőség elismerés jellegére indokolt az előmenetel fogalmának pontosítása annak egyértelműsítése érdekében, hogy a posztumusz előléptetés, magasabb rendfokozatba kinevezés ne képezze az előmeneteli rendszer részét.

Az önkéntes tartalékos katonák szolgálati viszonyára vonatkozó szabályozás rugalmasabbá tétele érdekében a törvény az önkéntes tartalékos jogviszony típusait, illetve az annak típusaihoz kapcsolt részletszabályokat rendeleti szinten kívánja megjeleníteni, melyhez szükséges a Hjt. önkéntes tartalékos katonákra vonatkozó értelmező rendelkezésének olyan irányú pontosítása, hogy az a jövőben ne tartalmazzon utalást az önkéntes tartalékos szolgálati viszony különböző típusaira.

A 32. §-hoz

Figyelemmel arra, hogy a posztumusz elismerésként történő előléptetés, magasabb rendfokozatba történő kinevezés a törvény által a Hjt.-be beiktatásra kerülő szabályai nem zárják ki a tábornoki rendfokozatba történő kinevezést, illetve a tábornoki rendfokozati csoporton belüli előléptetést, mint posztumusz elismerést, az Alaptörvénnyel való összhang megteremtése érdekében ezen jogköröket a köztársasági elnök Hjt.-ben meghatározott hatáskörei közé szükséges beemelni.

A 33. §-hoz

A szolgálati helyre történő visszarendelés szabályainak pontosításával a törvény egyrészt beilleszti a visszarendelés jogalapjául szolgáló rendelkezésbe a szolgálatteljesítés alóli mentesülést, mint olyan időszakot, mely során a visszarendelés csak különösen indokolt esetben alkalmazható. A törvény továbbá meghatározza a visszarendelés következtében szolgálatteljesítéssel töltött idő ellentételezésének kereteit, a részletek szabályozását miniszteri rendelet szintjére utalva.

A 34. §-hoz

A törvény az állomány munkaerő-piaci hatásoknak való kitettségének ellensúlyozása, a Magyar Honvédség megtartó erejének növelése érdekében megteremti annak jogalapját, hogy már a szolgálati viszony létesítéskor mindhárom állománycsoport esetében lehetőség legyen a legfeljebb 10 év időtartamra történő szerződéskötésre azzal, hogy tiszt és altiszt esetén az 5 éves, legénységi állományú esetében a 3 éves minimális alsó határ megmarad.

A 35. §-hoz

A törvény megteremti annak lehetőségét, hogy az alapkiképzés teljesítésére a szolgálati viszonyt létrehozó szerződésben meghatározott határidő legfeljebb a szerződéskötés napjától számított egy évig terjedően meghosszabbítható legyen, ha az alapkiképzést az állomány tagja az eredeti határidőig önhibáján kívüli okból a próbaidő alatt nem teljesíti. Az önhiba fogalmának kifejtését a törvény miniszteri rendeleti szintre kívánja utalni. A módosítás indoka, hogy a szerződéses pályakezdő, valamint a szerződéses közkatona és legénységi állomány alapkiképzése során előfordul, hogy kiképzési baleset vagy más sérülés miatt az érintett személy nem tudja befejezni az alapképzést. Több esetben a következő kiképzési ciklus során még a próbaidőn belül teljesíthető az alapkiképzés, előfordul azonban olyan eset, amikor az ismételt alapkiképzés vége túlnyúlik a próbaidőn, így nem méltányos az érintettekkel szemben, ha a határidő-hosszabbítás lehetősége nélkül, önhibán kíván kívüli ok miatt, a törvény erejénél fogva megszűnik a szolgálati viszonyuk.

A 36. §-hoz

A törvény e rendelkezésének célja annak megalapozása, hogy a Katonai Nemzetbiztonsági Szolgálatnál (a továbbiakban: KNBSZ) a nemzetbiztonsági szolgálati viszony létesítésére tervezett, nem hivatásos szolgálati jogviszonyból érkező személy a képzésének idejéig beosztásba helyezés nélkül, rendelkezési állományban tartható legyen addig, amíg a szakmai képesítést megszerzi, illetve a katonai alapkiképzést teljesíti. A módosítás célja, hogy megteremtse a KNBSZ-nél történő foglalkoztatás érdekében egy évig rendelkezési állományban tartható, közben kiképezhető keretet úgy, hogy ne kelljen a hatályos törvényi előírás miatt a felvételre tervezett személyt addig beosztásba helyezni, amíg a szakmai képesítés megszerzésével annak teljes alkalmasságáról a szervezet meg nem győződik. A rendelkezés beillesztésével biztosítható, hogy a nemzetbiztonsági ellenőrzésen túl a tervezett konkrét beosztásra való alkalmasság is megállapítható legyen a rendelkezési állományban tartás ideje alatt.

A hatályos szabályozás szerint a rendelkezési állományból beosztásba történő áthelyezés, kinevezés esetén, amennyiben volt utolsó beosztás, csak az utolsó beosztás szintjét kell figyelembe venni, minden más paramétert (előmeneteli rend, Munkakör Azonosító Kód) nem. Ez hosszabb ideig tartó rendelkezési állomány esetén problémákat okozhat, mivel a rendelkezési állomány időtartama alatt az érintett rendfokozatban történő előmenetele nem szakad meg. A módosítás szerint azonban az utolsó beosztás minden paraméterét figyelembe kell venni, a szabályozás csak a tekintetben differenciál, hogy a rendelkezési állományba helyezés jogcímétől függően mely beosztás tekintendő e szabály alkalmazásában „utolsó beosztás”-nak.

A 37. §-hoz

A hatályos szabályozás a vezénylés egyes eseteire lehetővé teszi a vezénylés időtartamára az állomány tagjának egy rendfokozattal magasabb rendfokozatba történő előléptetését, kinevezését, vagy részére eggyel alacsonyabb rendfokozat megállapítását. Bár a szabályozás kimondja, hogy ezen döntések a vezénylés időtartamára szólnak, a jogalkalmazás során - különös tekintettel azon esetre, amikor ezen döntés egyben köztársasági elnöki jogkört is képez - a vezénylés megszűnésekor, megszüntetésekor a vezényelt korábbi rendfokozatba való visszahelyezése gyakorlati problémákba ütközött. A törvény e helyzetet kívánja feloldani a rendfokozat a vezénylés megszűnésével, megszüntetésével történő, ipso iure megszűnésének kimondásával.

A 38. §-hoz

A törvény miniszteri rendelet szintjére utalja a legalább öt év szolgálati viszonnyal rendelkező legénységi állomány önkéntes tartalékosi szolgálat vállalásához kapcsolódó, magasabb összegű visszailleszkedési támogatásra való jogosultság feltételrendszerének meghatározását.

Az önkéntes tartalékos állomány utánpótlási bázisának részét képező volt szerződéses katonák fokozott ösztönzése érdekében a törvény kiterjeszti a Hjt. 74. § (3) bekezdése szerinti, legfeljebb kéthavi juttatásra való jogosultság potenciális személyi körét a legénységi állomány öt évnél kevesebb szolgálati idővel a honvédséget elhagyó tagjaira is, feltéve, hogy a szerződéses állományból történő leszereléskor legalább három év időtartamra, miniszteri rendeletben meghatározott feltételekkel önkéntes tartalékos jogviszonyt létesítenek.

A 39. §-hoz

A szolgálati viszony törvény erejénél fogva történő megszűnését mondja ki arra az esetre, ha az állomány tagjának egészségi, pszichikai és fizikai alkalmasságának vizsgálata neki felróható okból - miniszteri rendeletben meghatározott határidőn belül - nem kerül elvégzésre. A módosítás indoka, hogy jelenleg a szolgálati viszony megszüntetésének kezdeményezésére vonatkozó kötelezettséget ezen esetre nézve miniszteri rendelet mondja ki, a szolgálati viszony kifejezetten ilyen jogalapon történő megszűnésére nézve azonban a Hjt. hatályos szövege nem tartalmaz rendelkezést.

A 40. §-hoz

A tanulmányi támogatások elengedésére vonatkozó, a Honvéd Vezérkar főnökét megillető mérlegelési jogkört jelenleg miniszteri rendelet tartalmazza, amely azonban az Áht. 97. § (1) és (3) bekezdése értelmében törvény eltérő rendelkezése hiányában, rendeleti szinten csak kisösszegű (százezer forintot el nem érő értékű) követelés elengedésére terjedhet ki. A mérlegelésen alapuló döntés törvényben történő megjelenítése azonban megteremti annak jogi alapját, hogy a követelés ezen összeget meghaladóan is elengedésre kerülhessen.

A 41. §-hoz

A szolgálati viszony és a rendvédelmi szervek állományának hivatásos szolgálati jogviszonya közötti átjárhatóság növelése érdekében a törvény a honvédelmi szolgálati díjra való jogosultság szempontjából figyelembe veendő időszakok közé beemeli a rendvédelmi szerveknél hivatásos szolgálati jogviszonyban töltött tényleges, beszámítás és szorzószámok nélkül számított szolgálati időt.

A 42. §-hoz

A törvény e rendelkezéssel a kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) 46. § (1) bekezdés d) és e) pontjával kívánja összhangba hozni a Hjt.-t, melynek hatályos szabálya az állományba tartozó szülőpárokra nézve az egészségügyi szabadságra való együttes jogosultságot állapít meg, az Ebtv. 2016. július 1-je óta hatályos szövege azonban szülőnként állapítja meg a táppénzre való jogosultság időtartamát. Erre figyelemmel a módosítás arra irányul, hogy az állományba tartozó szülőpárok egészségügyi szabadságra való együttes jogosultsága csak a Hjt. 120. § (1) bekezdés a)-c) pontja szerinti esetekre maradjon fenn, míg a d) és e) pont szerinti szabadságmérték személyenként illesse meg az állomány tagjának minősülő szülőket.

A 43. §-hoz

A Hjt. 141. § (2) bekezdése alapján az állomány tagja az illetmény nélküli szabadság időtartamára főszabályként nem jogosult a pénzbeli és természetbeni juttatásokra. Szükséges annak pontosítása, hogy azon jogosultak esetén, akik esetében a jubileumi jutalom alapját képező szolgálati idő az illetmény nélküli szabadság ideje alatt telik le, az illetmény nélküli szabadság végét követően mikor kerüljön sor a jubileumi jutalom kifizetésére.

A 44. §-hoz

A posztumusz elismerésként történő eggyel magasabb rendfokozatba előléptetés, kinevezés, vagy hadnagy rendfokozatba történő kinevezés lehetőségét jelenleg miniszteri rendelet tartalmazza, szükséges azonban ennek alapvető szabályait törvényi szinten megjeleníteni. A törvény erre figyelemmel módosítja a Hjt. 139. §-át, figyelembe véve, hogy a miniszter hatásköre tábornoki rendfokozatok esetében a köztársasági elnöknél történő kezdeményezésig terjedhet.

A 45. §-hoz

A törvény megteremti annak lehetőségét, hogy az állomány elhunyt, kegyeleti minősítéssel rendelkező tagjával szemben fennálló követelések törlésre, illetve mérlegelés alapján elengedésre kerülhessenek az elhunyt áldozatvállalásának és életútjának elismeréseképpen, egyúttal gondoskodást nyújtva a hátrahagyott örökösöknek. Figyelemmel arra, hogy ez az Áht. 97. § (1) és (3) bekezdése értelmében törvény eltérő rendelkezése hiányában csak kisösszegű (százezer forintot el nem érő értékű) követelés vonatkozásában tehető meg, szükséges ettől eltérő törvényi szabály megalkotása. Ennek érdekében a Hjt. új rendelkezésekkel bővül melyek

- hősi halott esetében a követelések törlését,

- egyéb minősítéssel rendelkező elhunyt esetében a követelések kérelem alapján történő részben vagy egészben történő elengedhetőségét

mondják ki, miniszteri hatáskörbe utalva ezen döntéseket.

A 46. §-hoz

A törvény kiterjeszti az állomány elhunyt tagjának árváiról való gondoskodást, azzal, hogy a kiegészítő hozzátartozói támogatásról - bővített jogosulti körrel - leválasztva, önálló jogintézményként jeleníti meg az árvák kiegészítő támogatását.

A 47. §-hoz

A Magyar Honvédség tömeges bevándorlás okozta válsághelyzetben, illetve a katasztrófavédelemmel összefüggő feladatok végrehajtásában történő közreműködése esetén az állomány minél szélesebb körű mozgósíthatósága indokolt, azonban e mellett a Magyar Honvédség alapfeladatainak ellátását is szükséges biztosítani. A fegyelmi eljárás felfüggesztésének ezen esetre, lehetőségként történő előírása egyaránt biztosítaná mind az eljárás alá vont állomány, mind az eljárást lefolytatók vonatkozásában, hogy a hivatkozott, speciális feladatellátás ne gátolja a fegyelmi eljárások megalapozott és zökkenőmentes lebonyolítását.

A 48-49. §-hoz

A törvény - a Honvédség kártérítési felelősségére vonatkozó rendelkezések a 177. § kiegészítése útján történő módosítására figyelemmel - törvényi szintre emeli a kártérítési előleg megállapítására vonatkozó, jelenleg rendeleti szinten megjelenő szabályokat, kiegészítve a szabályozást a sérelemdíj terhére megállapítható előleggel is.

Az 50. §-hoz

A törvény a Honvédség kártérítési felelősségének megállapítására irányuló eljárás hivatalbóli megindulását és sérelemdíj-előleg megállapításának kötelezettségét mondja ki hősi halottá nyilvánított elhunyt vonatkozásában, míg egyéb minősítéssel rendelkező elhunyt esetében ezeket miniszteri döntéshez köti. A törvény ezen változásokra figyelemmel pontosítja az eljárási szabályokat a határidők tekintetében, valamint arra az esetre nézve, ha a jogosultak hivatalból indult eljárás során nem terjesztenek elő kárigényt.

Az 51. §-hoz

Ha az állomány tagjának szolgálati viszonya halála miatt következik be, a munkáltatói jogkört gyakorló döntést hoz állomány tagjának járandóságai és az őt terhelő megtérítési kötelezettségek megállapítása tárgyában, mellyel szemben a Hjt. jelenleg nem biztosít jogorvoslati lehetőséget a hátrahagyott családtagok számára. A törvény a Hjt. 180. §-ának kiegészítésével ezen kíván változtatni.

Az 52. §-hoz

A 88. § (4a) bekezdéssel történő kiegészítéséhez kapcsolódóan a törvény a KNBSZ hivatásos állománya tekintetében a tanulmányi támogatás megtérítése alóli mentesítést a KNBSZ főigazgatójának hatáskörébe utalja, figyelemmel arra, hogy a jelenleg rendeleti szinten megjelenő jogkör vonatkozásában is ez a szabály érvényesül.

Az 53-55. §-hoz

Az önkéntes tartalékos katonák szolgálati viszonyára vonatkozó szabályozás rugalmasabbá tétele érdekében a törvény az önkéntes tartalékos jogviszony típusait, illetve az annak típusaihoz kapcsolt részletszabályokat rendeleti szinten kívánja megjeleníteni, melyhez szükséges a Hjt. önkéntes tartalékos szolgálati viszonyra vonatkozó fejezetének megfelelő módosítása is.

Az 56. §-hoz

A törvény az árvák kiegészítő támogatására vonatkozó rendelkezéseket az állomány nyugállományú tagjának árvái vonatkozásában is alkalmazni rendeli, a rendelkezés az ehhez szükséges pontosításokat állapítja meg.

Az 57. §-hoz

Az üdülési támogatás rendeleti szintű szabályai a honvéd tisztjelöltek vonatkozásában csak tanulmányaik stádiumától függően alkalmazandóak, a törvény ezen rendelkezése e korlátozás törvényi alapját teremti meg.

Az 58. §-hoz

Az üdülési támogatás rendeleti szintű szabályai a honvéd altiszt-jelöltek vonatkozásában csak tanulmányaik stádiumától függően alkalmazandóak, a törvény ezen rendelkezése e korlátozás törvényi alapját teremti meg.

Az 59. §-hoz

A rendelkezés megteremti annak lehetőségét, hogy a Hvt. 36. § (1) bekezdés h) pontja, valamint (2) bekezdés a) pontja szerinti feladatban résztvevő önkéntes tartalékos állomány vonatkozásában a Hjt.-ben foglaltaknál kedvezőbb díjazási szabályok is megállapításra kerülhessenek.

A 60. §-hoz

A törvény pontosítja a Hjt. miniszteri rendeletek megalkotására felhatalmazást adó rendelkezéseit a törvény egyéb rendelkezéseiben miniszteri rendeleti szintre utalt kérdések vonatkozásában.

A 61. §-hoz

Az önkéntes tartalékos állomány utánpótlási bázisának részét képező volt szerződéses katonák megfelelő ösztönzése érdekében szükséges kiegészíteni a Hjt. 247/E. § (3) bekezdés szerinti átmeneti szabályt azzal, hogy ha a leszerelő szerződéses katona a Hjt. 247/E. § (3) bekezdés b) pontja szerinti módon számított juttatásra tart igényt, akkor e juttatást - legalább három év időtartamú, miniszteri rendeletben meghatározott feltételekkel történő, önkéntes tartalékos szolgálati viszony vállalása esetén - legfeljebb kéthavi mértékkel magasabb összegben kell részére kifizetni.

A 62. §-hoz

A módosítások végrehajtásához kapcsolódó átmeneti rendelkezéseket illeszti be a Hjt-be.

A 63. §-hoz

A törvény szövegcserés módosító rendelkezései szövegpontosító jellegűek, illetve a törvény módosításaiból következő, a Hjt. belső koherenciáját megteremtő korrekciókat tartalmazzák. Érdemi jelentőséggel a következő rendelkezések bírnak:

- a szerződéshosszabbítás 45. § szerint szabályainak módosítása öt évről tíz évre emeli a szerződéshosszabbítás felső korlátját,

- a 98. § (1) pontosítása az ott szereplő, a szolgálatteljesítési időre vonatkozó eltérő szabályokat a kiképzés alatt állományról kiterjeszti a kiképzésben részt vevő teljes állományra, azaz a kiképzőkre is,

- a 191. § kiegészül a 31. § (4) bekezdésére vonatkozó hivatkozással, mivel a KNBSZ-nél nemzetbiztonsági ellenőrzéshez kötött a szolgálati viszony létesítése, így indokolatlan a büntetett előéletre nézve hatósági bizonyítvány bekérésre.

A 64. §-hoz

A hatályon kívül helyező rendelkezéseket tartalmazza.

A 137. § (4) bekezdése lényegében a most beiktatásra kerülő 141/A. § által lefedett esetet kezel, ezért a tárgykör teljes felülvizsgálatára tekintettel hatályban tartása szükségtelen.

Az önkéntes tartalékos katonák szolgálati viszonyára vonatkozó szabályozás rugalmasabbá tétele érdekében a törvény az önkéntes tartalékos jogviszony típusait, illetve az annak típusaihoz kapcsolt részletszabályokat rendeleti szinten kívánja megjeleníteni, az ebből adódó felülvizsgálat következtében a 219. § (5) bekezdés hatályban tartása szükségtelen.

A 65-66. §-hoz

A jogalkotásról szóló 2010. évi CXXX. törvény (a továbbiakban: Jat.) 12. § (3) bekezdésére figyelemmel a hivatkozott törvények a Jat. erejénél fogva történő bekövetkezése nem történhetett meg, mivel azok sarkalatossági záradékot is tartalmaznak. Erre figyelemmel szükségessé vált e törvények hatályon kívül helyezése.

-----STARTING---POINT---VEGE---

A 67. §-hoz

A rendelkezés a Jat. 7. § (1) és (5) bekezdésére figyelemmel a törvény hatálybalépésének időpontját állapítja meg.