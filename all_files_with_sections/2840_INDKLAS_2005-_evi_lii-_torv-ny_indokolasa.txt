2005. évi LII. törvény indokolása

a megtakarításokból származó kamatjövedelem adóztatásáról szóló 2003/48/EK tanácsi irányelvben előírt kötelezettségek végrehajtása céljából a Magyar Köztársaság, valamint a Csatorna-szigetek, a Man-sziget és a függő vagy társult karibi területek között aláírt megállapodások megerősítéséről és kihirdetéséről

Indokolás

A megtakarításokból származó kamatjövedelem adóztatásáról szóló 2003/48/EK tanácsi irányelv (a továbbiakban: irányelv) célja a tőke szabad áramlásának biztosítása, amit azzal segít elő, hogy a tagállamokat automatikus információcserére kötelezi az irányelv hatálya alá eső kamatjövedelmek tekintetében. Ezzel nagymértékben csökken az a lehetőség, hogy a kamat eltitkolásával annak adóztatását elkerüljék. Így megelőzhető, hogy egyes országokba csak adóelkerülés miatt történjen tőkekihelyezés.

Az irányelv - eltekintve egy átmeneti időszaktól egyes államok esetében - a kamat adóztatását csak annak az államnak teszi lehetővé, amelyben e jövedelem haszonhúzója illetőséggel bír.

Az átmeneti időszak alatt a kamatról a tagállamok közül Belgium, Luxemburg és Ausztria nem ad információt a többi tagállamnak, ugyanakkor a többi tagállam részükre információt szolgáltat. E három államnak - annak érdekében, hogy ne részesüljenek előnyben - a kamatból forrásadót kell levonniuk. Az adó mértéke az első három évben 15%, az azt követő három évben 20%, azután pedig az átmeneti időszak végéig 35%.

Az irányelv akként rendelkezik a levont forrásadó elszámolásáról, hogy annak 75%-át a magánszemély illetősége szerinti állam részére át kell utalni.

Tekintettel arra, hogy az irányelv nem korlátozza az illetőség szerinti állam adóztatási jogát, kettős adóztatás állhat elő. Ennek elkerülése érdekében az irányelv - főszabályként - a levont adónak az illetőség szerinti államban fizetendő adóba történő beszámítását írja elő.

Az irányelvben foglaltakat a tagállamoknak - a 2004/587/EK tanácsi határozat értelmében - 2005. július 1-jétől kell alkalmazni, feltéve, hogy minden olyan egyezmény hatályba lépett, amely biztosítja, hogy valamennyi csatolt terület (Csatorna-szigetek, a Man-sziget és a karibi térségben található csatolt és függő területek), valamint Svájc, Andorra, Liechtenstein, Monaco és San Marino ugyanettől az időponttól kezdve átállnak az automatikus információadásra vagy forrásadót vetnek ki.

E törvény az irányelvben megállapított kötelezettség végrehajtása érdekében a Csatorna-szigetekkel, a Man-szigettel és a karibi térségben található csatolt és függő területekkel aláírt kétoldalú megállapodások megerősítéséről és kihirdetéséről rendelkezik.