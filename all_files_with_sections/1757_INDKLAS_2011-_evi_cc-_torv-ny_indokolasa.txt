2011. évi CC. törvény indokolása

a nemzeti mobil fizetési rendszerről

-----STARTING---POINT---ALTALANOS--- 

A jelen törvény célja, hogy egységes állami platformot hozzon létre egyes közlekedési közszolgáltatások mobil fizetési rendszeren keresztül történő értékesítésére vonatkozóan.

Jelenleg a parkolási közszolgáltatás értékesítése a parkolási társaságok, a személyszállítási közszolgáltatás értékesítése pedig az egyes közszolgáltatók feladata, míg az úthasználati díjat az ÁAK Zrt. szedi be. E szervezetek számából egyenesen következik a széttagoltság, a szigetszerű fejlesztések veszélye, valamint az egyes szolgáltatók korlátozott tárgyalási potenciálja a mobil fizetési rendszeren keresztüli továbbértékesítést végző szervezetekkel szemben. A parkolási szegmensben az utóbbi időben kialakult ugyan bizonyos fokú egységesség, azonban a jelenlegi helyzet számos különálló magánjogi szerződésen alapszik, és ezért esetlegesnek tekinthető. A személyszállítási szegmensben a mobil fizetés lehetősége még csak elvétve jelent meg az igénybevevők számára.

A jelen törvény e problémákra megoldást kínál, hiszen a közlekedési közszolgáltatások mobil fizetési rendszeren keresztüli értékesítésének nemzeti szinten történő egységesítése

- A közszolgáltatásokat igénybe vevők számára egységes, ezért átlátható és kényelmes megoldást kínál, elejét veszi a szigetszerű fejlesztéseknek, valamint lehetővé teszi a rendszer által kínált szolgáltatások hatékony fejlesztését és innovatív díjstruktúrák bevezetését,

- a méretgazdaságosság elve alapján növeli a hatékonyságot,

- felgyorsítja a bevezetést a személyszállítási szegmensben, ezáltal nemcsak az igénybe vevők elégedettsége növekszik, de a közpénzek hatékony felhasználásának ellenőrzése is jelentősen hatékonyabbá válik.

A törvény értelmében

- az érintett szolgáltatások mobil fizetési rendszeren keresztül történő értékesítése egy állami tulajdonú szervezet (a nemzeti mobil fizetési szervezet) törvényben rögzített kizárólagos joga lesz,

- az egységesítés kötelező jelleggel a parkolási közszolgáltatás és a (helyi és helyközi közúti, a vasúti és a vízi) személyszállítási közszolgáltatások értékesítésére, valamint az útdíjra/úthasználati díjra terjed ki.

- A nemzeti mobil fizetési szervezet kizárólagos joga az egyéb állami és önkormányzati szolgáltatásokra is vonatkozik, azonban e szolgáltatások nyújtóinak a csatlakozás jelenleg nem kötelező,

- a mobil fizetési rendszer fogalma a mobiltelefonos fizetésen túlmenően magában foglal minden olyan rendszert, ahol a szolgáltatás igénybe vevője a szolgáltatás igénybevételének lehetőségét helyhez nem kötött módon, távközlési eszköz, digitális eszköz vagy más információtechnológiai eszköz segítségével rendeli meg,

- a nemzeti mobil fizetési szervezet bevételét a szolgáltatás nyújtóitól kapott - jogszabályban meghatározott mértékű - továbbértékesítési árrés, és az ügyfelektől kapott, szintén jogszabályban rögzített mértékű kényelmi díj jelenti,

- a nemzeti mobil fizetési szervezet a szolgáltatás továbbértékesítésén túl az ügyfél részére a szolgáltatás hozzáférhetővé tételével, az igénybe vett szolgáltatás mérésével,

- az ellenőrzés támogatásával, illetve az igénybe vevőket megillető egyes kedvezmények/mentességek menedzselésével kapcsolatos szolgáltatásokat nyújt az érintett közszolgáltatásokat nyújtó szervezeteknek, a jogszabályban meghatározottak szerint,

- a törvény átmeneti rendelkezése előírja, hogy a törvény hatálya alá tartozó tevékenységet végző szervezetek kötelesek átadni az ügyfeleik regisztrációját és számlaegyenlegét a nemzeti mobil fizetési szervezetnek, lehetővé téve ezáltal az ügyfelek számára a zökkenőmentes átállást az új rendszerre.

-----STARTING---POINT---RESZLETES---

Az 1. §-hoz

A törvény által használt fogalmakat definiálja.

A 2. §-hoz

E § határozza meg a központosított mobil értékesítésű szolgáltatások körét, a mobil fizetési rendszer fogalmát, és - ellenkező rendelkezés hiányában - a nemzeti mobil fizetési szervezet kizárólagos joggal való felruházását arra, hogy e szolgáltatások mobil fizetési rendszer keresztüli értékesítését végezze.

A központosított mobil értékesítésű szolgáltatások körébe azok a szolgáltatások tartoznak, amelyek közpénzzel való gazdálkodással érintettek (állami vagy önkormányzati szolgáltatások, illetve közszolgáltatások), a felhasználók széles körét érintik, továbbá a hazai és nemzetközi tapasztalatok alapján rendelkezésre állnak a felhasználók széles köre számára elérhető és elfogadható mobil fizetési technológiák.

A törvény lehetővé teszi, hogy a központosított mobil értékesítésű szolgáltatások köre később a bevezetés tapasztalataira tekintettel egyéb hasonló szolgáltatásokra is kiterjesztésre kerüljön.

A 3. §-hoz

A rendelkezés tisztázza, hogy a központosított mobil értékesítésű szolgáltatásnak minősülő egyes szolgáltatások vonatkozásában pontosan milyen kötelezettsége van az azokat nyújtó szolgáltatónak, illetve mi ezzel kapcsolatosan a nemzeti mobil fizetési szervezet szerepe.

A rendelkezés összhangban van a nemzeti vagyonról szóló törvény vonatkozó részével.

A 4. §-hoz

E § a nemzeti mobil fizetési szervezet és az ügyfél közötti jogviszony kereteit határozza meg, a részletes szabályok megalkotását a Kormány rendeletének tárgykörébe utalva.

Az 5. §-hoz

E § a nemzeti mobil fizetési szervezet és a központosított mobil értékesítésű szolgáltatás nyújtását (értékesítését) végző szervezet közötti jogviszony kereteit határozza meg. Figyelemmel a nemzeti mobil fizetési szervezetet illető kizárólagosságra, az egységesség igényére, illetve a főszabályként a szolgáltató számára előírt kötelező csatlakozásra, e jogviszony is részletes jogszabályi szabályozást igényel. A részletszabályok megalkotására ez esetben is a Kormány kap felhatalmazást.

A 6. §-hoz

E § a nemzeti mobil fizetési szervezet tevékenységének ellátásához szükséges adatkezelési felhatalmazást tartalmazza.

A 7-9. §-hoz

Felhatalmazó, fogyasztóvédelmi és 

-----STARTING---POINT---VEGE---

hatályba léptető rendelkezések.

A 10. §-hoz

E § a zökkenőmentes átálláshoz szükséges átmeneti rendelkezéseket tartalmazza.

A 11. §-hoz

A fogyasztói árkiegészítésről szóló 2003. évi LXXXVII. törvény módosítása azért szükséges, mert egyrészt rendelkezni kell arról, hogy a kormányrendeletben megállapítandó kényelmi díj és nagykereskedelmi árrés nem tartozik a törvény hatálya alá. Másrészt a 4. § (3) bekezdése szerint nem vehető igénybe fogyasztói árkiegészítés a jogi személyek és a jogi személyiséggel nem rendelkező szervezetek által vásárolt jegyek és bérletek után. A módosítás hiányában a nemzeti mobil fizetési szervezet általi továbbértékesítés esetén az árkiegészítés alanya nem lenne jogosult árkiegészítésre a természetes személyek által a nemzeti mobil fizetési szervezettől vásárolt jegyek és bérletek után.