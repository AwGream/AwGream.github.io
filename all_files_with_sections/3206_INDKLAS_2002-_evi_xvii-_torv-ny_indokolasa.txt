2002. évi XVII. törvény indokolása

a Kormány tagjai és az államtitkárok jogállásáról és felelősségéről szóló 1997. évi LXXIX. törvény módosításáról

-----STARTING---POINT---ALTALANOS--- 

A Kormány megfelelő működésének biztosításához, a kormányzati munka megújításához, a feladatok összehangolt ellátásához nélkülözhetetlen egy jól szervezetten működő központi közigazgatási apparátus. Ennek egyik alapja, hogy a központi közigazgatás szerveinél, a minisztériumokban megfelelő beosztású vezetők kapcsolják össze a politikai és a szakmai tevékenységet.

Az 1990-1997. közötti időszak kormányzati tapasztalatait figyelembe véve indokolt a címzetes államtitkári tisztség ismételt bevezetése, az említett feladatok megfelelő ellátását szolgáló pozícióban lévő tisztségviselők beépítése a kormányzati hierarchiába. A törvény elsősorban az említett tisztség bevezetéséhez szükséges módosításokat tartalmazza.

-----STARTING---POINT---RESZLETES---

Az 1-2. §-hoz

A Kormány - mint politikusokból álló testület - ülésén a miniszter helyettesítését a politikai államtitkárnak kell biztosítani, és nem elfogadható, hogy a képviseletet köztisztviselői jogállású vezető lássa el. Ezért a törvény a közigazgatási államtitkárt a helyettesítők sorából kiveszi. A minisztert helyettesítő politikai államtitkár akadályoztatása esetén a helyettesítés rendjét a miniszterelnök határozza meg.

A törvény 18. § új (6) bekezdésének beiktatására azért került sor, mert a politikai államtitkár jogállásánál célszerű szabályozni azt az intézkedési jogosultságot, amelyet a szakmai államigazgatási vezetőkkel szemben gyakorolhat. A 25. § (1) bekezdésének második mondata ennek megfelelően a hatályát veszti.

A 3. §-hoz

Az 1990-1997 közötti közjogi hagyományoknak és tapasztalatoknak megfelelően a törvény ismételten bevezeti a címzetes államtitkári tisztséget. A címzetes államtitkár olyan szakmai állami vezető, aki a miniszter irányítása alatt közigazgatási feladatokat lát el, meghatározott területen.

A címzetes államtitkár kinevezése és felmentése - a miniszterelnök javaslatára - a köztársasági elnök hatáskörébe tartozik. A miniszterelnök előterjesztését a Miniszterelnöki Hivatalt vezető miniszter javaslata alapján teszi meg, aki javaslatának megtétele előtt kikéri a címzetes államtitkár irányítását ellátó miniszter véleményét. Ha a Miniszterelnöki Hivatalt közigazgatási államtitkár vezeti, úgy a javaslattételi jog őt is megilleti.

A címzetes államtitkár jogállása és felelőssége a közigazgatási államtitkáréval megegyezik.

A 4-5. §-hoz

Helyettes államtitkár a címzetes államtitkár által irányított szervezetben is működhet.

A törvény lehetőséget teremt arra, hogy tárca nélküli miniszter kinevezése esetén a tárca nélküli miniszter hivatalát címzetes államtitkár vezesse.

A 6. §-hoz

A kormányzás politikai és közigazgatási szintjeinek, valamint az államhatalmi ágak - az Országgyűlés és a Kormány - működésének kapcsolódási pontja a Miniszterelnöki Kabinetiroda. E sajátos terület igazgatási feladatainak ellátása indokolja, hogy a hivatali szervezet kialakítása során a miniszterelnök dönthessen arról, hogy e szervezeti egység vezetését politikai vagy címzetes államtitkár végezze.

A 7. §-hoz

A törvény felhatalmazást ad a miniszterelnöknek, hogy az állami vezetői igazolvány kiadásával és kezelésével kapcsolatos szabályokat rendeletben állapítsa meg.

-----STARTING---POINT---VEGE---

A 8-9. §-hoz

A közigazgatási (K) távbeszélő-hálózat használata a 2/1998. (I. 12.) Korm. rendelettel már ténylegesen megszüntetésre került, ezért az 52. § (1) bekezdés f) pontjában szereplő juttatás hatályon kívül helyezése is indokolt.

A 10. § a címzetes államtitkári tisztség beiktatása miatt szükségessé váló szövegpontosításokat és módosításokat tartalmazza.