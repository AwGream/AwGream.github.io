2011. évi CL. törvény indokolása

az egyes büntető vonatkozású törvények módosításáról

-----STARTING---POINT---ALTALANOS--- 

Az Alaptörvény megalkotása, jogalkalmazási tapasztalatok, egyes európai uniós jogforrások előírásai és az Alkotmánybíróság határozatai nyomán a jelen törvény több törvényt módosít, nevezetesen:

- a Polgári Törvénykönyv hatálybalépéséről és végrehajtásáról szóló 1960. évi 11. törvényerejű rendeletet (a továbbiakban: Ptké.),

- a Büntető Törvénykönyvről szóló 1978. évi IV. törvényt (a továbbiakban: Btk.),

- a Büntető Törvénykönyvről szóló 1978. évi IV. törvény hatálybalépéséről és végrehajtásáról szóló 1979. évi 5. törvényerejű rendeletet (a továbbiakban: Btké.),

- a büntetések és az intézkedések végrehajtásáról szóló 1979. évi 11. törvényerejű rendeletet (a továbbiakban: Bv. tvr.),

- az 1956-os népfelkeléssel összefüggő elítélések orvoslásáról szóló 1989. évi XXXVI. törvényt,

- az 1945 és 1963 közötti törvénysértő elítélések semmissé nyilvánításáról szóló 1990. évi XXVI. törvényt,

- a Rendőrségről szóló 1994. évi XXXIV. törvényt (a továbbiakban: Rtv.),

- a büntetés-végrehajtási szervezetről szóló 1995. évi CVII. törvényt (a továbbiakban: Bv. Szt.),

- a nemzetközi bűnügyi jogsegélyről szóló 1996. évi XXXVIII. törvényt (a továbbiakban: Nbjt.),

- a büntetőeljárásról szóló 1998. évi XIX. törvényt (a továbbiakban: Be.),

- az 1956. évi forradalom és szabadságharc utáni leszámolással összefüggő elítélések semmisségének megállapításáról szóló 2000. évi CXXX. törvényt,

- a személy- és tárgykörözésről szóló 2001. évi XVIII. törvényt,

- a jogi személlyel szemben alkalmazható büntetőjogi intézkedésekről szóló 2001. évi CIV. törvényt (a továbbiakban: Jszbt.),

- a bűnüldöző szervek nemzetközi együttműködéséről szóló 2002. évi LIV. törvényt (a továbbiakban: Bszntv.),

- az Európai Unió tagállamaival folytatott bűnügyi együttműködésről szóló 2003. évi CXXX. törvényt (a továbbiakban: EUtv.),

- a büntető ügyekben alkalmazható közvetítői tevékenységről szóló 2006. évi CXXIII. törvényt (a továbbiakban: Bktv.).

A fenti törvények módosításának indokai a következők:

1. A törvény a Ptké. módosításával az ellenszolgáltatás fejében nyilatkozattételre irányuló szerződések jogszabályba ütközés miatti semmissé nyilvánításával a közérdek védelmében lehetővé teszi, hogy az általa elkövetett bűncselekménnyel kapcsolatban tett nyilatkozatból a jogerősen elítéltnek vagy rá tekintettel harmadik személynek anyagi haszna ne származzon. A törvény rendelkezést tartalmaz arra, hogy a semmis szerződés ellenére már megtett nyilatkozatért a kikötött, de még részben vagy egészben nem teljesített ellenszolgáltatást a bíróság az ügyész keresete alapján köteles az állam javára megítélni. A törvény megteremti a lehetőséget arra is, hogy a bíróság az ügyész keresete alapján abban az esetben is az állam javára való marasztalásról rendelkezzen, ha a semmis megállapodás alapján a nyilatkozattétel még nem történt meg, ám az ellenszolgáltatás részbeni vagy teljes szolgáltatására már sor került.

2. A törvény tekintettel van az Alaptörvény XXIII. cikk (6) bekezdésére, amely kimondja, hogy nem rendelkezik választójoggal az, akit bűncselekmény elkövetése vagy belátási képességének korlátozottsága miatt a bíróság a választójogból kizárt. Tekintettel van az Alaptörvény IV. cikk (2) bekezdésére is, amelynek alapján tényleges életfogytig tartó szabadságvesztés csak szándékos, erőszakos bűncselekmény elkövetése miatt szabható ki. A törvény továbbá figyelembe veszi az Alaptörvény azon rendelkezéseit, amelyek alapján egyrészt hazánk neve Magyarország, másrészt pedig a legfőbb bírósági szerv elnevezése a jövőben Kúria lesz.

3. A Btk. hatályos rendelkezése szerint az enyhébb végrehajtási fokozatba helyezésnek az egyetlen feltétele a büntetés végrehajtása alatt tanúsított kifogástalan magatartás. Ez a szabályozás nem kívánja meg azt, hogy az elítélt a szabadságvesztés végrehajtása során bármit is tegyen a társadalomba való beilleszkedése érdekében. Gyakorlatilag, ha az elítéltet nem részesítették fenyítésben, úgy tekintendő, hogy a magatartása kifogástalan, és erre tekintettel enyhébb végrehajtási fokozat jelölhető ki. Az elítéltek túlnyomó többsége visszaélésszerűen kezdeményezi az enyhébb végrehajtási fokozat kijelölését. Sok elítélt a szabadságvesztés megkezdését követően rövid időn belül kezdeményezi az enyhébb fokozatba helyezést anélkül, hogy bármit tett volna a társadalomba való beilleszkedése érdekében, ezért indokolt a szabályok aktualizálása a nevezett visszaélések számának csökkentése érdekében.

4. Az Európai Parlament és a Tanács 2009. június 18-án fogadta el az illegálisan tartózkodó harmadik országbeli állampolgárokat foglalkoztató munkáltatókkal szembeni szankciókra és intézkedésekre vonatkozó minimumszabályokról szóló 2009/52/EK irányelvet. Az irányelv az illegális bevándorlás elleni küzdelem céljából meg kívánja erősíteni a tagállamok közötti együttműködést, szigorúbb minimumszabályokat kíván megállapítani az ellene való harc jegyében, és ezért megtiltja az illegálisan tartózkodó harmadik országbeli állampolgárok foglalkoztatását. Az irányelv elsődleges célja tehát az, hogy visszaszorítsa, megakadályozza az illegális bevándorlást, és e cél megvalósításának eszközéül az illegálisan tartózkodó harmadik országbeli állampolgárokat foglalkoztatókkal szembeni fellépést határozza meg. Ennek keretében azzal a munkáltatóval szemben, aki megszegi az irányelvben meghatározott rendelkezéseket, szankciókat helyez kilátásba. Ezek a szankciók a közigazgatási szankciókon kívül büntetőjogi szankciók is lehetnek, tekintettel arra, hogy egyes gátlástalan munkáltatók visszatartásához a közigazgatási szankciók nem bizonyulnak elegendőnek. Az irányelv így arra kötelezi a tagállamokat, hogy súlyos - az irányelvben konkrétan meghatározott - esetekben büntetőjogi szankciókat írjanak elő a nemzeti jogszabályaikban.

A Btk. módosítása és ennek keretében új tényállás megalkotása a fenti indokok alapján szükséges, tekintettel arra, hogy a jelenleg hatályos büntetőjogi szabályok nem rendelkeznek az irányelvben meghatározott büntetendő magatartások köréről, továbbá, mert a megjelölt, bűncselekménnyé nyilvánítandó magatartások nem illeszthetőek be a hatályos Btk. meglévő tényállásai közé. Az új büntetőjogi tényállás az irányelv rendelkezéseinek átültetését szolgálja, azonban tekintettel arra, hogy az ágazati jogszabályok az irányelvben meghatározott minimum szinten túlmutatva, fokozottabban kívánják szankcionálni az illegális foglalkoztatást, az új tényállás is ezen elvet követi.

5. A törvény tekintettel van az Európa Tanács Korrupció elleni Államok Csoportja (a továbbiakban: GRECO) Magyarország harmadik körös országértékelésében - a gyakorlata által kialakított sztenderdnek megfelelően - megfogalmazott ajánlásaira.

6. A Btk.-ra vonatkozó módosítások során a törvény figyelemmel van a nemzetközi ajánlásokra, amelyek a közélet tisztasága elleni és a nemzetközi közélet tisztasága elleni bűncselekmények esetében a Btk. hatályos általános részi elévülési szabályaihoz képest hosszabban határozzák meg az elévülés legrövidebb idejét. A törvény figyelemmel van továbbá arra is, hogy a Btk.-nak az el nem évülő bűncselekmények körét szabályozó rendelkezése ne tegyen különbséget az emberölés súlyosabban minősülő esetei között.

7. A törvény a Btk. 289. § (1), (2) és (3) bekezdése szerint büntetendő, a számvitel rendjének megsértése bűncselekményének dekriminalizációját valósítja meg a minősített esetek megtartásával.

8. A törvény a Btké. módosítása során figyelemmel van azon szakértői visszajelzésekre, amelyek alapján a kábítószer mennyiségének pontos lefoglaláskori megállapításához a THC (tetrahidro-kannabinol) esetében a tiszta hatóanyag-tartalom helyett a teljes (totál) THC-tartalom mérésére szükséges áttérni.

9. A törvény a beilleszkedést segítő egyik eszközként megteremti az elítélteknek a speciális, egészségügyi, gyógyító és rehabilitációs programokon való részvétel lehetőségét.

10. A teljes körű foglalkoztatás megteremtése érdekében a törvény egyértelműen kimondja, hogy az elítéltet munkavégzési kötelezettség terheli. Ugyanakkor a törvény emberi jogi, gyermekvédelmi stb. szempontokra figyelemmel azt is rögzíti, hogy kiket nem terhel a Bv. tvr. új 33. § (1) bekezdés d) pontjában meghatározott munkavégzési kötelezettség.

11. A törvény megteremti a biztonsági intézkedés elrendelésének eljárási rendjére, a döntés alaki követelményeire vonatkozó, valamint a hatékony jogorvoslatot biztosító szabályozást.

12. A törvény a Bv. tvr. módosítása során rögzíti a jelenlegi munkáltatási rendszer összetevőit: a költségvetési keretek közötti, büntetés-végrehajtási intézet által történő, illetve a büntetés-végrehajtás vagyonkezelésében lévő, e célra alapított gazdasági társaságoknál történő foglalkoztatást.

13. A módosítás a büntetőügyekben folytatott rendőrségi és igazságügyi együttműködés keretében feldolgozott személyes adatok védelméről szóló, 2008. november 27-i 2008/977/IB tanácsi kerethatározatnak (a továbbiakban: Kerethatározat) való megfelelést, valamint az adatkezelésre vonatkozó szabályok összhangjának biztosítását szolgálja.

14. A Be.-re vonatkozó módosítások során a törvény pontosítja az ingatlan lefoglalására vonatkozó szabályokat és egyértelművé teszi, hogy az ingatlan zár alá vételét kell elrendelni, amennyiben az ingatlan elkobzásának van helye.

15. Az elővezetés végrehajtásával, valamint a terhelt elfogatóparancs alapján történő elfogásával és előállításával felmerült költség mértékéről, valamint megtérítésének részletes szabályairól a 35/2008. (XII. 31.) IRM-PM együttes rendelet tartalmaz szabályozást. A jogszabály 2009. január 1-én lépett hatályba. Erre figyelemmel a törvény rendelkezést tartalmaz arra vonatkozóan, hogy az elővezetendő személy méltányossági kérelmet terjeszthet elő az elővezetés költségeinek elengedése iránt.

16. 2011. július 13-án lépett hatályba az egyes eljárási és az igazságszolgáltatást érintő egyéb törvények módosításáról szóló 2011. évi LXXXIX. törvény. A törvény a Be. módosítására vonatkozó rendelkezések között tekintettel van a nevezett jogszabályra, és azzal összhangban tartalmazza a szükséges módosításokat.

17. A törvény figyelemmel van arra, hogy a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény értelmében a katonai ügyészségek 2012. január 1. napjával megszűnnek. A törvény ennek megfelelően módosítja a Be. katonai büntetőeljárást szabályozó XXII. Fejezetének az ügyész hatáskörére és illetékességére vonatkozó szabályait.

18. A törvény pótolja azon hiányosságokat, amelyeket a Be.-nek a tájékoztatási kötelezettség körében a 104/2009. (X. 30.) AB határozatban foglaltak alapján tartalmaznia kellene.

19. A törvény a Bktv. módosításával igyekszik kiküszöbölni azon méltánytalan helyzetet, hogy a hallássérült, néma, vak, illetőleg a magyar nyelvet nem ismerő sértett számára nem, kizárólag a fogyatékkal élő terhelt számára van biztosítva a jelnyelvi tolmács ingyenes igénybevételének lehetősége.

20. A törvény tartalmazza azon technikai és pontosító jellegű módosításokat is, amelyek a jogszabályszerkesztésről szóló 61/2009. (XII. 14.) IRM rendeletben foglaltak miatt indokoltak.

-----STARTING---POINT---RESZLETES---

Az 1. §-hoz

A sajtóban és a médiában, illetve a nyilvánosság más fórumain egyre gyakrabban jelennek meg olyan ellenszolgáltatás fejében tett nyilatkozatok, amelyeket elítéltek adnak az általuk elkövetett bűncselekménnyel összefüggésben. Ezen nyilatkozatok a médiaszolgáltatásokról és a tömegkommunikációról szóló törvényben meghatározott sajtótermékek, illetve médiaszolgáltatások vagy egyéb kiadványok útján a társadalom széles rétegeihez eljutnak és olyan üzenetet is hordozhatnak magukban, hogy a bűncselekmény elkövetéséről tett nyilatkozat érték, hiszen ellenszolgáltatás jár érte a médiaszolgáltatást, illetve sajtóterméket vagy kiadványt előállító részéről. Az ellenszolgáltatáson felül az említett orgánumok alkalmasak arra is, hogy az érintettet hírnévhez jutassák, vagy cselekedetét olyan színben tüntessék fel, amely a közvéleményt az igazságszolgáltatás által megállapított tényektől eltérő állítások útján kedvezőtlenül, közérdeket sértő módon befolyásolja mind a bűnelkövetés és a bűnelkövető társadalmi megítélése, mind az igazságszolgáltatás tevékenységének értékelése tekintetében.

A véleménynyilvánítási szabadság korlátozásának alkotmányjogi feltételei nem állnak fenn, ám a közérdek védelmében arra lehetőség van, hogy az ilyen nyilatkozatból a jogerősen elítéltnek vagy rá tekintettel harmadik személynek anyagi haszna ne származzon. Ez a cél megvalósítható az ellenszolgáltatás fejében nyilatkozattételre irányuló szerződések jogszabályba ütközés miatti semmissé nyilvánításával.

A semmis szerződés ellenére már megtett nyilatkozatért a kikötött, de még részben vagy egészben nem teljesített ellenszolgáltatást a bíróság az ügyész keresete alapján köteles az állam javára megítélni. A bíróság az ügyész keresete alapján abban az esetben is az állam javára való marasztalásról köteles rendelkezni, ha a semmis megállapodás alapján a nyilatkozattétel még nem történt meg, ám az ellenszolgáltatás részbeni vagy teljes szolgáltatására már sor került. Az állam javára marasztalás szankciója ugyanis alkalmas eszköz arra, hogy a szerződésből hasznot húzni szándékozó szerződő felek szolgáltatása végérvényesen ellenszolgáltatás nélkül maradjon megakadályozva ezáltal azt, hogy a megkötött szerződés a felek által célzott joghatást kiválthassa.

A 2. §-hoz

A törvény a nemzetközi ajánlásokra figyelemmel a közélet tisztasága elleni és a nemzetközi közélet tisztasága elleni bűncselekmények esetében az általános részi elévülési szabályokhoz képest hosszabban határozza meg az elévülés legrövidebb idejét.

Erre tekintettel a törvény a Btk. 33. § (1) bekezdésének módosításával egyértelművé teszi, hogy a Btk. Különös Része az általános részi szabályoktól eltérő módon határozhatja meg az elévülés legrövidebb idejét.

A 3. § és a 73. §-hoz

A törvény a Btk.-nak az el nem évülő bűncselekmények körét szabályozó 33. § (2) bekezdés c) pontjában szereplő, az emberölés súlyosabban minősülő eseteire való utalást kiegészíti a Btk. 166. § (2) bekezdés i) és j) pontjára, mivel a tizennegyedik életévét be nem töltött személy ellen és védekezésre képtelen személy sérelmére elkövetett emberölés nem indokol az emberölés többi minősített eseténél enyhébb elbírálást. A törvény ezzel összhangban szintén kiegészíti az e bűncselekményekre történő utalással a Be. 554/B. § gc) pontját.

A 4. §, a 7. §, a 30. § és a 32. §-hoz

Az Alaptörvény a XXIII. cikk (6) bekezdésében kimondja, hogy nem rendelkezik választójoggal az, akit bűncselekmény elkövetése vagy belátási képességének korlátozottsága miatt a bíróság a választójogból kizárt. Ennek a Btk. 41. § (3) bekezdése nem felel meg, mert valamennyi szabadságvesztést töltő személy esetében kizárja a választójogot. Ezt a törvény úgy módosítja, hogy csak azok ne szavazhassanak a büntetés-végrehajtási intézetben, akiket a bíróság eltiltott a közügyek gyakorlásától. Ezzel összefüggésben a törvény módosítja a közügyektől eltiltás tartamának számítására vonatkozó szabályokat. A törvény figyelemmel van továbbá arra is, hogy 2012. január 1. napjától várhatóan megszűnik a népi kezdeményezés jogintézménye.

Az 5. §, a 23. § és a 26. §-hoz

A Btk. 46. § (1) bekezdésében foglalt hatályos rendelkezés szerint az enyhébb végrehajtási fokozatba helyezésnek az egyetlen feltétele a büntetés végrehajtása alatt tanúsított kifogástalan magatartás. Ez a szabályozás nem kívánja meg azt, hogy az elítélt a szabadságvesztés végrehajtása során bármit is tegyen a társadalomba való beilleszkedése érdekében. Gyakorlatilag, ha az elítéltet nem részesítették fenyítésben, úgy tekintendő, hogy a magatartása kifogástalan, és erre tekintettel enyhébb végrehajtási fokozat jelölhető ki.

Az elítéltek túlnyomó többsége visszaélésszerűen kezdeményezi az enyhébb végrehajtási fokozat kijelölését. Sok elítélt a szabadságvesztés megkezdését követően rövid időn belül kezdeményezi az enyhébb fokozatba helyezést anélkül, hogy bármit tett volna a társadalomba való beilleszkedése érdekében.

Az enyhébb végrehajtási szabályok alkalmazásának a Bv. tvr. hatályos 28/A. §-ában foglalt feltételeire, illetve kizáró okaira figyelemmel az enyhébb fokozat kijelölését könnyebb kezdeményezni, mint a kevesebb kedvezményt jelentő enyhébb végrehajtási szabályok alkalmazását. A törvény az enyhébb végrehajtási szabályok alkalmazásának feltételeit veszi át, és összhangot teremt a két jogintézményre vonatkozó szabályok között.

A 6. §-hoz

Magyarország Alaptörvényének IV. cikk (2) bekezdése alapján tényleges életfogytig tartó szabadságvesztés csak szándékos, erőszakos bűncselekmény elkövetése miatt szabható ki. A törvény e rendelkezéssel való összhangot kívánja megteremteni, amikor meghatározza azokat az életfogytig tartó szabadságvesztéssel büntethető bűncselekményeket, amelyek esetében kizárható a feltételes szabadságra bocsátás lehetősége. A jogbiztonsághoz fűződő követelmény biztosítása érdekében a törvény előírja, hogy az erőszaknak személy vagy dolog ellen kell irányulnia.

A 8. §-hoz

A kiszolgáltatott helyzetben lévő személyek (például a hajléktalanok, vagy szociálisan súlyosan hátrányos helyzetben lévő más személyek) lényegében „szórakozásból” történő megalázása, a méltatlan helyzetek felvételeken történő rögzítése az állam által nem tolerálható. A társadalmi viszonyok megváltozása olyan újabb, káros jelenségeket hozott felszínre, amely indokolja a védelem körének kiterjesztését. Ezen magatartásokra büntetőjogi szankció megalkotása indokolt.

A sajtóban és a médiában egyre gyakrabban jelennek meg hírek kiszolgáltatott emberek különféle formában végrehajtott bántalmazásáról, megalázásáról. Egyes elkövetők attól sem riadnak vissza, hogy a kiszolgáltatott helyzetben lévő embertársaikat újkori rabszolgaként tartsák, velük alantas munkát - úgynevezett csicskáztatást - végeztessenek.

Az ilyen cselekményeket gyakorta szórakozásból követik el, erről felvételeket készítenek, és az interneten teszik mások által hozzáférhetővé. Ezek a cselekmények leggyakrabban már meglévő tényállásokat valósítanak meg, amelyek - a teljesség igénye nélkül - a következők:

Mások megbotránkozást, riadalmat keltő cselekményre rábírása: garázdaság bűncselekményének vagy szabálysértésének felbujtóként való elkövetése, ha pedig mindez erőszakkal párosul, kényszerítés bűntette. Mások verekedésre rábírása a rendzavarás szabálysértésének egyik fordulatában írt magatartás. Másoknak arra rábírása, hogy erkölcstelen dolgot tegyenek - természetesen, ha súlyosabb szabálysértés vagy bűncselekmény nem valósul meg - a felbujtóként elkövetett közerkölcs megsértése szabálysértéseként szankcionálandó stb.

Ugyanakkor léteznek olyan magatartások, amelyek a meglévő büntető- vagy szabálysértési tényállásokba nem illeszthetők bele, közös elemük, hogy mások kiszolgáltatott helyzetét használják ki, és emberi méltóságuk sérelmét okozzák.

A módosítás célja, hogy ezeket a helyzeteket kezelje és hatékony eszközt biztosítson az állam számára többek között a hajléktalanok, vagy szociálisan súlyosan hátrányos helyzetben lévő más személyek védelmében.

A büntetőeljárás megindítását illetően a tényállásban foglalt bűncselekmény osztja a Büntető Törvénykönyvnek az ilyen jellegű bűncselekményekkel kapcsolatos, következetes szabályozási logikáját.

A 9. §-hoz

Az Európai Parlament és a Tanács 2009. június 18-án fogadta el az illegálisan tartózkodó harmadik országbeli állampolgárokat foglalkoztató munkáltatókkal szembeni szankciókra és intézkedésekre vonatkozó minimumszabályokról szóló 2009/52/EK irányelvet. Az irányelv az illegális bevándorlás elleni küzdelem céljából meg kívánja erősíteni a tagállamok közötti együttműködést, szigorúbb minimumszabályokat kíván megállapítani az ellene való harc jegyében, és ezért megtiltja az illegálisan tartózkodó harmadik országbeli állampolgárok foglalkoztatását. Az irányelv elsődleges célja tehát az, hogy visszaszorítsa, megakadályozza az illegális bevándorlást, és e cél megvalósításának eszközéül az illegálisan tartózkodó harmadik országbeli állampolgárokat foglalkoztatókkal szembeni fellépést határozza meg. Ennek keretében azzal a munkáltatóval szemben, aki megszegi az irányelvben meghatározott rendelkezéseket, szankciókat helyez kilátásba. Ezek a szankciók a közigazgatási szankciókon kívül büntetőjogi szankciók is lehetnek, tekintettel arra, hogy egyes gátlástalan munkáltatók visszatartásához a közigazgatási szankciók nem bizonyulnak elegendőnek. Az irányelv így arra kötelezi a tagállamokat, hogy súlyos - az irányelvben konkrétan meghatározott - esetekben büntetőjogi szankciókat írjanak elő a nemzeti jogszabályaikban.

A Btk. módosítása és ennek keretében új tényállás megalkotása a fenti indokok alapján szükséges, tekintettel arra, hogy a jelenleg hatályos büntetőjogi szabályok nem rendelkeznek az irányelvben meghatározott büntetendő magatartások köréről, továbbá, mert a megjelölt, bűncselekménnyé nyilvánítandó magatartások nem illeszthetőek be a hatályos Btk. meglévő tényállásai közé. Az új büntetőjogi tényállás az irányelv rendelkezéseinek átültetését szolgálja, azonban tekintettel arra, hogy az ágazati jogszabályok az irányelvben meghatározott minimum szinten túlmutatva, fokozottabban kívánják szankcionálni az illegális foglalkoztatást, az új tényállás is ezen elvet követi.

A harmadik országbeli állampolgárok beutazásáról és tartózkodásáról szóló 2007. évi II. törvény (a továbbiakban: Harmtv.) 20. § (1) bekezdése rendelkezik arról, hogy a harmadik országbeli állampolgár keresőtevékenység folytatása céljából mely feltételek fennállása esetén kaphat tartózkodási engedélyt. A (2) bekezdés továbbá azt is megállapítja, hogy a fenti körön kívül keresőtevékenységet folytathat az a harmadik országbeli állampolgár is, aki szezonális munkavállalási vízummal, humanitárius célból kiadott tartózkodási engedéllyel, keresőtevékenység folytatása céljából, családegyesítés céljából vagy tanulmányi célból kiadott tartózkodási engedéllyel, illetve EU Kék Kártyával rendelkezik. A büntetőjogi tényállás megalkotása során a Harmtv. 20. § (1) és (2) bekezdésében szereplő személyi kört összefoglaló néven keresőtevékenység folytatására jogosító engedéllyel rendelkezőknek tekintjük, amely fogalom a Harmtv.-re utalással az értelmező rendelkezések között is meghatározásra kerül.

A Harmtv. 71. §-a alapján a munkáltató legkésőbb a harmadik országbeli állampolgár munkába lépésének napján köteles meggyőződni arról, hogy a harmadik országbeli állampolgár érvényes tartózkodási engedéllyel vagy más tartózkodásra jogosító engedéllyel, valamint a törvény alapján keresőtevékenység folytatására jogosító engedéllyel rendelkezik-e. A munkaügyi ellenőrzésről szóló 1996. évi LXXV. törvény 3. § (1) bekezdés s) pontja alapján a munkaügyi ellenőrzés kiterjed a Harmtv. 71. § (1)-(2) bekezdése szerinti kötelezettségek foglalkoztató általi megtartására. Amennyiben az ellenőrzés során kiderül, hogy a fent említett jogszabályokban előírt kötelezettségek megsértésére került sor, az egyes ágazati jogszabályokban meghatározott közigazgatási szankciók (pénzügyi szankciók, egyéb intézkedések) kiszabására van lehetőség. Az irányelvben kiemelt öt különösen súlyos esetben azonban - így tartósan ismétlődő jogsértéseknél, jelentős számú harmadik országbeli állampolgár foglalkoztatásakor, különösen kizsákmányoló foglalkoztatási feltételek alkalmazásakor, vagy ha a munkáltató tudja, hogy a munkavállaló emberkereskedelem áldozata, illetve kiskorú illegális foglalkoztatása alkalmával - büntetőjogi szankciókat kell kiszabni.

A tényállás megnevezéséből adódóan („Harmadik országbeli állampolgár jogellenes foglalkoztatása”) egyrészt a Magyarországon jogellenesen tartózkodó - azaz érvényes tartózkodásra jogosító engedéllyel nem rendelkező - harmadik országbeli állampolgárokat foglalkoztató munkáltatókat szankcionálja. Másrészt a büntetőjogi tényállás lefedi azokat az esetköröket is, amikor a munkáltató ugyan jogszerűen tartózkodó, azaz érvényes tartózkodásra jogosító engedéllyel rendelkező harmadik országbeli állampolgárt foglalkoztat, azonban a tartózkodás jogcíme alapján a harmadik országbeli állampolgár keresőtevékenység folytatására nem jogosult. Az értelmező rendelkezés egyértelművé teszi, hogy harmadik országbeli állampolgár fogalmán a Harmtv.-ben meghatározott harmadik országbeli állampolgár fogalmát kell érteni.

A tényállás azokat a munkáltatókat szankcionálja, akik Magyarországon harmadik országbeli állampolgárokat illegálisan foglalkoztatnak. Az új büntetőjogi tényállás (1) bekezdése büntetni rendeli azokat az eseteket, amikor a munkáltató a harmadik országbeli munkavállalót rendszeresen - azaz időben visszatérően, ismételten - vagy tartósan - azaz huzamosabb ideig - foglalkoztatja. Ezek a fogalmak különösebb magyarázatra amiatt nem szorulnak, mert azokat a hatályos büntetőjogi szabályozás ismeri és rendszeresen használja. Az (1) bekezdés továbbá büntetni rendeli azt is, ha a munkáltató egyidejűleg jelentős számú harmadik országbeli állampolgárt foglalkoztat, és ennek magyarázataképpen az értelmező rendelkezések között feltüntetésre kerül, hogy a jelentős szám alatt legalább öt személyt kell érteni. Az irányelv nem ír elő arra vonatkozó kötelezettséget, hogy az egyes súlyos esetek vétségi vagy bűntetti alakzatnak minősüljenek, ugyanis az efféle megkülönböztetést a nemzeti jogalkotóra bízza. Erre tekintettel a jogszabály előkészítője úgy véli, hogy a (2) bekezdésben meghatározott cselekmények már olyan fokban sértik a munkavállaló emberi méltóságát, egészségét, egészséges munkakörnyezethez való jogát, illetve a gyermekmunka tilalmát, amely miatt szigorúbb büntetést kell kilátásba helyezni. Az értelmező rendelkezés tisztázza, hogy a különösen kizsákmányoló foglalkoztatási feltételek fogalmán a Harmtv.-ben meghatározott fogalmat kell érteni.

Az irányelv külön esetként nevesíti a bűncselekménnyé nyilvánítandó magatartások között, ha a jogsértést olyan munkáltató követi el, akit a 2002/629/IB kerethatározatban meghatározott bűncselekmény - emberkereskedelem - elkövetésével nem vádoltak meg és ilyen váddal nem ítéltek el, de illegálisan tartózkodó harmadik országbeli állampolgárral végeztet munkát vagy szolgáltatásokat, és tudomása van arról, hogy a személy emberkereskedelem áldozata. Az új tényállás figyelemmel van arra, hogy a sértett megnevezés eljárásjogi fogalom. Ezért az emberkereskedelem sértettje kifejezés csak abban az esetben lenne használható, ha a büntetőeljárás már folyamatban lenne a gyanúsított személlyel szemben, ugyanakkor az irányelv kifejezetten azt kívánja meg, hogy a munkáltatóval szemben emberkereskedelem elkövetése miatt vádemelésre ne kerüljön sor, illetve ilyen bűncselekmény miatt vele szemben ne legyen elmarasztaló ítélet. Az előzőekben kifejtettekre tekintettel az új tényállás arra a személyi körre terjed ki, akinek a sérelmére emberkereskedelem bűncselekményét követték el.

A 10. §-hoz

A Btk. 230. §-ában szereplő, a közfeladatot ellátó személy elleni erőszak esetében a (2) bekezdés alapján fokozottabb büntetőjogi védelemben részesülnek a közoktatásról szóló törvényben meghatározott közfeladatot ellátó pedagógusok, vagy a nevelő és oktató munkát közvetlenül segítő alkalmazottak. A gyermekvédelmi intézetekben szolgálatot teljesítő nevelők, gyermekfelügyelők azonban nem a közoktatásról szóló törvény, hanem a gyermekek védelméről és a gyámügyi igazgatásról szóló 1997. évi XXXI. törvény 15. § (7) bekezdése alapján részesülnek büntetőjogi védelemben, ami azt jelenti, hogy az ellenük elkövetett közfeladatot ellátó személy elleni erőszak bűntette a Btk. 230. § (1) bekezdése - az enyhébb büntetőjogi védelem - szerint minősül. A törvény ezért a fokozottabb büntetőjogi védelmet biztosító (2) bekezdést kiegészíti a gyermekek védelméről és a gyámügyi igazgatásról szóló törvényben meghatározott közfeladatot ellátó személyekre való utalással.

A 11. §-hoz

A hatályos szabályozáshoz képest a törvény a büntetés korlátlan enyhítésére ad lehetőséget a vesztegetési cselekmények felderítésében a hatóságokkal érdemben együttműködő elkövetőkkel szemben.

Az Európa Tanács Korrupció elleni Államok Csoportja (a továbbiakban: GRECO) Magyarország harmadik körös országértékelésében - a gyakorlata által kialakított sztenderdnek megfelelően - a következő ajánlással élt: „elemezni, és következésképpen felül kell vizsgálni az automatikus, kötelező erővel bíró és teljes büntetés alóli mentességet, amelyet a törvény a hazai köz- és magánszektorban elkövetett aktív és passzív vesztegetés elkövetőjének biztosít „tevékeny megbánás” esetén.”.

A GRECO ezen ajánlás kapcsán a magyar szabályozás problémájának tartotta, hogy:

- a bűncselekmény bejelentésének nincs időbeli korlátja, elegendő, ha arra azelőtt kerül sor, hogy a hatóságok tudomást szereznek a bűncselekményről,

- a „tevékeny megbánás” alkalmazása a büntetés alóli automatikus és teljes mentességet jelenti, vagyis nincs lehetőség az egyedi körülmények mérlegelésére; nem lehet figyelembe venni például azt, hogy az elkövető milyen okból hozza a bűncselekményt a hatóságok tudomására,

- nincsen lehetőség bírósági felülvizsgálatra, azaz nem bíró dönt arról, hogy alkalmazható-e ez a „kedvezmény” vagy sem.

Erre tekintettel változtat a törvény a Btk. hatályos rendelkezésén, amely így nem lesz automatikus, alkalmazásának „mértéke” a bíróság döntésétől függ, és így megfelelő mozgásteret biztosít a bíróság számára az egyedi körülmények mérlegelésére. A törvény értelmében változatlanul nincs konkrét időbeli korlátja a bűncselekmény bejelentésének, mivel ez a kedvezmény a vesztegetés sikeres felderítéséhez fűződő érdekre tekintettel mindaddig indokolható, amíg az adott bűncselekmény más forrásból a hatóságok tudomására nem jut.

A 12. §-hoz

A befolyással üzérkedés hatályos Btk.-beli szabályozásával kapcsolatban a GRECO a III. körös országértékelés során a következő elemzést és ajánlást fogalmazta meg:

„A passzív befolyással üzérkedést a Btk. 256. §-a (hazai befolyással üzérkedés, ideértve a magánszektorban elkövetett befolyással üzérkedést is) és a Btk. 258/E. §-a (külföldi és nemzetközi hivatalos személyekkel kapcsolatban elkövetett befolyással üzérkedés) szabályozza. Amíg a fenti rendelkezések széleskörűnek tűnnek, és általában véve megfelelnek az Egyezmény követelményeinek, addig a magyar Büntető Törvénykönyv nem tartalmaz külön rendelkezést az aktív befolyással üzérkedésre vonatkozóan. A hatóságok ugyanakkor azt állítják, hogy az aktív befolyással üzérkedés bűncselekményét teljes mértékben lefedik a hazai hivatalos személyek aktív vesztegetésére vonatkozó rendelkezések (Btk. 253. §), valamint a külföldi és nemzetközi hivatalos személyek aktív vesztegetésére vonatkozó rendelkezések (Btk. 258/B. §), mivel mindkét rendelkezést alkalmazni kell abban az esetben is, ha az előnyt egy másik személynek a hivatalos személyre tekintettel ajánlják/ígérik/adják. A gyakorlati szakemberek számára készült Kommentár szerint, a „hivatalos személyre tekintettel másnak jogtalan előnyt ad vagy ígér” megfogalmazás olyan személyre utal, aki - a hivatalos személyhez fűződő tényleges vagy állítólagos kapcsolatára tekintettel - képes lehet arra, hogy a hivatalos személy működését befolyásolja. A hatóságok azt is kiemelték, hogy a bűncselekmény akkor is megállapítható, ha a hivatalos személy nem ért egyet az előny elfogadójával, vagy nem is tud a harmadik személynek adott vagy ígért előnyről. Sem a törvény, sem a kommentár nem utal arra, hogy a megvesztegetett harmadik személynek azt kell állítania, vagy azt a látszatot kell keltenie, hogy hivatalos személyt megveszteget. A vesztegető abban az esetben követi el az aktív befolyással üzérkedés bűncselekményét, ha a harmadik személynek azzal a feltételezéssel adja a jogtalan előnyt, hogy az képes a hivatalos személyt befolyásolni. A törvény hatóságok általi ilyen értelmezésével nem minden közreműködő személy értett egyet az országlátogatás során; az Akadémia képviselőjének véleménye szerint a magyar törvény e tekintetben nem felel meg teljesen az Egyezmény 12. cikkének.

A GET elfogadja azt a magyar álláspontot, amelyet úgy tűnik az ítélkezési gyakorlat is alátámaszt, és amely szerint a Büntető Törvénykönyv aktív vesztegetésre vonatkozó rendelkezései magukban foglalják azt az elemet, hogy a befolyással üzérkedő az előnyt szándékosan a befolyásolt hivatalos személynek juttatja. A GET egyetért azzal, hogy az aktív vesztegetésre vonatkozó rendelkezéseket ebben az esetben az aktív befolyással üzérkedésre is alkalmazni lehet. Ez a helyzet azonban nem az egyetlen előfeltétele vagy feltétele az Egyezmény 12. cikkében meghatározott aktív befolyással üzérkedés megvalósulásának. Nem feltétel ugyanis, hogy a hivatalos személyt a befolyással üzérkedő megvesztegesse; a döntéshozó hivatalos személyre gyakorolt (állított vagy tényleges) jogtalan befolyásolás különbözhet az (ígért) jogtalan előnytől. A GET álláspontja szerint a Btk. 253. §-a és 258/B. §-a nem vonatkozik az aktív befolyással üzérkedés minden formájára, mivel a 253. §-ban szereplő „hivatalos személy működésével kapcsolatban, neki vagy reá tekintettel másnak jogtalan előnyt ad vagy ígér” megfogalmazás korlátozottabb hatállyal bír, mint az Egyezmény 12. cikke. Nem minden, az országlátogatáson résztvevő személy osztotta azt a magyar álláspontot, amely szerint a jelenlegi jogszabályok a befolyással üzérkedés minden formáját lefedik, és úgy tűnik, hogy ezt az ítélkezési gyakorlat sem támasztja alá (lásd Fővárosi Bíróság 15.B.981/2003/34). Következésképpen, a GET úgy ítéli meg, hogy nem megalapozott az az állítás, amely szerint a magyar büntetőjogi szabályozás az aktív befolyással üzérkedés minden lehetséges esetét lefedi, mint ahogyan azt az Egyezmény 12. cikke megkívánja. A GET ajánlása szerint ezért biztosítani kell, hogy az aktív befolyással üzérkedésre vonatkozó magyar büntetőjogi szabályozás teljes mértékben megfeleljen a Korrupcióról szóló Büntetőjogi Egyezmény 12. cikkében foglalt rendelkezéseknek.”

Az ET Korrupció elleni Büntetőjogi Egyezményének hivatkozott 12. cikke a következőképpen rendelkezik:

„12. Cikk

Befolyással üzérkedés

Mindegyik Szerződő Fél megteszi azokat a jogalkotási és egyéb intézkedéseket, amelyek ahhoz szükségesek, hogy - belső jogával összhangban - szándékos elkövetés esetén bűncselekménnyé nyilvánítsa, ha ellenszolgáltatásként jogtalan előnyt ígérnek, adnak vagy ajánlanak fel közvetlenül vagy közvetve olyan személynek, aki azt állítja vagy megerősíti, hogy képes jogtalan befolyást gyakorolni a 2., a 4-6, és a 9-11. Cikk szerinti személy döntéshozatalára, függetlenül attól, hogy az előnyt számára vagy másnak ígérik, adják, illetőleg ajánlják fel; ugyanígy bűncselekménnyé nyilvánítsa az ellenszolgáltatásként járó ilyen előny kérését, elfogadását, valamint ígéretének vagy ajánlatának elfogadását; tekintet nélkül arra, hogy tényleg befolyást gyakorolt-e, illetőleg arra, hogy a feltételezett befolyás elérte-e a kívánt eredményt.”

Az ET Korrupció elleni Büntetőjogi Egyezményének megerősítésekor a jogalkotó arra a következtetésre jutott, hogy fenntartás nélkül az Egyezmény ratifikálható, s e területen nem kíván meg jogszabály-módosítást, mivel a befolyással üzérkedőnek jogtalan előnyt adó fél az előnyt a hivatalos személyre tekintettel adja azért, hogy működésével kapcsolatban a hivatalos személyt befolyásolja. Az „ügyfél” tudatában az van, hogy a hivatalos személyre tekintettel harmadik személynek adott jogtalan előnyt, s ez független attól, hogy ez a tudatállapot nála adott esetben megtévesztés alapján állt elő.

Ugyanakkor tény, hogy a 13/2007. BK vélemény csak a Btk. 256. § (2) bekezdés a) pontja tekintetében teszi a következő megállapítást: „Aki másnak vagyoni vagy nem vagyoni előnyt azért ad, hogy ügyének kedvező elintézése céljából azt az eljáró hivatalos személynek juttassa: hivatali vesztegetés (Btk. 253. §) miatt vonható felelősségre, abban az esetben is, ha az előny átvevője csupán állította, illetve csupán azt a látszatot keltette, hogy hivatalos személyt fog megvesztegetni; s így az átvevő cselekménye a Btk. 256. §-a (2) bekezdésének a) pontja szerint hivatali befolyással üzérkedés bűntettének minősül.”

Annak ellenére, hogy a gyakorlati szakemberek egy jelentős része osztja azt az álláspontot, miszerint az „aktív” befolyással üzérkedést nem kell önállóan szabályozni, mert az a vesztegetés „aktív” alakzatának minősül, de ezt egyértelműen semmilyen az ítélkezési gyakorlat orientációját célzó döntés nem mondja ki, a törvény az ET Korrupció elleni Büntetőjogi Egyezményének, illetve a GRECO ajánlásának megfelelően „befolyás vásárlása” alcímmel megteremti az aktív befolyással üzérkedés egyértelmű büntethetőségét.

A 13. § és a 16. §-hoz

A törvény a közélet tisztasága elleni és a nemzetközi közélet tisztasága elleni bűncselekmények esetében az általános részi elévülési szabályokhoz képest részben speciális szabályt állapít meg. Magyarország országvizsgálata során mind az OECD, mind a GRECO azt állapította meg, hogy tekintettel a vesztegetés sajátos felderítési és nyomozási nehézségeire, a három éves elévülési idő igen rövid. Az értékelők álláspontja szerint a jelenlegi helyzet számos korrupciós bűncselekmény üldözésének lehetőségét korlátozhatja. A nemzetközi értékeléssel egyetértve, valamint a hazai büntetőpolitikai szándékra is tekintettel, a törvény a közélet tisztasága és a nemzetközi közélet tisztasága elleni bűncselekmények körében az elévülési idő minimumát öt évben határozza meg.

A 14. §-hoz

A GRECO III. körös értékelése során kifejezetten ajánlja a külföldön magánszektorban elkövetett passzív vesztegetés büntetni rendelését, valamint a Korrupcióról szóló Büntetőjogi Egyezmény (ETS 173) 8. cikkére vonatkozó fenntartásunk visszavonását. Erre tekintettel a törvény az aktív gazdasági vesztegetéshez hasonlóan a passzív gazdasági vesztegetés estében is büntetni rendeli, ha azt külföldi gazdálkodó szervezet dolgozója, illetve tagja követi el.

A 15. §-hoz

A törvény a „befolyás vásárlása” alcímet viselő tényállást a Btk.-ba illesztő §-nál kifejtett indokok alapján a befolyással üzérkedés passzív alakzatát a nemzetközi kapcsolatokban elkövetett befolyással üzérkedés esetében is büntetni rendeli.

A 17. §-hoz

A törvény a Btk. 289. § (1), (2) és (3) bekezdése szerint büntetendő, a számvitel rendjének megsértése bűncselekményének dekriminalizációját valósítja meg a minősített esetek megtartásával. Emellett a bűncselekmény megmaradó, immár alapesetté váló korábbi minősített esetei és a gondatlan alakzatának büntetési tételei a megfelelő visszatartó erő megtartása érdekében megemelkednek.

A módosítás folytán a továbbiakban bűncselekménynek nem minősülő, a Btk. 289. § (1) bekezdésében, illetve a Btk. 289. § (3) bekezdésében meghatározott cselekmények megfelelő visszatartó erőt jelentő szankcionálását az adózás rendjéről szóló 2003. évi XCII. törvény 172. §-ában, illetve a csődeljárásról és a felszámolási eljárásról szóló 1991. évi XLIX. törvény 31-33. §-ában foglalt rendelkezések biztosítják a továbbiakban.

A bűncselekmény nyomozása a Nemzeti Adó- és Vámhivatal (a továbbiakban: NAV) hatáskörébe tartozik, ahol jelenleg csak a Btk. 289. § (3) bekezdésében meghatározott bűncselekmény felderítésével és nyomozásával kapcsolatos feladatok a kapacitás 40%-át kötik le. A törvény elfogadása a dekriminalizáción keresztül az ilyen jogsértések hatékonyabb üldözését is elősegítheti, hiszen lehetőség lesz a cselekmény büntetőjogon kívüli eszközökkel történő szankcionálására. Jelenleg egy kb. egy évig húzódó büntetőeljárás eredményeképpen többségében megrovás, próbára bocsátás vagy 100-200 ezer forint összegű pénzbüntetés a bíróság által tipikusan kiszabott szankció e bűncselekmény miatt.

A módosítás következtében a továbbiakban bűncselekménynek nem minősülő cselekmények a megjelölt igazgatási jogszabályok hatálya alá kerülnek, amelyek alkalmazásával gyorsabban, hatékonyabban szabható ki az igazgatási jellegű bírság. A költségvetés számára ez nagyobb mértékű és gyorsabban beszedhető bírságbevételeket fog jelenteni. A dekriminalizáció a NAV számára pedig létszámnövelés nélküli azonnali kapacitás-bővülést jelent, amely a súlyosabb bűncselekményekre való nagyobb erőösszpontosítás lehetővé tétele által újabb költségvetési bevételeket, nagyobb visszatartó erőt fog biztosítani és ezáltal a gazdasági élet tisztulását hozza majd magával.

A 18-19. §-hoz

A törvény az áru hamis megjelölése és a rossz minőségű termék forgalomba hozatala bűncselekményeknél minősített esetként beiktatja a jelentős mennyiségre vagy értékre történő elkövetést, figyelemmel arra, hogy az e cselekményekkel érintett áruk egyre nagyobb számban vannak jelen a feketepiacon, illetve a hamis és rossz minőségű áruk forgalmazása egyre nagyobb veszélyt jelent a társadalomra.

A törvény a minősített esetnél az elkövetési értéket, illetve a mennyiséget veszi figyelembe más gazdasági bűncselekményekhez hasonlóan.

A két tényállásnak a súlyosabb büntetési tétellel fenyegetett minősített esettel való kiegészítésével nagyobb védelem biztosítható e bűncselekményekkel szemben.

A módosítással büntetendővé válik a rossz minőségű termék forgalomba hozatalának bűntette minősített esetének előkészülete is.

A 20-21. §, a 81. §, a 83. § és a 85-88. §-hoz

Magyarország Alaptörvényének A) cikke értelmében hazánk neve Magyarország, 25. cikk (1) bekezdése alapján a legfőbb bírósági szerv a Kúria. A törvény az Alaptörvénnyel összhangban a Magyar Köztársaság helyett a Magyarország, a Legfelsőbb Bíróság helyett a Kúria kifejezést alkalmazva módosítja a Btk.-t, a Be.-t, a Bszntv.-t és az EUtv.-t. Továbbá a törvény az Alaptörvénnyel összhangban határozza meg a háború fogalmába tartozó egyes eseteket.

A törvény emellett technikai, nyelvhelyességi módosításokat tartalmaz.

A 22. §-hoz

A szakértői visszajelzések alapján a kábítószer mennyiségének pontos lefoglaláskori megállapításához a THC (tetrahidro-kannabinol) esetében a tiszta hatóanyag-tartalom helyett a teljes (totál) THC-tartalom mérésére szükséges áttérni. Ennek indokai az alábbiak szerint foglalhatóak össze.

Az igazságügyi szakértői véleményekben a kábítószereknek a vizsgálat időpontjában mérhető hatóanyag-tartalma kerül közlésre. Ez a gyakorlat a kábítószerek nagy részénél nem okoz problémát, mivel a legtöbb kábítószer hatóanyag-tartalma a lefoglalástól a vizsgálatig terjedő időszakban nem, vagy csak elhanyagolhatóan kis mértékben változik. Ez alól a marihuana kivételt képez, mert ebben a tiszta THC-tartalom a növényi anyagban lejátszódó természetes folyamatok együttes eredményeként jelentősen változik. Ezen folyamatok közül a legjelentősebb, hogy a friss marihuánában jelen lévő és kábítószernek nem minősülő THC-sav THC-vé (kábítószerré) alakul, illetve a THC idővel lebomlik, ennek következtében tehát a marihuána THC tartalma általában eleinte nő, majd folyamatosan csökken.

A legnagyobb mértékű változás a frissen szüretelt, nagy hatóanyag-tartalmú marihuána esetében tapasztalható. Ezen anyagokban a hatóanyag nagy része THC-sav formájában van jelen, a THC-tartalom változása szempontjából a legjelentősebb folyamat az első hónapokban a THC-sav THC-vé alakulása. A régebbi szüretelésű marihuána, a hasis, a hasis olaj, illetve a marihuána felhasználásával készített sütemények esetében a hatóanyag legnagyobb része már delta-9-THC formájában található. Ezekben a mintákban a jellemző folyamat a delta-9-THC bomlása, amelynek következtében ezen anyagok delta-9-THC tartalma folyamatosan és kis mértékben csökken.

A lejátszódó folyamatok sebessége (így az adott időpontban mérhető THC-tartalom) függ a marihuána alapjául szolgáló növény fajtájától, állapotától, valamint a marihuána tárolási körülményeitől (hőmérséklet, fény, páratartalom, csomagolás módja, esetleges hőhatás, az aprítottság mértéke, a növényi anyag száradtsági foka stb.).

A lefoglalások jelentős részét kitevő, viszonylag friss állapotú marihuánák lefoglaláskori delta-9-THC tartalmának meghatározása az alábbi okok miatt gyakorlatilag kivitelezhetetlen:

- a kábítószernek a lefoglalás helyéről a vizsgáló laboratóriumba történő szállítása során a tárolási és fuvarozási körülmények (hőmérséklet, csomagolás stb.) nem ismertek, így a növényi anyagot ért hatások is ismeretlenek a vizsgáló laboratórium számára,

- a hatóanyag-tartalom meghatározására alkalmas mintát csak légszáraz állapotú anyagból lehet elkészíteni, a vizsgálatokhoz szükséges minta-előkészítés is légszáraz anyagot igényel, ezért a vizsgálatra érkezett anyagot ki kell szárítani, amely a nedvességtartalomtól függően akár 3-4 hét is lehet.

A lefoglalt anyagok delta-9-THC tartalmának több időpontban történő mérésével nyert adatsor alapján a lefoglalás pillanatában mérhető hatóanyag-tartalom tehát nem állapítható meg, mivel egyrészt a lefoglalástól a laboratóriumba érkezésig nem biztosítható az ellenőrzött körülmények között történő tárolás, másrészt a kapott eredmény bizonytalansága várhatóan meghaladja az ésszerű mértéket. Mindezek együttesen a konkrét ügyekben jogbizonytalanságot eredményeznek.

Erre figyelemmel a törvény - német és osztrák példát követve - akként rendelkezik, hogy a kender eredetű kábítószerek mennyiségének jogi értékelési alapját a lefoglalt anyagban található THC és THC-sav együttes mennyisége, az ún. teljes vagy totál THC-tartalom adja. A szabályozás elve az, hogy a fogyasztóra gyakorolt hatás a THC és a fogyasztás során THC-vé alakuló THC-sav együttes mennyiségének eredménye (a marihuána fogyasztása során az anyag általában jelentős hőhatásnak van kitéve, amelynek során a benne lévő THC-sav gyakorlatilag teljes mértékben THC-vé alakul). A totál THC-t mérő módszer további előnye, hogy az anyagban lévő teljes THC mennyisége nem függ az anyag nedvességtartalmától, emellett a totál THC mennyiségének változása a lefoglalást követő néhány héten belül nem jelentős (ha változik is, az csak kisebb mértékű csökkenés lehet). Mindemellett ez az eljárás bármely, THC-t tartalmazó anyagfajta mennyiségi értékelésére alkalmas.

A totál THC-tartalom meghatározására több országban (pl. Ausztria, Németország) alkalmazott, validált analitikai módszerek állnak rendelkezésre. A több mint két éves méréssorozat alapján megállapítást nyert, hogy a magyar szabályozásban a csekély mennyiség felső határát totál THC esetében 6 grammban szükséges meghatározni.

A 24. §-hoz

A törvény lehetővé teszi az elítélt részére, hogy a különleges biztonságú zárkába, illetve körletre helyezésről szóló határozattal szemben a büntetés-végrehajtási bíróhoz fellebbezéssel éljen. A törvény e rendelkezése a büntetés-végrehajtási bíró eljárására vonatkozó szabályokat határozza meg.

A 25. §-hoz

A törvény a beilleszkedést segítő egyik eszközként megteremti az elítélteknek a speciális, egészségügyi, gyógyító és rehabilitációs programokon való részvétel elősegítését.

A 27. §-hoz

A gyakorlatban problémát jelentett a munkavégzési kötelezettség meglétének értelmezése. A teljes körű foglalkoztatás megteremtése érdekében ezért célszerű egyértelműen kimondani, hogy az elítéltet munkavégzési kötelezettség terheli.

A szabadságvesztés büntetés végrehajtási fokozatainak törvényben rögzített végrehajtási szabályait - kiemelten a jogok gyakorlásának módja, a külvilágtól való elkülönítés, őrzés, felügyelet és ellenőrzés, valamint az intézeten belüli mozgatás tekintetében (a továbbiakban: biztonsági elemek) - a kizárólag rendeleti szinten szabályozott különleges biztonságú zárkába vagy körletre helyezés, mint biztonsági intézkedés elrendelése mélységében érinti. E biztonsági intézkedések bár elsősorban nem a jogok korlátozására irányulnak, azonban a biztonsági elemek szempontjából szigorúbb, összességében mégis kedvezőtlenebb fogvatartási körülményeket teremtenek.

A biztonsági okból elrendelt elkülönítés egyes intézményeinek szükségessége nem vitatható, hiszen a büntetés-végrehajtás rendjének és biztonságának fenntartása feltételezi az erre alkalmas eszköztár meglétét. Ugyanakkor az Emberi Jogok Európai Bíróságának (a továbbiakban: Bíróság) a Csüllög kontra Magyarország ügyben hozott ítélete felveti a garanciális szabályok beiktatásának szükségességét. Az állampolgári jogok országgyűlési biztosa is vizsgálta e kérdéskört, és az AJB 2606/2010. sz. ügyben készült jelentésében megállapította, hogy a szabályozott eljárási rend hiánya visszásságot okoz az embertelen és megalázó bánásmód alkotmányos tilalmával, valamint a jogorvoslathoz való joggal összefüggésben.

A Bíróság ítéletében meghatározta a hatékony jogorvoslat feltételeit, és az üggyel kapcsolatosban többek között rámutatott arra, hogy „a biztonsági besorolás okára vonatkozó megfelelő információ hiányában sem az ügyészség, sem pedig a fogvatartottak nincsenek abban a helyzetben, hogy felülvizsgálják, illetve megfellebbezzék a börtönhatóság döntéseit.” A Bíróság megjegyezte továbbá, hogy a szóban forgó információ közlése nem feltétlenül kívánta volna meg az információ forrásának teljes kiadását.

A törvény a Bíróság ítéletében foglaltakra figyelemmel megteremti a biztonsági intézkedés elrendelésének eljárási rendjére, a döntés alaki követelményeire vonatkozó, valamint a hatékony jogorvoslatot biztosító szabályozást. A különleges biztonságú zárkába vagy körletre helyezésről az országos parancsnok, illetve az intézet indokolt határozattal dönt. Tekintettel arra, hogy formai határozathozatalról van szó, a törvény a különleges biztonságú körletre helyezésről való döntési jogkört - a jelenlegi országos parancsnok által kijelölt bizottság helyett - az országos parancsnokra telepíti. A törvény továbbá a hatékony jogorvoslat biztosításának eszközeként - a két jogintézmény hasonló jellege alapján - a magánelzárás fenyítést kiszabó határozat elleni jogorvoslati joggal egyezően, a határozattal szemben megteremti a büntetés-végrehajtási bíróhoz való fellebbezés jogát.

A büntetés-végrehajtási szervezetről szóló 1995. évi CVII. törvény 30. § (3) bekezdése értelmében nem hozható a fogvatartott tudomására a fogvatartás biztonságát érintő azon adat, amely olyan intézkedéssel kapcsolatban keletkezett, amelyet a fogvatartott törvényi rendelkezés következtében eltűrni köteles. Az elítélttel szemben alkalmazott kényszerítő eszközök és biztonsági intézkedések ilyennek tekintendők. A Bíróság ítéletéből következően lényeges garanciális elem, hogy az intézkedés elrendelésének okait az elítélt megismerhesse. Ezért a törvény előírja, hogy a biztonsági intézkedés elrendelésére okot adó tényeket, körülményeket, vagyis az intézkedés elrendelésének alapját a határozatban meg kell jelölni. Ez nem jelenti viszont azt, hogy az információ forrását, különösen, ha a bejelentő, illetve a minősített adat védelme ezt indokolja, fel kellene fedni. A jogorvoslat elbírálásakor viszont a büntetés-végrehajtási bíró rendelkezésére kell bocsátani ezeket az adatokat is, annak érdekében, hogy a biztonsági intézkedés elrendelésének indokait érdemben vizsgálhassa.

Tekintettel arra, hogy a büntetés-végrehajtás rendjének és biztonságának fenntartása azonnali intézkedéseket követel meg, a törvény az elítélt által benyújtott fellebbezésnek nem biztosít halasztó hatályt.

A 28-29. § és a 31. §-hoz

A törvény rögzíti a jelenlegi munkáltatási rendszer összetevőit: a költségvetési keretek közötti, büntetés-végrehajtási intézet által történő, illetve a bv. vagyonkezelésében lévő, e célra alapított gazdasági társaságoknál történő foglalkoztatást. A törvény megteremti a létszámváltozásokat rugalmasabban követő, vállalkozási rendszerben történő munkáltatás lehetőségét, amikor kimondja, hogy a bv. szerv szerződése alapján az elítélt - írásban megadott hozzájárulásával - más gazdálkodó szervezetnél is végezhet munkát. A 2000. évi XLVIII. törvénnyel kihirdetett, a kényszer- vagy kötelező munkáról szóló, a Nemzetközi Munkaügyi Konferencia 1930. évi 14. ülésszakán elfogadott 29. számú Egyezmény 1. Cikkével összhangban a törvény az elítélt hozzájárulását írja elő a más gazdálkodó szervezetnél történő munkavégzéshez. A törvény ehhez kapcsolódóan rendezi az elítélt által okozott illetve az elítéltet ért kár megtérítését, és a hozzájárulás visszavonása esetén alkalmazandó szabályokat.

Emberi jogi, gyermekvédelmi stb. szempontok indokolják, hogy az is rögzítésre kerüljön törvényi szinten, hogy kiket nem terhel a Bv. tvr. új 33. § (1) bekezdés d) pontjában meghatározott munkavégzési kötelezettség. A Bv. tvr. a legáltalánosabb esetköröket határozza meg.

A 33. §-hoz

Az eljárás rendjére és a jogorvoslat elbírálására vonatkozó szabályokat előzetesen letartóztatottak, illetve elzárásra kötelezettek esetén is alkalmazni kell. Ezt teremti meg a törvény szövegcserés módosítása.

A 34. § és a 79. §-hoz

Átmeneti rendelkezést tartalmaz.

A 35. §-hoz

A jogszabályszerkesztésről szóló 61/2009. (XII. 14.) IRM rendelet 73. § (4) bekezdés d) pontja értelmében a felhatalmazó rendelkezésnek tartalmaznia kell, hogy rendelet alkotására vonatkozik a felhatalmazás. A Bv. tvr. 127. § (3) bekezdésében azonban nem szerepel az, hogy milyen jogszabály alkotására vonatkozik a felhatalmazás. A törvény ezért kimondja, hogy felhatalmazást kap a rendészetért felelős miniszter, hogy az őrizet és az előzetes letartóztatás rendőrségi fogdában való végrehajtásának részletes szabályait - az igazságügyért felelős miniszterrel egyetértésben, a legfőbb ügyész véleményének kikérésével - rendeletben állapítsa meg.

A 36. §-hoz

A törvény a Bv. tvr.-rel kapcsolatos módosításaival összefüggésben technikai módosítást tartalmaz.

A 37. §-hoz

A büntetőügyekben folytatott rendőrségi és igazságügyi együttműködés keretében feldolgozott személyes adatok védelméről szóló, 2008. november 27-i 2008/977/IB tanácsi kerethatározat (a továbbiakban: Kerethatározat) 4. cikk (3) bekezdése szerint, ha alapos indokok alapján feltételezhető, hogy a törlés sértené az érintett jogos érdekeit, akkor a személyes adatok nem törölhetők, hanem zárolandók. Az Rtv. 80. § (2) bekezdése az információs önrendelkezési jogról és az információszabadságról szóló 2011. évi CXII. törvénnyel (a továbbiakban: Infotv.) összhangban szolgálja a Kerethatározatban foglaltaknak történő megfelelést.

A 38. §-hoz

A módosítás a Kerethatározat 8. cikkének történő megfelelést célozza azáltal, hogy előírja a továbbított vagy hozzáférhetővé tett adatok minőségének ellenőrzését.

A Kerethatározat több rendelkezése lehetővé teszi azt, hogy az adatot továbbító jelezze a nemzeti joga alapján fennálló korlátozásokat (9. cikk, 16. cikk). Ezen korlátozásokról az adat átvevőjét tájékoztatni kell, aki azok figyelembevételével köteles eljárni.

Figyelemmel a Kerethatározat hatályára, amely szerint az az Európai Unióról szóló szerződés VI. címében meghatározott, büntetőügyekben folytatott rendőrségi és igazságügyi együttműködés keretében végzett adatfeldolgozásra terjed ki, az Rtv. 86. § (1) bekezdésében a „schengeni vívmányokat alkalmazó államok” helyett az „Európai Unió tagállamai” megnevezés szerepeltetése indokolt.

A 39. §-hoz

E rendelkezés az Rtv. 87. §-ában foglalt, a rendőrségi adat harmadik országnak, valamint a 86. § (1) bekezdése szerinti nemzetközi szervezeteken kívüli nemzetközi szervezet részére történő továbbításának szabályait módosítja a Kerethatározat 13. cikkével összhangban. Ennek megfelelően előírja, hogy az átvevő csak olyan hatóság vagy nemzetközi szerv lehet, amelynek feladata bűncselekmények megelőzése, nyomozása, felderítése, büntetőeljárás lefolytatása vagy büntetőjogi szankciók végrehajtása, valamint a más által továbbított vagy hozzáférhetővé tett adatok esetében feltételül szabja ezen adatszolgáltatók adatátadáshoz történő hozzájárulását.

A 40. §-hoz

Az Rtv. VIII. Fejezete egyes esetekben megengedi a rendőrségi adat jogi személyeknek, jogi személyiséggel nem rendelkező szervezeteknek, valamint magánszemélyeknek történő továbbítását. Az Rtv. újonnan beiktatandó 87/A. §-a ezen esetekre általános szabályt rögzít, amennyiben előírja, hogy a 86. § (1) bekezdésében és a 87. § (1) bekezdésében meghatározott országtól, illetve szervezettől átvett vagy az általa hozzáférhetővé tett rendőrségi adat a Kerethatározat 14. cikkére tekintettel a címzetteknek csak az átadó tagállam hozzájárulása esetén és csak akkor továbbítható, ha az adattovábbítás nem ütközik az érintett jogos érdekével.

Az adattovábbítással összefüggő garanciális szabály, hogy az adatok továbbításakor meg kell jelölni az adatok felhasználásának lehetséges célját.

A 41. §-hoz

Az Rtv. 88. § (1) bekezdésének módosuló szövege a Kerethatározat 10. cikk (1) bekezdésében, valamint az Infotv.-ben foglaltakkal összhangban rögzíti az adattovábbítási nyilvántartás vezetésére vonatkozó előírást.

A 42. § és a 44. §-hoz

E rendelkezések a jogharmonizációs célú módosítással összefüggésben szükséges további szövegpontosításokat vezetik át az Rtv. szövegén.

A 43. §-hoz

Az elvégzett jogharmonizáció szükségessé teszi az Rtv. 104. §-ában foglalt jogharmonizációs záradék megfelelő kiegészítését.

A 45. §-hoz

Az Rtv. 80. § (3) bekezdésének hatályon kívül helyezése indokolt tekintettel arra, hogy az Infotv. 19. §-a tartalmazza az erre vonatkozó rendelkezéseket.

A 46. §-hoz

A Bv. Szt. általában rendelkezik a nemzetközi és egyéb szervezetek részére történő adattovábbítás szabályairól. A Kerethatározat preambulumának értelmében a büntetőügyekben folytatott igazságügyi együttműködés területén megvalósítandó közös fellépés magában foglalja a megfelelő információk feldolgozásának szükségességét, amit a személyes adatok védelmére vonatkozó megfelelő rendelkezések alapján kell elvégezni. A tagállamok közötti adattovábbítás szabályai hiányának pótlása érdekében így a módosítás külön rendelkezéseket épített be a tagállamok közötti információáramlásra vonatkozóan.

A módosítás a továbbiakban a Kerethatározat 8. cikkének történő megfelelést szolgálja azáltal, hogy előírja a továbbított vagy hozzáférhetővé tett adatok minőségének ellenőrzését.

A Kerethatározat több rendelkezése lehetővé teszi azt, hogy az adatot továbbító jelezze a nemzeti joga alapján fennálló korlátozásokat (9. cikk, 16. cikk). Ezen korlátozásokról az adat átvevőjét tájékoztatni kell, aki azok figyelembevételével köteles eljárni.

A 47. §-hoz

Az Infotv. 4. § (2) bekezdése alapján - legfeljebb a cél megvalósulásához szükséges mértékben és ideig - csakis olyan személyes adat kezelhető, amely az adatkezelés céljának megvalósulásához elengedhetetlen, ugyanakkor alkalmas e cél elérésére. A fogvatartott kapcsolattartójára vonatkozó adatok kezelésének célja a fogvatartott szabadulását követően már nem állapítható meg, így azokat a szabadulást követően törölni szükséges.

A 48. §-hoz

Az elvégzett jogharmonizáció okán a Bv. Szt.-t indokolt kiegészíteni a megfelelő jogharmonizációs záradékkal.

A 49. §-hoz

E rendelkezés a jogharmonizációs célú módosítással összefüggésben szükséges további szövegpontosításokat vezeti át a Bv. Szt. szövegén.

Az 50. §-hoz

A módosítás nem korlátozza a tanú érdekében eljáró ügyvédnek a tárgyaláson, valamint az életét közvetlenül veszélyeztető állapotban lévő tanú és a különösen védett tanú, illetve a tizennegyedik életévét be nem töltött tanú kihallgatása esetén a nyomozási bíró által tartott ülésen való jelenlétét.

Az 51-52. §-hoz

A Be. 154. § (1) bekezdése alapján, ha ingatlan lefoglalásának van helye, a lefoglalást el kell rendelni, azt azonban a zár alá vétel szabályai szerint kell végrehajtani. A Be. 159. § (6) bekezdése szintén arról rendelkezik, hogy ha ingatlan lefoglalását rendelték el, azt a zár alá vétel szabályai szerint kell végrehajtani. A lefoglalás a Be. 151. § (1) bekezdése értelmében nem akadályozza meg az elkobzandó ingatlan feletti rendelkezési jog gyakorlását. A törvény ezt kívánja kiküszöbölni, amikor előírja, hogy amennyiben ingatlan elkobzásának van helye, zár alá vételt kell elrendelni. A törvény ezen túlmenően kiegészíti a dolgok lefoglalásának szabályait a megőrzésre vonatkozó szabályokkal.

Minthogy a törvény az elkobzás alá eső ingatlan esetén kényszerintézkedésként a lefoglalás helyett a zár alá vételt írja elő, a módosítás nem tartalmazza azt a rendelkezést, amely szerint, ha az ingatlan lefoglalását rendelték el, azt a zár alá vétel szabályai szerint kell végrehajtani.

Az 53. §-hoz

Az elkobzás alá eső ingatlan lefoglalására vonatkozó rendelkezéseket mellőzére figyelemmel a törvény összhangba hozza a lefoglalásra vonatkozó rendelkezésekkel a Be. 160. §-ának (3) bekezdésében szereplő rendelkezést. Eszerint biztosítási intézkedésként a nyomozó hatóság, illetve az ügyész az (1) bekezdésben meghatározott dolgokat - az ingatlan kivételével - lefoglalja, vagy a 61. §-ban felsorolt hatóságokat keresi meg a hatáskörükbe tartozó intézkedések elvégzése érdekében.

Az 54. §-hoz

A Be. korábban hatályos 69. § (1) bekezdés c) pontja szerint a védő rendbírsággal volt sújtható, és a rendbírság a 161. § (5) bekezdése alapján meg nem fizetés esetén elzárásra volt átváltoztatható. Az egyes törvényeknek a bíróságok hatékony működését és a bírósági eljárások gyorsítását szolgáló módosításáról szóló 2010. évi CLXXXIII. törvény 165. § (2) bekezdés b) pontja a Be. 69. § (1) bekezdés c) pontjából a védőre vonatkozó szövegrészt hatályon kívül helyezte, ugyane törvény 131. § (1) bekezdése pedig a Be. 69. §-ába új (1a) bekezdést iktatott, amely továbbra is lehetővé teszi a védő rendbírsággal sújtását, ha idézés ellenére olyan eljárási cselekményen nem jelenik meg, amelyen részvétele kötelező és helyettesítéséről sem gondoskodik. Ugyanakkor a Be. 161. § (5) bekezdésében azon törvényhelyek felsorolása, amelyek alapján kiszabott rendbírságot - meg nem fizetés esetén - elzárásra kell átváltoztatni, nem módosult, ezáltal az idézés ellenére meg nem jelent és emiatt megbírságolt védő esetében 2011. március 1-jétől megszűnt az elzárásra átváltoztatás lehetősége, ezáltal a rendbírság súlytalanná vált. A törvény ezért a Be. 161. § (5) bekezdésében lévő felsorolást kiegészíti a 69. § (1a) bekezdésével.

Az 55. §-hoz

Az elővezetés végrehajtásával, valamint a terhelt elfogatóparancs alapján történő elfogásával és előállításával felmerült költség mértékéről, valamint megtérítésének részletes szabályairól a 2009. január 1-jén hatályba lépett 35/2008. (XII. 31.) IRM-PM együttes rendelet tartalmaz szabályozást. Az 1. § a) pontja értelmében ezen rendeletet kell alkalmazni a büntetőeljárás, a szabálysértési eljárás, a polgári peres és nemperes eljárás valamint a közigazgatási hatósági eljárás során elrendelt elővezetésre, illetve a b) pont szerint az ún. hatóság elé állítás eseteiben. A 3. § (3) bekezdése értelmében, ha az elővezetendő személy nem található fel, azaz, ha sikertelen az elővezetés, akkor is elővezetési költséget kell megállapítani.

A Be. 162. § (7) bekezdése alapján az elővezetés külön jogszabályban meghatározott költségének megfizetésére az elővezetettet kell kötelezni. E törvényi szöveg tehát csak azt tartalmazza, hogy az elővezetés költségeit az elővezetett és nem pedig az elővezetendő köteles megtéríteni. Egyes álláspontok szerint, amíg e törvényi rendelkezés módosítására nem kerül sor, a sikertelen elővezetés költségének megtérítésére az elővezetendő személy nem kötelezhető, mert a törvényben jelenleg nincs olyan rendelkezés, amelyre hivatkozni lehetne a kötelezés jogszabályi alapjaként. Ezt pedig az állampolgárok hátrányára értékelni nem lehet. Az „elővezetett” fordulat szigorúan nézve az elővezetés útba indítással történő teljesítése esetén sem tenné lehetővé az érintettnek a költségek viselésére kötelezését, mivel az érintettnek a bíróság, illetve a hatóság elé állítására, vagyis az elővezetésre ténylegesen nem kerül sor. Mivel sikertelen elővezetés esetén is felmerülhetnek mindazok a személyi és dologi kiadások, amelyeknek bizonyos ellentételezését jelenti a költségtérítés megállapítása, a törvény egyértelművé teszi, hogy az elővezetés költségének megfizetésére az elővezetést elrendelő határozatban megjelölt személyt kell kötelezni.

Az elővezetés elrendelésére az eljárási cselekményt elmulasztó terhelt, sértett, tanú magatartása ad alapot. Az eljárási szabályok az idézéssel szembeni mulasztás esetén a kimentésre is lehetőséget adnak, amelyre figyelemmel a törvény szerint az elővezetendő személy kérelmet terjeszthet elő az elővezetés költségeinek különös méltánylást érdemlő okból történő elengedése iránt.

Az 56. és 62. §-hoz

A módosítás garanciális jelleggel úgy rendelkezik, hogy ha megállapítható, hogy a tanú a vallomásában meghatározott kivételekkel magát vagy hozzátartozóját bűncselekmény elkövetésével vádolja, a tanút ismételten figyelmeztetni kell arra, hogy erre vonatkozóan a tanúvallomást megtagadhatja. A figyelmeztetést, valamint a tanúnak a figyelmeztetésre adott válaszát jegyzőkönyvbe kell venni.

Az 57. §-hoz

Az ügyészi gyakorlatban az előzetes letartóztatás elrendelésének a nyomozó hatóság által történő kezdeményezése esetén az őrizetbe vételről szóló határozat elleni panasz elbírálására a nyomozó hatóságnak az előzetes letartóztatás elrendelése iránti indítvány előterjesztésével kapcsolatos álláspont kialakításával együtt kerül sor, mivel az előzetes letartóztatás iránti ügyészi indítvány megtételének indokoltságáról való döntés feltétele az őrizetbe vétel törvényességének és megalapozottságának vizsgálata. Ezáltal az előzetes letartóztatás elrendelése iránti indítvány megtétele esetén szükségtelen külön határozatot hozni az őrizetbe vételről szóló határozat elleni panasz elutasításáról. A törvény tehát azt célozza, hogy az előzetes letartóztatás indítványozása és az őrizetbe vétel ellen bejelentett panasz esetében csak előzetes letartóztatás iránti indítvány készüljön, és ne legyen szükség panaszt elutasító határozat meghozatalára.

Az 58. §-hoz

A Be. 219. § (1) bekezdése szerint a vádirat bírósági példányához csatolni kell a tárgyi bizonyítási eszközöket. A Bnytv. 41. § d) pontja értelmében a bűncselekmény helyszínén és a bűncselekmény elkövetésének nyomait hordozó tárgyon rögzített ujj- és tenyérnyomatok nyilvántartása tartalmazza a bűncselekmény helyszínén és a bűncselekmény elkövetésének nyomait hordozó tárgyon rögzített ujj- és tenyérnyomatot. Ezeket a Bnytv. 43. §-ában meghatározott ideig kell nyilvántartani. Ezáltal e bizonyítási eszközöknek a bíróság részére történő átadása a vádemeléssel egyidejűleg nem lehetséges. A törvény az említett szabályok közötti ellentmondást kívánja feloldani, amikor előírja, hogy a bűncselekmény helyszínén és a bűncselekmény elkövetésének nyomait hordozó tárgyon rögzített ujj- és tenyérnyomatot kiveszi a vádirat bírósági példányához csatolandó tárgyi bizonyítási eszközök közül.

Az 59-60. §-hoz

A törvény a Be.-nek a büntetőeljárás vádemelési szakaszában érvényesülő panaszjogot a határozatok, illetve az intézkedések tekintetében szabályozó (228. §, 228/A. §) rendelkezéseit a nyomozás során érvényesülő rendelkezésekkel összhangban szabályozza, amikor kimondja, hogy a határozat, illetve az intézkedés vagy az intézkedés elmulasztása ellen csak az élhet panasszal, akire a határozat közvetlen rendelkezést tartalmaz, illetve akinek az intézkedés vagy az intézkedés elmulasztása a jogait vagy érdekeit közvetlenül sérti. E módosítással a törvény az eljárások gyorsítását célozza, tekintettel arra, hogy a gyakorlatban indokolatlanul sok olyan panasz benyújtására kerül sor, amely valójában nem kapcsolódik közvetlenül ahhoz a személyhez, akire a határozat rendelkezést tartalmaz, vagy akinek az intézkedés vagy az intézkedés elmulasztása a jogait vagy érdekeit sérti.

A 61. §-hoz

A módosított Be. 279. § (4) bekezdése azt tartalmazza, hogy ha a vádlott előzetesen bejelenti, hogy a tárgyaláson nem kíván részt venni, és nincs védője, a bíróság a részére védőt rendel ki, és a védőt a kitűzött határnapra idézi. Ez a megfogalmazás a bíróságok jelzése és a gyakorlati tapasztalatok alapján félreértésre adhat okot, azaz jelenthetné azt, hogy a vádlott a bíróság felhívása nélkül is bejelenthesse távollétét a tárgyalásról. A törvény egyértelművé teszi, hogy a vádlott csak a bíróság felhívását követően teheti meg az említett bejelentést.

A 63. §-hoz

A Be. 314. § (5) bekezdése értelmében, ha a védő nincs jelen a tárgyaláson, a védőbeszédet a vádlott adhatja elő. Mivel ebben az esetben a vádlott védőbeszédet tart, a törvény elhagyja a 317. § (1) bekezdéséből azt a rendelkezést, amely a vádlott felszólalására vonatkozik abban az esetben, ha a vádlottnak nincs védője.

A 64-66. §-hoz

A honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény értelmében a katonai ügyészségek 2012. január 1. napjával megszűnnek. A törvény ennek megfelelően módosítja a Be. katonai büntetőeljárást szabályozó XXII. Fejezetének az ügyész hatáskörére és illetékességére vonatkozó szabályait.

A 67. §-hoz

A Be. 517. §-ának (2) bekezdése értelmében, ha a bíróság elé állítás (1) bekezdés a)-c) pontjában meghatározott feltételei fennállnak, tettenérés esetén az ügyész a terheltet a bűncselekmény elkövetésétől számított harminc napon belül bíróság elé állítja. A Be. 517. § (1) bekezdése ugyanakkor lehetővé teszi a bíróság elé állítást a tettenérés és az a)-c) pontban meghatározott feltételek fennállása esetén. Mivel az előbbi rendelkezés értelmében tettenérés esetén kötelező a terhelt bíróság elé állítása, szükségtelen ezt lehetőségként is szabályozni.

A 68-69. §-hoz

A Be. 517. §-ának jelenleg hatályos (1) bekezdése értelmében a terheltet bizonyos feltételek fennállása esetén a gyanúsítottként történő kihallgatásától számított harminc napon belül lehet bíróság elé állítani. A törvény e rendelkezéssel összhangban kívánja módosítani a Be. 517. § (2) bekezdését, illetve a Be. 522. § (3) bekezdését. A törvény értelmében a bíróság elé állítás a feltételek fennállása esetén a gyanúsítottként történő kihallgatástól számított harminc napon belül kötelező, illetve a bíróság egyebek mellett akkor küldheti vissza az iratokat az ügyésznek, ha a gyanúsított kihallgatásától a bíróság elé állításig több mint harminc nap telt el.

A 70. §-hoz

A Be.-nek az együttműködő terheltre vonatkozó 539. § (3) bekezdése a következőket tartalmazza: Az ügyész az ügy nyilvános ülésen való elbírálására vonatkozó indítványát nem vonhatja vissza. Ha az ügyész az ülés eredményéhez képest úgy látja, hogy a vádlott súlyosabb bűncselekményben bűnös, vagy más bűncselekményben is bűnös, indítványozza az ügy tárgyalásra utalását. E rendelkezés beiktatása indokolt a Be. 534. § (1) bekezdése szerinti, az együttműködő terhelt körén kívül eső terheltek tekintetében is, mivel esetükben is szükségessé válhat a tárgyalásra utalásra vonatkozó indítvány megtétele.

A 71. §-hoz

A Be. 554/B. § e) pontja alapján kiemelt jelentőségű ügy többek között a jogosulatlan gazdasági előny megszerzése [Btk. 288. § (1) és (2) bek.], a különösen nagy, vagy ezt meghaladó mértékű bevételcsökkenést okozó adócsalás [Btk. 310. § (4) bek.], a munkáltatással összefüggésben elkövetett adócsalás [Btk. 310/A. § (4) bek.], az Európai Közösségek pénzügyi érdekeinek megsértése [Btk. 314. §]. A 2012. január 1. napján hatályba lépő, a Büntető Törvénykönyvről szóló 1978. évi IV. törvény és egyes törvények pénzügyi bűncselekményekkel összefüggő módosításáról szóló 2011. évi LXIII. törvény 2. §-a a korábban a Btk. 310. §-a által szabályozott adócsalás bűncselekményének módosításával beiktatja a költségvetési csalás bűncselekményét, 3. §-a újraszabályozza a költségvetési csaláshoz kapcsolódó felügyeleti vagy ellenőrzési kötelezettség elmulasztása címmel a Btk. 310/A. §-ában szereplő, jelenleg a munkáltatással összefüggésben elkövetett adócsalást büntetendővé nyilvánító tényállást, a 10. § (15) bekezdés a) pontja hatályon kívül helyezi a Btk. 288. §-ában meghatározott jogosulatlan gazdasági előny megszerzése bűncselekmény és a Btk. 314. §-a szerinti, az Európai Közösségek pénzügyi érdekeinek megsértése bűncselekmény tényállását. Az újraszabályozott és összevont rendelkezések a módosítás nyomán a Btk. 310. § és 310/A. §-ai alatt kerültek elhelyezésre. A törvény ezzel összhangban módosítja a Be. hivatkozott rendelkezését, kiemelt üggyé nyilvánítva a költségvetési csalás bűncselekmény miatt indult büntetőeljárást, és elhagyva a tényállásból a jogosulatlan gazdasági előny megszerzése, a különösen nagy, vagy ezt meghaladó mértékű bevételcsökkenést okozó adócsalás, a munkáltatással összefüggésben elkövetett adócsalás és az Európai Közösségek pénzügyi érdekeinek megsértése bűncselekményekre történő utalást.

A 72. §-hoz

A törvény a Btk. szövegével összhangban szövegpontosító módosítást tartalmaz.

A 74. §-hoz

A Be. jelenleg hatályos 554/N. §-a értelmében kiemelt jelentőségű ügyben a tanú kihallgatásának kezdetén a tanács elnöke a 85. § (2) és (3) bekezdése szerint jár el, majd ezt követően, ha a tanú vallomásának nincs akadálya, az hallgatja ki, aki a kihallgatását indítványozta. Ezt követően a tanúhoz a másik fél és a vádlott, majd a tanács elnöke, a bíróság tagjai, a sértett és a magánfél kérdéseket intézhet. Ezzel összhangban rendelkezik arról a törvény, hogy a tárgyalásra szóló értesítéssel, illetve az idézéssel egyidejűleg tájékoztatni kell az ügyészt és a védőt arról, hogy a bíróság a kitűzött határnapra mely tanúkat idézi meg. Így válik egyértelművé ugyanis az ügyész és a védő számára, hogy mely tanúk általuk történő kihallgatására kell felkészülniük.

A 75-77. §-hoz

A 104/2009. (X. 30.) AB határozat szerint az ügyészt és a bíróságot tájékoztatási kötelezettség terheli a terhelt kártalanítási igényének jogalapja, az igény érvényesítésének határideje és a határidő kezdő időpontja tekintetében. A Be. 583. § (5) bekezdésében a tájékoztatási kötelezettség körében az Alkotmánybíróság határozatában foglaltak ellenére nem szerepel azon eset, amikor a kényszerintézkedés tartama meghaladja a bűnösséget megállapító ítéletben kiszabott büntetés illetve javítóintézeti nevelés tartamát. Nincs rendelkezés arról sem, hogy a Be. 580. § (2) bekezdése szerinti esetekben - amikor a kártalanítás jogcíme az, hogy a kényszerintézkedés tartama meghaladta a jogerősen kiszabott büntetés illetve javítóintézeti nevelés tartamát - mi az igény érvényesítésének a határideje, ennek hiányában pedig a törvény nem rendelkezhet annak jogvesztő jellegéről sem. A törvény nem rendelkezik továbbá arról, hogy a házi őrizet esetén melyik bíróságnál kell előterjeszteni a kártalanítási igényt.

Tekintettel arra, hogy a Be. szabályozza a kártalanításra vonatkozó polgári anyagi jogi szabályokat, a határidő végső időpontjának értelmezése az igényérvényesítők körében félreértéseket eredményez, sokszor az igényérvényesítők (jogi képviselővel eljáró felek is) a 6 hónapos határidő utolsó napján „csak” postára adják a kérelmüket (keresetlevelüket), aminek következtében a keresetük elkésettnek minősül. Figyelemmel arra, hogy a 6 hónapos igényérvényesítési határidő anyagi jogi határidőnek minősül a jogvesztő jellege miatt (ld. 4/2003. polgári jogegységi határozatban foglaltakat is) igazolásnak sincsen helye, mert nem elévülési jellegű a határidő. A törvény megfogalmazása jobban elősegíti az állampolgárok számára az igényérvényesítésre vonatkozó határidők számítását, és a határidő elmulasztása következményeinek alkalmazását is.

A törvény ezeket a hiányosságokat kívánja pótolni, továbbá szabályozza, hogy a Be. 580. § (1) bekezdés II. és III. pontjában, (2) bekezdésében, valamint az 581. § (1) bekezdésében meghatározott esetekben a kártalanítási igényt az alapügyben első fokon eljárt bíróságnál kell előterjeszteni.”

A 78. §-hoz

A Be. 599. § (2) bekezdésének módosítása meghatározza, hogy mely személyek nyújthatnak be az államot illető bűnügyi költség és a rendbírság megfizetésének elengedésére irányuló kérelmet.

A Be. 599. § (3) bekezdésének módosítása pontosítja az államot illető bűnügyi költség és a rendbírság megfizetésének elengedésére irányuló kérelem elbíráláshoz az igazságügyért felelős miniszter rendelkezésére bocsátandó iratok körét.

A Be. 599. § (4) bekezdésében foglalt rendelkezés szerint, amennyiben a kérelem elbírálásához a rendelkezésre álló személyes adatokon felül további személyes adat, a fogva levő terhelt esetében intézeti értékelő vélemény, illetve a fizetésre kötelezett személyek tekintetében környezettanulmány is szükséges, a bíróság ezeket is beszerzi.

A törvény a környezettanulmány új, a személyi körülményeket és a vagyoni helyzetet feltáró típusát különbözteti meg, amely tartalmát tekintve célhoz kötöttebb, és ez által szűkebb körű, mint a fiatalkorú terheltekkel kapcsolatban készített környezettanulmány.

A törvény a Be. 599. § (5) bekezdésében a megfelelő szakképzettséggel és tapasztalattal rendelkező pártfogó felügyelőkhöz telepíti a részleges környezettanulmány elkészítését.

A fiatalkorú terhelt esetében már rendelkezésre áll egy figyelembe vehető környezettanulmány, mivel a Be. 453. § (2) bekezdése értelmében ezt a büntetőeljárásban be kell szerezni. Az időmúlásra, illetve a körülményekben beállott változásokra tekintettel azonban lehetőség van újabb, részleges környezettanulmány beszerzésére is. Erről is rendelkezik a törvény.

A 80. §-hoz

A módosítás egy felhatalmazó rendelkezéssel egészíti ki a Be.-t, amely szerint a tizennegyedik életévét be nem töltött személy meghallgatására szolgáló rendőrségi helyiség kialakítására vonatkozó szabályokat az igazságügyért felelős miniszter a rendészetért felelős miniszter egyetértésével rendeletben állapítja meg.

A 82. §-hoz

A törvény a Be. 201. § (1) bekezdés d) pontját módosítva elhagyja a hivatali visszaélésre történő utalást, mert e bűncselekmény a c) pontban is szerepel azon bűncselekmények között, amelyek esetében titkos adatszerzés engedélyezhető.

Az egyes eljárási és az igazságszolgáltatást érintő egyéb törvények módosításáról szóló 2011. évi LXXXIX. törvény 13. §-a módosította a Be. 226. § (1) bekezdését. Eszerint az ügyész az eljárást a vádemelés elhalasztásának lejártától számított harminc napon belül határozat meghozatala nélkül, a vádemelés elhalasztásáról szóló határozatra írt, a megszüntetés tényét rögzítő feljegyzéssel megszünteti, ha a vádemelés elhalasztásának tartama eredményesen telt el. A Be. 216. § (5) bekezdését módosítani szükséges arra tekintettel, hogy az ügyésznek a fenti szabály alapján nem kell határozatot hoznia a vádemelés elhalasztása után az eljárás megszüntetéséről.

A honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény értelmében a katonai ügyészségek 2012. január 1. napjával megszűnnek. A törvény ennek megfelelően módosítja a Be. katonai büntetőeljárást szabályozó XXII. Fejezetének az ügyész hatáskörére és illetékességére vonatkozó szabályait. A törvény hatályon kívül helyezi a Be. 475. §-át megelőző, „A katonai ügyészségek” alcímet, a Be. 476. §-át megelőző, „Az eljáró ügyészség kijelölése” alcímet és a Be. 476. §-ának azon rendelkezését, hogy a katonai ügyészi szerv és más ügyészség közötti hatásköri összeütközés esetében az eljáró ügyészséget a legfőbb ügyész jelöli ki.

A 84. §-hoz

A bűnüldöző szervek nemzetközi együttműködéséről szóló 2002. évi LIV. törvény (a továbbiakban: Bszntv.) 11. §-a rendelkezik az adatkezelést érintő szabályokról. A Bszntv. 11. § (1) bekezdése szerint a NEBEK, illetve a megkeresést teljesítő magyar bűnüldöző szerv személyes, illetve különleges adatot külföldi állam részére csak a magyar jogszabályok adatkezelési rendelkezései szerint adhat át. A 7. §-ban foglalt rendelkezés kimondja, hogy a Bszntv. eltérő rendelkezésének hiányában a megkeresések teljesítése során a bűnüldöző szervek és a megkeresés teljesítésében résztvevő más szervek tevékenységére vonatkozó magyar jogszabályok szerint kell eljárni. A Bszntv. célja, hogy - a felderítés hatékonyságának növelése érdekében - szabályozza a magyar bűnüldöző szerveknek a bűnmegelőzés és a bűnüldözés során külföldi hatóságokkal folytatott együttműködését. A Bszntv. tehát a hatálya alá tartozó bűnüldöző szervek együttműködésére terjed ki, azonban a 7. § szerint a teljesítés során a szervek tevékenységére vonatkozó magyar jogszabályok alapján kell eljárni, így a rendőrség tekintetében az Rtv. alapján. A Bszntv. 11. § (3) és (4) bekezdésében meghatározott eseteket az Rtv. módosítása rendezi, így a kérdéses esetekre irányadó rendelkezések más jogszabályban történő megjelenítése indokolatlan duplikációt jelentene. Minderre tekintettel a Bszntv. 11. § (3) és (4) bekezdésében foglalt rendelkezések hatályon kívül helyezése indokolt.

A 89. §-hoz

A büntető ügyekben alkalmazható közvetítői tevékenységről szóló 2006. évi CXXIII. törvény (továbbiakban: Bktv.) 17. § (2) bekezdésének második mondata megállapítja, hogy az állam viseli azt a költséget, amely annak kapcsán merült fel, hogy a terhelt hallássérült, néma, vak, illetőleg a magyar nyelvet nem ismeri. A sértett vonatkozásában hasonló jellegű rendelkezés nincs a törvényben.

A sértettek szempontjából méltánytalan helyzetet idéz elő a hatályos szabályozásban az, hogy kizárólag a fogyatékkal élő terhelt számára van biztosítva a jelnyelvi tolmács ingyenes igénybevételének lehetősége. Emellett a mediátor semleges és pártatlan működéséhez elengedhetetlen, hogy amennyiben az egyik fél a magyar nyelvet nem ismeri, megfelelő, független tolmács álljon rendelkezésére a közvetítés folyamatában.

A Bktv. 17. § (1) bekezdése kimondja, hogy „A közvetítői eljárás során felmerült költség nem bűnügyi költség, azt eltérő megállapodás hiányában a terhelt viseli. A sértett viseli a saját érdekkörében felmerült költségeket [meghatalmazott jogi képviselő, útiköltség, a 7. § (3) bekezdése szerint megnevezett személy költsége], kivéve, ha erről a sértett és a terhelt másképp állapodik meg.” Ezt a rendelkezést összeolvasva a már hivatkozott 17. § (2) bekezdésében foglaltakkal megállapítható, hogy a bűncselekmény sértettje a szabályozás következtében valóban kedvezőtlenebb helyzetben van, mint a terhelt. A sértett esetében a tolmácsolással járó költségeket saját magának kell viselnie, mint érdekkörében felmerült költségeket, míg a terhelt tekintetében felmerült ilyen jellegű költségeket az állam viseli.

Ez a szabályozási megoldás a büntető ügyekben lefolytatható közvetítői eljárások speciális jellegéből adódik, amely ugyan közvetlenül nem képezi részét a büntetőeljárásnak, de abba ágyazódik bele, tehát ennek során is érvényesülnie kell a Be. garanciális alapelveinek és főszabályainak, így például az anyanyelv használata jogának (Be. 9. §). A Be. 74. § (1) bekezdés a) pontja szerint bűnügyi költség az a költség, amelyet az ügyben az eljárás megindításától a büntetés végrehajtásának befejezéséig, továbbá a rendkívüli jogorvoslati eljárás, valamint a különleges eljárások során az állam előlegezett, a (2) bekezdés értelmében ilyennek tekintendő a tolmács díja és költsége. A Be. 339. § (2) bekezdése kimondja, hogy az állam viseli azt a költséget, amely annak kapcsán merült fel, hogy a vádlott hallássérült, beszédfogyatékos, vak, illetőleg a magyar nyelvet nem ismeri, vagy az eljárás során regionális vagy kisebbségi nyelvét használja.

Az anyanyelv használatának joga az eljárás bármely résztvevőjét megilleti, tehát a sértettet is. Ha nem magyar nyelvű személy az eljárás során anyanyelvét kívánja használni, tolmácsot kell igénybe venni [Be. 114. § (1) bek.]. A Be. 114. § (2) bekezdése értelmében, ha a kihallgatandó személy hallássérült vagy siketvak, kérésére jelnyelvi tolmács közreműködésével kell kihallgatni, illetve a hallássérült, valamint a beszédfogyatékos személy kérésére a kihallgatás helyett írásban is tehet nyilatkozatot. A terhelten kívül az eljárás egyéb résztvevője tekintetében a tolmácsolással, jelnyelvi tolmács közreműködésével összefüggésben felmerülő bűnügyi költséget az állam előlegezi meg, de annak viseléséről a bíróság annak függvényében rendelkezik, hogy megállapítja-e a vádlott bűnösségét, vagy felmenti, illetve az eljárást megszünteti. Ennek megfelelően a bíróság a bűnösnek kimondott vádlottat kötelezi a bűnügyi költség viselésére, de megvan a lehetősége a bíróságnak arra is, hogy a bűncselekmény súlyához mérten aránytalanul magas bűnügyi költség egy részének megfizetése alól mentesítse a vádlottat (Be. 338. §).

A Bktv. szabályozási logikája a költségek viselése tekintetében követi a közvetítői eljárás sajátos jellegét. Amint arra már utalás történt, egyrészt érvényesülnek a Be. garanciális elvei (az anyanyelv használatának joga, a terhelt vonatkozásában e költségeket az állam viseli), ugyanakkor ez mégis inkább egyenlő felek közötti megegyezést szolgáló független mediátor által moderált eljárás, ezért főszabály a költségek viselése terén a megállapodás, tehát a sértett és a terhelt a költségek viselése szempontjából a törvény szabályaitól eltérhet (ide nem értve az állam általi költségviselést). Másrészt főszabálynak tekinthető, hogy a saját érdekkörben felmerülő költséget mindkét fél maga viseli. A közvetítői eljárás személyes jellegéből fakad, hogy lényeges a sértett és terhelt közötti kommunikáció teljes körű biztosítása, tehát, ha ez a sértett oldaláról merül fel, ez esetben is indokolt tolmács igénybevétele.

Megállapítható, hogy a sértettel szemben valóban méltánytalan helyzetet idéz elő a jelenlegi szabályozás a tolmács díja és költsége viselését illetően, és ez az egyenlő elbánás elvével ütközni látszik.

A törvény a Bktv. 17. § (2) bekezdésének módosításával kimondja, hogy a terhelt mellett a sértett ilyen jellegű költségeit az állam viseli. Ez felel meg az azonos felek közötti konfliktus feloldó eljárás természetének és az egyenlő elbánás elvének. A Kormányprogram is kifejezetten azt hangsúlyozza, hogy az államnak az áldozatok oldalán kell állnia. „Magyarországon alapvető változásra van szükség, és ehhez az Országgyűlésben olyan törvények kellenek, amelyek jóval szigorúbbak az elkövetőkre, és az egész büntető eljárásban fontosnak tartják az áldozatok, kárvallottak érdekeinek képviseletét és védelmét.”

A 90. §-hoz

A törvény az Alaptörvénnyel összhangban a Magyar Köztársaság helyett a Magyarország, a Legfelsőbb Bíróság helyett a Kúria, az Alkotmány helyett az Alaptörvény kifejezést alkalmazva módosítja az 1956-os népfelkeléssel összefüggő elítélések orvoslásáról szóló 1989. évi XXXVI. törvényt, az 1945 és 1963 közötti törvénysértő elítélések semmissé nyilvánításáról szóló 1990. évi XXVI. törvényt, az Nbjt.-t, az 1956. évi forradalom és szabadságharc utáni leszámolással összefüggő elítélések semmisségének megállapításáról szóló 2000. évi CXXX. törvényt, a személy- és tárgykörözésről szóló 2001. évi XVIII. törvényt és a Jszbt.-t figyelemmel arra, hogy Magyarország Alaptörvényének A) cikke értelmében hazánk neve Magyarország és a 25. cikk (1) bekezdése alapján a legfőbb bírósági szerv a Kúria.

Az Nbjt. 7. §-a szerint a jogsegély iránti megkeresés teljesítését a miniszter, illetőleg a legfőbb ügyész megfelelő garanciákhoz kötheti, a garanciavállalás elutasítása esetén pedig megtagadhatja a teljesítést, ha feltételezhető, hogy a külföldön folyó eljárás, a várható büntetés vagy annak végrehajtása nincs összhangban az Alkotmánynak, továbbá a nemzetközi jognak az emberi jogok védelmére vonatkozó rendelkezéseivel és alapelveivel.

Ugyanakkor Az Alaptörvény XIV. cikk (2) bekezdése alapján senki nem utasítható ki olyan államba, vagy nem adható ki olyan államnak, ahol az a veszély fenyegeti, hogy halálra ítélik, kínozzák vagy más embertelen bánásmódnak, büntetésnek vetik alá. Erre tekintettel a törvény a jogsegély iránti megkeresés teljesítésének megtagadási lehetősége helyett a kötelező megtagadást írja elő az Nbjt. 7. §-ában.

A törvény emellett technikai, nyelvhelyességi módosításokat tartalmaz.

A 91. §-hoz

Hatályon kívül helyező rendelkezést tartalmaz.

A 92. §-hoz

2011. július 13-án lépett hatályba az egyes eljárási és az igazságszolgáltatást érintő egyéb törvények módosításáról szóló 2011. évi LXXXIX. törvénynek a Be. 96. § (1) bekezdését módosító 5. §-a. A nevezett rendelkezés szövegezésében megegyezik a 2012. január 1. napján hatályba lépő, a Büntető Törvénykönyvről szóló 1978. évi IV. törvény és egyes törvények pénzügyi bűncselekményekkel összefüggő módosításáról szóló 2011. évi LXIII. törvény 6. § (3) bekezdésével. A törvény ezért úgy rendelkezik, hogy az érintett rendelkezés nem lép hatályba.

-----STARTING---POINT---VEGE---

A 93. §-hoz

Hatályba lépésről szóló rendelkezés.

A 94. §-hoz

Az Európai Unió jogának való megfelelésről rendelkező jogharmonizációs záradékot tartalmaz.