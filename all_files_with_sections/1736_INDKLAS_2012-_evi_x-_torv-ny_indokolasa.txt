2012. évi X. törvény indokolása

a Nemzetközi Távközlési Egyesület 1992. évi genfi Meghatalmazottak Rendkívüli Értekezletén aláírt Alapokmányának és Egyezményének a 2010. évi guadalajarai Meghatalmazotti Értekezletén aláírt módosításának kihirdetéséről

-----STARTING---POINT---ALTALANOS---

Általános indokolás

A Nemzetközi Távközlési Egyesület (a továbbiakban: ITU) Alapokmányának és Egyezményének elfogadása és Magyarország képviselője részéről történő aláírása 1992. december 22-én Genfben, a Meghatalmazottak Rendkívüli Értekezletén történt meg. Ezen két dokumentumot a Nemzetközi Távközlési Egyesület 1992. évi genfi Meghatalmazottak Rendkívüli Értekezletén aláírt záróokmányok kihirdetésről szóló 191/1997. (XI. 4.) Korm. rendelet emelte be a magyar jogrendbe, amely 1994. július 1-jén lépett hatályba.

A Nemzetközi Távközlési Egyesület 1992. évi genfi Meghatalmazottak Rendkívüli Értekezletén aláírt Alapokmányának és Egyezményének az 1994. évi kiotói, az 1998. évi minneapolisi, a 2002. évi marrakesh-i és a 2006. évi antalyai Meghatalmazotti Értekezleteken történt módosításokkal egységes szerkezetbe foglalt kihirdetéséről, valamint a Nemzetközi Távközlési Egyesület 1992. évi genfi Meghatalmazottak Rendkívüli Értekezletén aláírt Fakultatív Jegyzőkönyv kihirdetéséről szóló 2011. évi XLV. törvény rendezte az 1994-2006 között aláírt módosítások kihirdetését.

Az ITU legutóbbi Meghatalmazotti Értekezletére Guadalajarában 2010. október 4. és október 22. között került sor, amelyen hazánk kormányküldöttséggel képviseltette magát a Nemzetközi Távközlési Egyesület 2010. évi Guadalajarai Meghatalmazotti Értekezletén való részvételről szóló 98/2010. (X. 19.) ME határozat alapján.

A nemzetközi szerződésekkel kapcsolatos eljárásról szóló 2005. évi L. törvény 12. §-a alapján az itt elfogadott Záróokmányokat törvényben kell kihirdetni.

-----STARTING---POINT---RESZLETES---

Részletes indokolás

Az 1. §-hoz

A törvény felhatalmazást ad a Nemzetközi Távközlési Egyesület 1992. évi genfi Meghatalmazottak Rendkívüli Értekezletén aláírt Alapokmány (a továbbiakban: Alapokmány) és a Nemzetközi Távközlési Egyesület 1992. évi genfi Meghatalmazottak Rendkívüli Értekezletén aláírt Egyezmény (a továbbiakban: Egyezmény) módosításai kötelező hatályának elismerésére.

A 2. §-hoz

A törvény az Alapokmány módosítását kihirdeti.

A 3. §-hoz

A 3. § az Alapokmány módosítás angol nyelven hiteles szövegét és annak hivatalos magyar nyelvű fordítását tartalmazza.

A 4. §-hoz

A törvény az Egyezményt módosítását kihirdeti.

Az 5. §-hoz

Az 5. § az Egyezmény módosítás angol nyelven hiteles szövegét és annak hivatalos magyar nyelvű fordítását tartalmazza.

A 6. §-hoz

A 6. § a Záróokmányokhoz Hazánk által fűzött nyilatkozatok és fenntartások angol nyelvű hiteles szövegét és annak hivatalos magyar nyelvű fordítását tartalmazza.

A 7. §-hoz

A 7. § a törvény hatályba léptető rendelkezéseit tartalmazza és rögzíti, hogy a törvény végrehajtásáról az elektronikus hírközlésért felelős miniszter gondoskodik.