2009. évi XXXII. törvény indokolása

az Egyesült Nemzetek Nevelésügyi, Tudományos és Kulturális Szervezete Alkotmányának kihirdetéséről

-----STARTING---POINT---ALTALANOS---

Általános indokolás

1945. november 1-jén 44 nemzet képviselői gyűltek össze Londonban, hogy létrehozzák az Egyesült Nemzetek Nevelésügyi, Tudományos és Kulturális Szervezetét. E konferencia készítette el az új Szervezet (UNESCO) Alkotmányát.

Az Egyesült Nemzetek Nevelésügyi, Tudományos és Kulturális Szervezetének célkitűzéseit az Alkotmány bevezető részének 7. és 8. bekezdései a következőképpen ismertetik: „Ezen okokból kifolyólag a jelen Alkotmány részes államai, bízva a nevelésügy területén a teljes körű, mindenkire érvényes esélyegyenlőségben, az objektív igazság szabad kutatásában, valamint az eszmék és ismeretek szabad cseréjében, közös megegyezéssel elhatározzák, hogy továbbfejlesztik és erősítik a népeik közötti érintkezés eszközeit, és ezeket az eszközöket egymás kölcsönös megértésére és egymás szokásainak igazabb és alaposabb megismerésére használják fel.

Ennek eredményeképpen létrehozzák az Egyesült Nemzetek Nevelésügyi, Tudományos és Kulturális Szervezetét annak érdekében, hogy a világ nemzeteinek a nevelésügy, a tudomány és a kultúra terén megvalósuló együttműködésén keresztül előmozdítsák a nemzetközi béke és az emberiség közös jólétének céljait, amelynek elérésére az Egyesült Nemzetek Szervezete megalakult, és amely célokat annak Alapokmánya tartalmazza.”

A Szervezet a nevelésügy, a tudomány és a művészetek terén nyújtott támogatásával, nemzetközi nevelő-, tudós- és művészkongresszusok rendezésével, ösztöndíjak alapításával, a nemzetközi könyv-, és kiadványcsere, továbbá a tudományos dokumentáció nemzetközi cseréjének megszervezésével, új nevelésügyi módszerek kikísérletezésével, az analfabétizmus elleni harccal stb. igyekszik a világ népei közötti kulturális különbségeket kiegyenlíteni s az egyes nemzetek és népek sajátságos kultúráinak kölcsönös megismertetése által a népek egymás közötti megértését és megbecsülését elősegíteni. Gondosan őrködik azonban a Szervezet, - mint erről Alkotmányának I. Cikke szól -, hogy a tagállamok kultúrájának, nevelési rendszerének függetlenségét, sértetlenségét és termékeny különbözőségét megóvja, s ezért tartózkodik a beavatkozástól az olyan kérdésekben, amelyek lényegükben a tagállamok nemzeti joghatóságának körébe tartoznak.

Magyarországot 1947. november 7-én az UNESCO Mexikóban tartott konferenciáján vették fel a Szervezet tagjai sorába. Az Alkotmányt 1947. december 15-én írta alá Londonban Magyarország képviselője. Teljesjogú taggá csak az Alkotmány törvénybeiktatása és a ratifikációs okirat letétbehelyezése után vált az ország 1948. szeptember 13-án.

Az Alkotmányt az Egyesült Nemzetek Nevelésügyi, Tudományos és Kulturális Szervezete Alkotmányának becikkelyezéséről szóló 1948. évi XL. törvény hirdette ki. Az 1953. évi 2. törvényerejű rendelet - politikai döntés alapján - hatályon kívül helyezte az Alkotmány becikkelyezéséről szóló törvényt. Ezt követően hazánk tagsága más régióbeli országokhoz hasonlóan, szünetelt 1954. június 2-ig, amikor az 1954. évi 15. törvényerejű rendelet az Alkotmányt a Magyar Népköztársaság jogrendszerébe illesztette.

2003-ban az egyes törvények és törvényerejű rendeletek hatályon kívül helyezéséről szóló 2003. évi VIII. törvény 2. számú melléklete azonban úgy helyezte hatályon kívül az 1954. évi törvényerejű rendeletet, hogy hazánk tagsága az UNESCO-ban továbbra is folyamatos.

Magyarországnak különösen fontos érdeke, hogy a Szervezet munkájában - melynek jelentőségére az Egyesült Nemzetek Alapokmánya 9. fejezet 55. és 57. cikke is utal - részt vegyen s a tagsággal járó kétségtelen erkölcsi, szellemi és anyagi előnyök gyümölcsöztetésével maga részéről is elősegítse a Szervezet munkáját.

-----STARTING---POINT---RESZLETES---

Részletes indokolás

Az 1. §-hoz

A törvény 1. §-a kijelenti, hogy az Országgyűlés az Egyesült Nemzetek Nevelésügyi, Tudományos és Kulturális Szervezetének Alkotmányát törvénnyel kihirdeti.

A 2. §-hoz

A törvény 2. §-a az Egyesült Nemzetek Nevelésügyi, Tudományos és Kulturális Szervezete Alkotmányának hiteles angol nyelvű szövegét, valamint ennek hivatalos magyar nyelvű fordítását tartalmazza.

I. Cikk: a Szervezet feladatáról szól s célkitűzésül a nemzetek közötti nevelésügyi, tudományos és kulturális együttműködésen keresztül, a népek kölcsönös megismertetését, az emberi jogok, az alapvető szabadságjogok és a béke biztosítását tűzi ki.

II. Cikk: A Szervezet tagjai az Egyesült Nemzetek tagállamaiból kerülnek ki, azonban a Végrehajtó Tanács javaslatára a közgyűlés kétharmados szavazati többségével az Egyesült Nemzetekben tagsággal nem rendelkező államok is felvehetők a Szervezetbe.

III. Cikk: A Szervezet Általános Konferenciából, Végrehajtó Tanácsból és Titkárságból áll.

IV. Cikk: Az Általános Konferencia határozza meg a Szervezet működésének irányát és általános magatartását. Ez választja meg a Végrehajtó Tanács tagjait és nevezi ki a Főigazgatót. Az Általános Konferencián minden tagállam egy szavazattal rendelkezik. Az Általános Konferencia kétévente egyszer rendes ülésszakra jön össze, de a Végrehajtó Tanács összehívása alapján rendkívüli ülésre bármikor összeülhet.

V. Cikk: A Végrehajtó Tanács 58 választott tagból és az Általános Konferencia elnökéből áll, ki hivatalánál fogva tanácskozási joggal vesz részt az üléseken. Ez a Szervezet kormányzati testülete.

VI. Cikk: A Titkárság a Szervezet igazgatását ellátó személyzetet jelenti, melynek élén a Főigazgató áll.

VII. Cikk: A Tagállamok a Szervezet munkájának gyümölcsözőbbé tétele céljából, valamint azért, hogy az egyes államok nevelésüggyel, tudományos kutatással és kulturális kérdésekkel foglalkozó nemzeti testületeit is beiktassák a Szervezet munkájába, e testületek képviselőiből és egyéb, hasonló problémákkal foglalkozó személyekből, Nemzeti Bizottságokat alakítanak.

VIII. Cikk: A tagállamok időközönként jelentést tesznek a Szervezetnek nevelésügyük, tudományos, kulturális életük helyzetéről, ilyen vonatkozású törvényeikről, rendeleteikről és statisztikájukról.

IX. Cikk: A Szervezet költségvetését az Általános Konferencia hagyja jóvá, s ez állapítja meg az egyes tagállamok pénzügyi hozzájárulásának mértékét.

X. Cikk: A Szervezet az Egyesült Nemzetek Alapokmányának 57. Cikke értelmében és a 63. Cikk alapján megállapodást létesít az Egyesült Nemzetekkel.

XI. Cikk: A szakosított nemzetközi szervezetekkel és intézményekkel való együttműködés kereteit rögzíti.

XII. Cikk: Az Egyesült Nemzetek Alapokmányának 104. és 105. Cikkeiben az ENSZ jogi helyzetére, kiváltságaira és mentességeire vonatkozó rendelkezéseket az UNESCO-ra is alkalmazni kell.

XIII-XV. Cikk: Az Alkotmány módosítására vonatkozó eljárás, majd az Alkotmány szövege értelmezésének tárgyalása után a hatálybalépés feltételeit ismerteti a szöveg.

A 3. §-hoz

Hatályba léptető rendelkezés. A törvény a kihirdetését követő napon lép hatályba.