2007. évi LIII. törvény indokolása

a szomszédos államokban élő magyarokról szóló 2001. évi LXII. törvény módosításáról

-----STARTING---POINT---ALTALANOS--- 

A törvény célja a szomszédos államokban élő magyarokról szóló 2001. évi LXII. törvénynek (a továbbiakban: Szátv.) a Magyar igazolvány érvényességi idejével és technikai jellemzőivel kapcsolatos rendelkezéseinek módosítása a határon túli magyar vezetőkkel lefolytatott konzultációknak megfelelően.

A miniszterelnök és a határon túli magyar politikai vezetők között 2006. december 13-án lezajlott találkozón a külhoni magyarság képviselői kifejezték kérésüket a Magyar igazolvány és a Magyar hozzátartozói igazolvány (a továbbiakban: igazolvány) érvényességi idejének meghosszabbítására vonatkozólag a dokumentumok cseréje helyett. A határon túli politikusok egyetértettek abban a kérdésben is, hogy ehhez a Szátv. módosítására van szükség.

A módosítás technikai jellegű, a Szátv. által biztosított kedvezmények tartalmát nem érinti.

A Szátv. jelenlegi rendelkezési szerint az igazolvány érvényességi ideje öt év, kiskorú jogosult esetén a 18. életév betöltéséig, illetve a 60. életév betöltése után korlátlan ideig érvényes. A törvény által megszabott öt év indokolatlanul rövid, a központi költségvetés számára ismétlődő jelleggel jelentős költséget jelente az igazolványok cseréje. Az érvényességi idő meghosszabbítása határozatlan ideig (tehát a jogosult élete végéig, illetve a jogosultságok fennállásáig) nemcsak jelentős költségmegtakarítással jár, de nagymértékben megkönnyíti a külhoni jogosultak helyzetét is, hiszen nem szükséges ötévenként a meghosszabbítási eljárást kezdeményezniük. A törvény szerint a határozatlan idejű érvényesség a törvény erejénél fogva keletkezne, nem lenne szükséges azt külön eljárásban kezdeményezni.

További technikai problémát jelent, hogy a Szátv. által a kedvezmények (diák-, pedagógus-, utazási kedvezmény) igénybevételére jogosító igazolások bejegyzésére szolgáló mellékletek e dokumentumok betelte után további bejegyzésre alkalmatlanná válnak. Célszerűtlen, hogy a mellékletek betelte miatt magát az igazolványt is cserélni kelljen, ennek kiküszöbölését a törvény pótfüzettel oldja meg, amelyet a jogosultnak kell kérvényeznie.

Jelenleg a diák- és pedagóguskedvezmények igénybevételéhez nem csupán az igazolványba történő bejegyzés szükséges, de a külön kiadott ún. járulékos igazolványok (diák- és pedagógusigazolvány, illetve oktatói kártya) bemutatása is. Mivel indokolatlan a Magyar igazolvány és a járulékos igazolványok párhuzamos használata, a járulékos igazolványok megléte pedig további előnyt nem jelent, ezek megszűnnek. A Magyar igazolványba (illetve a pótfüzetbe) történő bejegyzés megfelelően rögzíti és igazolja a kedvezményekre való jogosultságot és azok felhasználását.

Technikai jellegű módosításra kerül sor a Szátv. területi hatályáról rendelkező részében Szerbia és Montenegró államnevének megváltozása miatt. Továbbá a törvény oktatási támogatásairól rendelkező részében a felsőoktatásról szóló 2005. évi CXXXIX. törvény fogalomhasználatával való összehangolásra kerül sor.

-----STARTING---POINT---RESZLETES---

Az 1. §-hoz

A módosítás a felsőoktatásról szóló 2005. évi CXXXIX. törvény (a továbbiakban: Ftv.) fogalomhasználatával való összhang megteremtésére irányul. A Szátv. oktatási támogatásokról rendelkező 9. §-a ugyanis a korábbi, 1993. évi felsőoktatási törvény fogalmait alkalmazza, amelyek részben módosításra szorulnak az osztott képzési struktúra bevezetését követően.

A 2. §-hoz

Jelenleg a diákkedvezmények igénybevételéhez nem csupán a Magyar igazolványba történő bejegyzés szükséges, de a külön kiadott ún. járulékos igazolvány (jelen esetben a diákigazolvány) bemutatása is. Mivel indokolatlan a Magyar igazolvány és a járulékos igazolványok párhuzamos használata, a járulékos igazolványok megléte pedig további előnyt nem jelent, ezek megszűnnek. A Magyar igazolványba (illetve a pótfüzetbe) történő bejegyzés megfelelően rögzíti és igazolja a kedvezményekre való jogosultságot és azok felhasználását. A pótfüzet tartalmazza a Magyar igazolvány, illetve a Magyar hozzátartozói igazolvány okmányszámát és a jogosult nevét.

A 3. §-hoz

A diákkedvezményekhez hasonló a helyzet a pedagógusok kedvezményeinek igazolásánál is. Ezért ezek is megszűnnek. A kedvezményekre való jogosultságot a továbbiakban a pótfüzetbe történő bejegyzés igazolja. A járulékos igazolványok megszüntetése az eljárást és a felhasználást egyszerűsíti, a költségvetés számára megtakarítással jár.

A 4. §-hoz

A Szátv. jelenlegi rendelkezési szerint az igazolvány érvényességi ideje öt év, kiskorú jogosult esetén a 18. életév betöltéséig, illetve a 60. életév betöltése után korlátlan ideig érvényes. A törvény által megszabott öt év indokolatlanul rövid, a központi költségvetés számára ismétlődően jelentős költséget jelente az igazolványok cseréje. Az érvényességi idő meghosszabbítása a jogosult élete végéig, illetve a jogosultságok fennállásáig nemcsak jelentős költségmegtakarítással jár, de nagymértékben megkönnyíti a külhoni jogosultak helyzetét is, hiszen nem szükséges ötévenként a meghosszabbítási eljárást kezdeményezniük. A törvény szerint a határozatlan idejű érvényesség a törvény erejénél fogva keletkezne, nem lenne szükséges külön eljárásban kezdeményezni. Szövegpontosításra kerül továbbá sor az idegenrendészeti jogszabályok változása miatt.

Az 5. §-hoz

További technikai problémát jelent, hogy a Szátv. által a kedvezmények (diák-, pedagógus-, utazási kedvezmény) igénybevételére jogosító igazolások bejegyzésére szolgáló mellékletek e dokumentumok betelte után további bejegyzésre alkalmatlanná válnak. Célszerűtlen, hogy a mellékletek betelte miatt magát az igazolványt is cserélni kelljen, ennek kiküszöbölésére pótfüzet bevezetését tartalmazza a törvény, amelyet a jogosultnak kell igényelnie. A pótfüzettel kapcsolatos részletes szabályokról a végrehajtási jogszabályok rendelkeznek.

Mivel a módosítás után az igazolványokból nem tűnne ki azok meghosszabbított érvényességi ideje, a gyakorlati alkalmazás megkönnyítése érdekében a bejegyzésre jogosult szervek (Magyar Államvasutak, Volán busztársaságok, határon túli magyar közoktatási, valamint felsőoktatási intézmények) külön tájékoztatása szükséges a módosított szabályozásról.

-----STARTING---POINT---VEGE---

A 6. §-hoz

A törvény 2. §-a, 3. §-a és 5. §-a a törvény kihirdetését követő 30. napon lép hatályba, biztosítva ezzel a járulékos igazolványok megszüntetéséhez szükséges átmeneti időt. Ezen időpont előtt betelt, a kedvezmények igénybevételére jogosító igazolások bejegyzésére alkalmatlanná vált igazolványok esetében az igazolvány cseréjét kell kérni, azonban a még el nem bírált kérelmek esetében pótfüzet kiállítására kerül sor.

A Szerb Köztársaság államnevének pontosítására az alkotmányjogi helyzet megváltozása miatt van szükség.

A Szátv. 9. § (2) bekezdésében rögzített jogszabály-alkotási felhatalmazás esetében a hatályon kívül helyezést az Ftv. 119. § (3) bekezdése indokolja, amely a Kormányt hatalmazza fel a külföldi állampolgárok, így a Szátv. hatálya alá tartozó személyek magyarországi tanulmányai támogatási rendjének meghatározására.

A 7. §-hoz

Az igazolványok vonatkozásában a határozatlan idejű érvényesség a törvény erejénél fogva keletkezne, nem lenne szükséges azt külön eljárásban kezdeményezni.

A 8. §-hoz

A 8. § egyértelműen kimondja, hogy e törvénymódosítás hatálybalépésével egyidejűleg a harmadik országbeli állampolgárok beutazásáról és tartózkodásáról szóló 2007. évi II. törvény 116. § (2) bekezdése nem lép hatályba.