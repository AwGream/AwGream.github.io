2007. évi CXXVI. törvény indokolása

egyes adótörvények módosításáról

-----STARTING---POINT---ALTALANOS--- 

-----STARTING---POINT---RESZLETES---

ELSŐ RÉSZ

A SZEMÉLYI JÖVEDELEMADÓT, A TÁRSASÁGI ADÓT ÉS AZ OSZTALÉKADÓT, AZ EGYSZERŰSÍTETT VÁLLALKOZÓI ADÓT, AZ EGYSZERŰSÍTETT KÖZTEHERVISELÉSI HOZZÁJÁRULÁST, VALAMINT AZ ÁLLAMHÁZTARTÁS EGYENSÚLYÁT JAVÍTÓ KÜLÖNADÓT ÉS JÁRADÉKOT ÉRINTŐ MÓDOSÍTÁSOK

I. Fejezet

A személyi jövedelemadóról szóló 1995. évi CXVII. törvény módosítása

A személyi jövedelemadót érintő módosításokban a legális foglalkoztatás ösztönzése, egyszerűsítő, ésszerűsítő módosítások jelennek meg.

A legális foglalkoztatás ösztönzése a marginális adóterhelés csökkentése által az adójóváírás jelenlegi rendszerének megváltoztatásával oldható meg. Ehhez szükséges az adójóváírás és a kiegészítő adójóváírás összevonása, valamint az ún. „kivezetés”, vagyis annak a jövedelemsávnak a szélesítése, ahol az adójóváírás hatása fokozatosan mérséklődik. Ezzel megszűnik, hogy az alsó-középosztálybeli a többletteljesítménye után többet adózik, mint egy gazdag.

Az előzőeken túlmenően, jogalkalmazást, jogharmonizációt segítő módosítások szerepelnek a törvényben. E változások közül legjelentősebb az ingatlanértékesítésből származó jövedelem adóztatásának átalakítása, valamint a foglalkoztatói nyugdíj rendszerhez kapcsolódó rendelkezések megalkotása.

Részletes indokolás

Az 1. §-hoz

A törvény a jogalkalmazás segítése, illetve a jogharmonizáció biztosítása érdekében pontosítást tartalmaz a személyi jövedelemadóról szóló 1995. évi CXVII. törvényben (a továbbiakban: Szja tv.) alkalmazott egyes fogalmakkal összefüggésben [belföldi illetőségű magánszemély, jövedelemszerzés helye, munkáltató, munkaviszonyból származó jövedelem, kedvezményezett eltartott], illetve új értelmező fogalmakat vezet be [művelődési intézményi szolgáltatás, agrár de minimis támogatás, költségek fejlesztésére vagy fejlesztési célra folyósított támogatás, befektetési szolgáltató, versenytilalmi (titokvédelmi) megállapodás, foglalkoztatói nyugdíjszolgáltató intézmény].

A 2. §-hoz

A törvény az utalvány fogalmának pontosításával [ld. Módosító rendelkezések Szja tv. 4. § (2) bekezdésének szövegrész cseréjét] összhangban rendelkezik, hogy az utalvány formájában megszerzett vagyoni érték esetében azt az összeget kell bevételnek tekinteni, amely értékben az utalvány termékre, szolgáltatásra cserélhető, illetőleg kötelezettség csökkentésére felhasználható.

A 3. §-hoz

A törvény pontosítást tartalmaz azon bevételek meghatározásáról, amelyeket a magánszemély jövedelmének megállapításánál nem kell bevételként figyelembe venni.

A 2007. április 1-jétől hatályos a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (a továbbiakban: Tbj.) szerint a nem biztosított magánszemélynek, illetve az egészségügyi szolgáltatásra - meghatározott feltételek mellett - nem jogosult magánszemélynek egészségügyi szolgáltatási járulékot kell fizetnie. (A törvény átmeneti rendelkezése szerint e fizetési kötelezettség átvállalása esetén az ilyen jövedelem adómentességére vonatkozó szabály 2007. január 1-jétől alkalmazható.)

A hatályos szabályozás alapján nem bevétel a társadalombiztosítási ellátásra kötött megállapodás alapján a magánszemély helyett viselt kiadás. A szabályozás kizárólag a magyar társadalombiztosítási szabályokra utal, ezt indokolt kiegészíteni a közösségi tagállam társadalombiztosítási szabályaira való utalással.

A nyugdíjcélú öngondoskodás új elemmel, a foglalkoztatói nyugdíjintézménnyel bővül. Az új intézménybe a munkavállalók javára munkáltatóik teljesítenek befizetést, továbbá a munkavállaló is teljesíthet befizetést.

A törvény az Szja tv.-be iktatja a foglalkoztatói nyugdíjszolgáltató intézmény által a tagjainak juttatott, átutalt összegek adókötelezettségére vonatkozó szabályokat. Eszerint jövedelemként nem kell figyelembe venni a tag munkaviszonyának megszűnése esetén a más foglalkoztatói nyugdíjszolgáltató intézménybe átvitt követelést, a tag követelését növelő jóváírásokat, valamint havonta a minimálbér 50 százalékát meg nem haladó mértékű munkáltatói befizetést. Az említett mértéket meghaladó befizetés a magánszemély munkaviszonyból származó jövedelme, amely után azonban (ld. a 8. §-hoz fűzött indokolást) adókedvezmény illeti meg. A munkáltató feltételes (legfeljebb öt év) jogszerzési időtartamot is kiköthet. Ilyen esetben, ha a tag munkaviszonya a feltételes jogszerzési időtartam lejárta előtt megszűnik, és a munkáltató havi befizetése meghaladja a bevételnek nem számító mértéket, a magánszemély olyan összeg után fizetett adót, amelyet végső soron semmilyen formában sem szerezhet meg (azt a többi tag követelésének javára kell jóváírni). Ezért indokolt az erre az összegre jutó adó visszaigényelhetőségét lehetővé tenni, de úgy, hogy ha az adóköteles munkáltatói befizetés összege után a magánszemély adókedvezményt vett igénybe, ezt a kedvezmény-összeget a visszaigényelhető adó összegéből le kell vonni. A törvény tartalmazza az adóköteles munkáltatói hozzájárulásra jutó visszaigényelhető adó és a visszaigénylésnél levonandó kedvezmény megállapításának szabályait is.

A 4. §-hoz

A törvény szerint változik, kiegészül az Szja tv. 24. §-ának (1) bekezdésében felsorolt nem önálló tevékenységek köre.

Az Szja tv. alapján nem önálló tevékenységnek minősül többek között a jogszabály alapján választott tisztségviselő tevékenysége. A gazdasági társaságokról szóló törvény alapján a gazdasági társaság vezető tisztségviselőit nem választják, ugyanakkor eltérő adóztatásuk nem indokolt, ezért a vezető tisztségviselők tevékenységét a törvény külön nevesíti a nem önálló tevékenységek között.

A törvény szerint az Európai Parlament magyar képviselőit megillető tiszteletdíj is nevesített nem önálló tevékenységből származó jövedelem lesz. Az említett a képviselők is az Országgyűlés Hivatalától kapják a tiszteletdíjukat, a jogállásukról szóló törvény alapján a juttatás után jelenleg is nem önálló tevékenységre tekintettel személyi jövedelemadót fizetnek, hasonlóan a magyar parlamenti és az önkormányzati képviselőkhöz, akiknek a tevékenysége is külön nevesített jogviszonyként szerepel a törvényben.

Az 5. §-hoz

Az Szja tv. 25. §-ának törvény szerint módosuló (1) bekezdése áttekinthetőbb formában sorolja fel a nem önálló tevékenységből származó jövedelmek jellemző fajtáit. Tartalmi változás, hogy e felsorolás szerint nem önálló tevékenységből származó jövedelemnek minősül 2007-től a Munka Törvénykönyve alapján a Ptk. szabályai szerint megkötött külön szerződés (versenytilalmi megállapodás) keretében fizetett „hallgatási pénz”. Szintén nem önálló tevékenységből származó jövedelem a gazdasági társaság vezető tisztségviselőjét a hasonló tartalmú megállapodás alapján megillető bevétel.

A 6. §-hoz

A törvény az egyéb jövedelmek között az Szja tv. 28. §-ának (7) bekezdésében nevesített jog-alapításból, jog-átruházásból származó jövedelmek meghatározási szabályait pontosítja. A joggyakorlásból származó bevételrész megkülönböztetése a joggyakorlás tárgyának átruházásából származó bevételrésztől, és a bevételrészekkel szembeállítható költségek pontos elhatárolása egyértelművé teszi a vételi, eladási jogra vonatkozó opciók adójogi megítélését.

A joggyakorlásból származó bevételrész a jogot gyakorlónál az opciós ellenérték és a szokásos piaci érték pozitív különbözete, amelyből a jog megszerzésére fordított összeg levonásával kell a jövedelmet meghatározni.

A törvény megerősíti az Szja tv. azon általános szabályát, hogy az így megállapított jövedelem adókötelezettségét az ügylet szereplői között fennálló jogviszony szerint kell elbírálni, ha az a jövedelemszerzés körülményeiből megállapítható. Kapcsolódó rendelkezés az értékpapírokra vonatkozó jogok különös szabályainak pontosításával az Szja tv. 77/A-77/B. §-át is módosítja.

A 7. §-hoz

A jövedelmek egyenletesebb adóterhelése érdekében a törvény 2007-től az alap- és kiegészítő adójóváírást egyesítő egységes adójóváírást vezet be, amelynek mértéke továbbra is a bérjövedelem 18 százaléka, legfeljebb havi 11 340 forint. A teljes összegű adójóváírás évi 1 250 000 forint jövedelem alatt érvényesíthető, míg az ennél több jövedelemmel rendelkezők esetében a meghaladó jövedelemrész eddigi 18 százaléka helyett 9 százalékával kell csökkenteni az adójóváírást. Ennek eredményeként a csökkenő mértékű adójóváírás az eddigi 2 100 000 forint helyett 2 762 000 forint jövedelemhatárig érvényesíthető.

Az átalakítás nem érinti a legfeljebb évi 1 millió forint (havi 83 ezer forint) bruttó jövedelemmel rendelkezőket, míg az ennél nagyobb jövedelműeknél az adójóváírás összege emelkedik és ezáltal csökken az adóterhelésük. Az adótáblát és az adójóváírás kifuttatását együtt nézve, a teljes marginális adókulcs jelenlegi legmagasabb, 54 százalékos mértéke (az évi 1 700 000-2 100 000 forintos sávban) 45 százalékra csökken. A kiegészítő adójóváírás megszüntetésével egyszerűsödik az adójóváírás rendszere.

A 8. §-hoz

A nyugdíjcélú öngondoskodás új elemmel, a foglalkoztatói nyugdíjintézménnyel bővül. Ehhez kapcsolódóan a törvény szerint az egyéni befizetésekhez, valamint a munkáltató adóköteles befizetéseihez 30 százalékos adókedvezmény kapcsolódik a saját magánnyugdíjpénztári tagdíj-kiegészítő befizetések kedvezményével megegyezően. (Ld. a 3. §-hoz fűzött indokolást is.)

A 9. §-hoz

A törvény agrár csekély összegű (de minimis) támogatásnak minősíti az őstermelői adókedvezményt, amely akkor érvényesíthető, ha az őstermelő adóbevallásában feltünteti a mezőgazdasági és vidékfejlesztési támogatási szerv által vezetett ügyfél-nyilvántartási rendszerben nyilvántartott regisztrációs számát.

Az Európai Unió Bizottságának szolgálatai előzetes értékelés keretében a 100 ezer forint őstermelői adókedvezményt - az EK-Szerződés 87. cikkének (1) bekezdése értelmében - olyan állami támogatásnak minősítették, amely mint a gazdálkodóknak nyújtott működési támogatás, összeegyeztethetetlen a közös piaccal. Az előzetes értékelés szerint működési támogatás csak a de minimis rendeletekkel összhangban nyújtható.

A rendelkezéshez kapcsolódó hatálybaléptető és átmeneti rendelkezések szerint a kedvezmény mezőgazdasági de minimis támogatássá minősítése már a 2007. évet is érinti, a 2007-ről adott bevallásban már ilyenként kell szerepeltetni. Hangsúlyozandó azonban, hogy adókedvezmény formájában adott támogatásról lévén szó, a támogatás igénybevétele évének az az év számít, amikor a termelő azt a bevallásában érvényesíti. A 2007. évi bevallás benyújtása 2008-ban történik, az adókedvezmény 2008-ban igénybe vett támogatásnak minősül, azaz nincs szó a szabályozás visszamenőleges hatályú szigorításáról. A termelő tehát a kedvezmény igénybevételével 2008. évi de minimis keretét „fogyasztja”, a bevallás benyújtásakor kalkulálható módon. A regisztrációs szám feltüntetésének követelménye abból következik, hogy mezőgazdasági de minimis támogatást csak mezőgazdasági és vidékfejlesztési támogatási szerv által vezetett ügyfél-nyilvántartási rendszerben nyilvántartott termelő kaphat. Természetesen, ha a termelő az említett ügyfél-nyilvántartási rendszerben még nem regisztráltatta magát, nincs akadálya, hogy ezt a bevallás benyújtásáig megtegye.

A 10. §-hoz

Az uniós állampolgárt - meghatározott belföldi jövedelemszerzés esetén - az adóztatás során úgy kell tekinteni, mintha ő maga, házastársa és gyermeke(i) is belföldi illetőségű magánszemélyek lennének. Ez a szabály azt jelenti, hogy az egyes adókedvezmények a magyar adóügyi illetőségűekkel azonosan illetik meg őket. Ezzel összefüggésben a törvény kiterjeszti a családi kedvezmény érvényesítésének lehetőségét minden olyan kedvezményezettre, aki az EGT-államok bármelyikében kedvezményezettnek tekinthető, azaz akire tekintettel az bármely EGT-állam jogszabálya alapján családi pótlékot, vagy ahhoz hasonló ellátást folyósítanak.

A 11. §-hoz

A törvény az önkéntes kölcsönös biztosítópénztárakba, valamint a nyugdíj-előtakarékossági számlára történő befizetésekkel összefüggő kedvezmény közös szabályait módosítja. Eszerint költségkímélő céllal nem kell a kedvezményt visszafizetni, ha önellenőrzés vagy utólagos adómegállapítás alapján a jogosulatlanná vált adókiutalás mértéke az 5 ezer forintot nem haladja meg.

A kiutalási eljárást könnyítő rendelkezés, hogy az önkéntes kölcsönös biztosító pénztárnak, illetve a nyugdíj-előtakarékossági számla vezetőjének a befizetésekről kiadott igazoláson a saját bankszámlaszámát is fel kell tüntetnie. Ezzel összefüggő szövegpontosítás a záró rendelkezések között, hogy az adókiutalásra vonatkozó rendelkező nyilatkozaton is fel kell tüntetni az előbbiek bankszámlaszámát.

A 12. §-hoz

Az adminisztrációs terheket csökkenti az, hogy a törvény szerint a munkáltatóknak, kifizetőknek az adóelőleg levonása során nem kell külön engedélyt kérniük az APEH-től eltérő módszer alkalmazására abban az esetben, ha a programozó cégektől megvásárolt, a cégek által az APEH-nek bemutatott és jóváhagyott programot alkalmazzák.

A 13. §-hoz

A törvény - az adójóváírás intézményének módosításával összhangban - módosítja az adójóváírás figyelembevételének szabályait az adóelőleg megállapítása során.

A törvény rendelkezik arról az esetről, amikor a kifizető - a magánszemély más munkáltatóval fennálló munkaviszonyára tekintettel bérnek minősülő - olyan jövedelmet juttat, amelyből adóelőleget nem tud levonni, és a magánszeméllyel szemben nincs olyan kötelezettsége, amelybe a le nem vont, de befizetett adóelőleget levonhatná. A törvény erre az esetre is kiterjeszti azt a szabályt, amely szerint a kifizető az általa kiállított igazoláson jelzi, hogy nem vont le előleget a magánszemélytől.

A 14. §-hoz

A törvény az egyéni cégként bejegyzett egyéni vállalkozó társas vállalkozássá történő átalakulására vonatkozó rendelkezéseket egészíti ki, kimondva, hogy az egyéni vállalkozó által érvényesített kedvezmények, elhatárolt veszteség tekintetében az egyéni vállalkozói jogállást nem kell megszűntnek tekinteni, valamint, hogy ezek és a de minimis támogatások szempontjából az egyéni cégből átalakult társaság jogutódnak minősül. Az átalakulást egyszerűsíti és könnyíti meg az a módosítás, amely az átalakulás napjára megállapított adó soron kívüli megfizetése és bevallása helyett az egyéni vállalkozó éves bevallásához rendeli az adókötelezettség teljesítését.

A törvény kiegészíti továbbá az elhunyt egyéni vállalkozó tevékenységének folytatására vonatkozó rendelkezéseket olyan esetre, amikor az özvegy vagy az örökös maga is egyéni vállalkozó, de az Szja tv. szerinti eltérő adózási módot alkalmaz. Ilyenkor a tevékenységet folytatónak választási lehetősége lesz, hogy melyik módszer szerint folytatja az egyesített tevékenységet. Ekkor azonban a nem választott módszer szerinti tevékenységre (akár az elhunyt, akár a saját tevékenysége az) a megszűnési szabályok figyelmen kívül hagyásával meg kell állapítania az elhalálozás napjára vonatkozó adókötelezettséget, amelyet az éves bevallásában - az egyesített tevékenységre vonatkozó adókötelezettségétől függetlenül - kell teljesítenie.

Kapcsolódó rendelkezés az egyszerűsített vállalkozói adóról szóló 2002. évi XLIII. törvényt (a továbbiakban: Eva törvény) is módosítja, miszerint, ha a tevékenységet folytató eva-alany, de a továbbiakban az Szja tv. szerinti adózást választ, az eva szerinti adókötelezettséget a megszűnési szabályok figyelmen kívül hagyásával az adóhatóság állapítja meg.

Az egyéni cégként bejegyzett egyéni vállalkozó átalakulásáról szóló rendelkezések között a törvény nevesíti a végrehajtó, a szabadalmi ügyvivői és a közjegyzői irodát is, mivel rájuk is vonatkoznak e szabályok.

A 15. §-hoz

A törvény a társasági adóról és az osztalékadóról szóló 1996. évi LXXXI. törvény (a továbbiakban: Tao. tv.) módosításával összhangban pontosítja a K+F tevékenységre vonatkozó kedvezmény, a de minimis támogatásnak minősülő kedvezmények uniós irányelveknek megfelelő meghatározását. A § további rendelkezése alapján módosul a veszteségelhatárolás önellenőrizhetősége. A hatályos szabályozással szemben az olyan veszteségelhatárolás, amelyre adóhatósági engedélyt kell kérni, a kérelem elmulasztását követően önellenőrzés alapján nem engedélyezhető. A törvény az Szja tv. 49/B. §-a (9) bekezdésében a kizárólag 2007-ben hatályos szabályt kiiktatja az aóalap megállapítására vonatkozó rendelkezésből, továbbá a minimum adóalapra vonatkozó szabályozás alóli felmentés szempontjából pontosítja az elemi kár mértékének megállapítására előírt rendelkezést. Eszerint, ha a káreseményt az egyéni vállalkozó - annak mértékétől függetlenül - az adóhatóságnak 15 napon belül bejelenti, az okozott bevétel-csökkenés megállapításakor több káresemény együttesen vehető figyelembe. A hatályos szabály alapján ez nem egyértelmű.

A 10 százalékos adómérték alá eső jövedelem határának növelése a - más adókedvezményt nem érvényesítő - egyéni vállalkozó versenyképességének javítását szolgálja a fejlesztési források bővülése által. Ezen túl hozzájárulhat a gazdaság fehéredéséhez a járulékfeltétel teljesítése által, valamint azzal, hogy a kedvezmény jövedelmező gazdálkodást igényel, azaz a nem valós költségelszámolás szűkülhet.

A 16. §-hoz

Az átalányadózás választására jogosító üzletköri besorolást az újonnan elfogadott kormányrendelet módosítja, ezért szükséges az összhang megteremtése.

A 17. §-hoz

Az Európai Bizottság Magyarországot az ingatlan értékesítéséből származó jövedelem lakáscélú felhasználására vonatkozó hatályos szabályozás átalakítására kötelezte, tekintettel arra, hogy az a lakáscélú felhasználás kedvezményét nem engedi alkalmazni az EU más tagállamában fekvő lakásszerzés esetén.

A törvény szerint a lakásszerzési kedvezmény megszűnik, ugyanakkor a lakások átruházásából származó jövedelem adóköteles időszaka harmadára csökken, azáltal, hogy a lakás megszerzését követő második évtől történő átruházás esetén a jövedelem már csökken, míg a megszerzést követő ötödik évtől már nem kell jövedelmet figyelembe venni. A nem lakásingatlanok esetében az adóköteles időszak továbbra is 15 év marad.

Külön átmeneti szabály rendelkezik azokról az esetekről, amikor a magánszemély az ingatlan átruházás jövedelemét 2008. január 1-je előtt megszerezte. Alkotmányossági megfontolásokból ekkor a magánszemély a lakásszerzési kedvezményre vonatkozó szabályokat még alkalmazhatja.

Az ingatlan adóztatással összefüggő további változás, hogy az ingatlan-szerzés időpontja az az időpont, amelyben a tulajdonjog bejegyzése iránti kérelmet a földhivatalhoz benyújtották, azonban a 2007. évet követő ráépítés, bővítés esetén azon utolsó jogerős használatbavételi engedély keltének (illetőleg a tényleges használatbavételnek) éve, amelyet követően az ingatlanon további építés, bővítés nem történt, illetőleg választható, hogy a telek és az épület szerzési időpontját az előzőek szerint, de külön-külön határozzák meg. Az új szabályhoz olyan átmeneti rendelkezés kapcsolódik, amely a régi szerint az időmúlás függvényében már elért adóalap-csökkentést még három évig választható teszi.

A 18. §-hoz

Lásd az előző §-hoz tartozó indokolást.

A 19. §-hoz

Továbbra is megmarad az a kedvezmény, hogy bármely ingatlan átruházásából származó jövedelem adóját nem kell megfizetni, ha azt a magánszemély (az átruházás évében vagy az azt követő két évben) saját maga, közeli hozzátartozója, élettársa részére idősek otthonában, fogyatékos személyek lakóotthonában vagy más hasonló (pl. ápolási) intézményben (bármely EGT-államban) biztosított férőhely megszerzésére fordítja.

Új méltányossági rendelkezés alapján az adó fizetésére kötelezett magánszemély kérelmére jövedelmi, vagyoni és szociális körülményeire, valamint az ingatlan vagyoni értékű jog átruházásából származó jövedelem felhasználási körülményeire figyelemmel (különös tekintettel, ha a felhasználás saját maga, közeli hozzátartozója, a vele egy háztartásban élő élettársa lakhatását biztosító célra történik) adót az adóhatóság mérsékelheti, vagy elengedheti.

A 20. §-hoz

A törvény módosítja a kamatjövedelem fogalmát azzal, hogy a kollektív befektetési értékpapírok teljes körére (nem csak a befektetési jegyekre) kiterjeszti azok kamatának, hozamának, átruházás esetén árfolyamnyereségének kamatjövedelembe sorolását, ugyanakkor kiveszi a kamatjövedelemre vonatkozó szabályok hatálya alól a kollektív befektetési értékpapírok tőzsdei átruházása során keletkező jövedelmet, amelyre ezáltal a tőzsdei ügyletből származó jövedelemre vonatkozó rendelkezéseket kell alkalmazni.

A törvény hiányzó rendelkezést iktat be a külföldön is adóztatható kamatjövedelem külföldön megfizetett adójának beszámítására.

A 21. §-hoz

A törvény csereügyletből származó jövedelmet nevesít a tőkejövedelmek körében az Szja tv. új 65/B. §-ában. A számvitelről szóló 2000. évi C. törvény fogalmi rendszere alapján a magánszemély számára is értelmezi az olyan jövedelmet, amely devizára, tőkére és kamatra vonatkozó kockázatok kivédése céljából vagy kockáztatással elérhető haszon reményében a várható pénzáramlások cseréjére kötött ügyletből származik.

Az ilyen ügyletek lényege, hogy valamely, piaci változásoktól függő kötelezettség, illetve jogosultság miatt keletkező változó kiadást, illetve bevételt (az ún. „lebegő pénzáramot”) fix kiadásra, illetve bevételre, vagy valamely fix kiadással, illetve bevétellel járó kötelezettség, illetve jogosultság esetén azt (az ún. „fix pénzáramot”) meghatározott piaci változóhoz kötött „lebegő pénzáramra” cserélik a szerződő felek. Bár végtelen számú és tartalmú ilyen ügylet lehetséges, a szabályozást elsősorban a hosszú távú lakossági hitelek változó, vagy fix, illetve forint, vagy deviza kamatainak cseréjére kidolgozott hitelintézeti konstrukciók megjelenése indokolja. Bármely ilyen ügyletben is, a magánszemély szemszögéből annak a jövedelemnek („nyereségnek”) az adóztatása tartozik az Szja tv. új §-ának hatálya alá, amely az általa az adott ügyletben megszerzett bevételek (bevételi pénzáramlás) összegéből az általa az ügylet alapján teljesített kiadások (kiadási pénzáramlás) összegét meghaladja.

A csereügyletek sajátossága, hogy rendszerint egy-egy adóéven túl terjeszkedő időtartamra szólnak (akár 25 évre felvett hitelhez is kapcsolódhat csereügylet). Erre tekintettel a szabályozás a csereügyleti jövedelem adóévenkénti adókötelezettségét megtartva, gördülő veszteségbeszámítással oldja meg az ügylet eltelt időtartama alatt kialakult pozíció szerinti adóztatást. Egy-egy adóévben az ügylet bevételi többlete adóköteles, azonban amikor az adóévben az ügylet veszteséges (a kiadások meghaladják a bevételeket) a bevallott veszteség adókiegyenlítésre jogosítja a magánszemélyt legfeljebb az ügylet addig elért, vagy a későbbiekben majd elért „nyereségei” után megfizetett adó mértékéig. Az adókiegyenlítés az új rendelkezés alkalmazásában a veszteség beszámítására szolgáló olyan eljárás, amely egyszerű módon lehetővé teszi, hogy a magánszemély külön kérelem nélkül, az adóbevallásában megfizetett adóként számolhassa el az ügyletben keletkezett veszteségeire jutó adót.

A rendelkezés a veszteségbeszámítás (adókiegyenlítés) feltételeként olyan nyilvántartás vezetését írja elő, amelyből az ügylet teljes időtartamára vonatkozóan nyomon követhető és megállapítható a pénzáramok mindenkori egyenlege, valamint az, hogy egy-egy adóév végén a magánszemély az ügylet miatt adófizetésre kötelezett-e vagy a korábban már az ügylettel összefüggésben megfizetett adójának „visszatérítésére” (a veszteség beszámítására) tarthat igényt.

A törvény a csereügyleti jövedelem adókulcsát 25 százalékban határozza meg.

A jövedelmet és a veszteséget, valamint azok beszámítását ügyletenként kell meghatározni, a különböző ügyletek egyenlegei nem vezethetők össze. A rendelkezés garanciális eleme, hogy az olyan ügylet jövedelmét, amelyben megállapítható a magánszemély valós kockázat nélküli - a piaci tényezőktől eltérő feltételekkel történő jövedelemszerzése, a felek között egyébként fennálló jogviszony és a szerzés körülményei alapján kell az adókötelezettség szempontjából minősíteni.

Ha a csereügylet tőzsdei ügyletnek minősül, a törvény az utóbbira irányadó szabályozást rendeli alkalmazni.

A 22. §-hoz

A törvény az Szja tv. 66. §-ának módosításával kiterjeszti az osztalékelőlegre vonatkozó szabályozást a külföldről származó osztalékelőlegre is, valamint egyértelművé teszi, hogy az osztalék kifizetőjének adókötelezettségei a kifizetéssel megbízott belföldi hitelintézetre is kiterjednek. A módosítás továbbá kiegészíti az osztalékelőleg bevallására, adójának beszámítására vonatkozó szabályozást.

A 23. §-hoz

A törvény az árfolyamnyereségből származó jövedelem adózási szabályait pontosítja, illetve kiegészíti a külföldi pénznemben feltüntetett adatok forintra történő átszámítására vonatkozó szabállyal, továbbá új rendelkezést iktat be a külföldön adóztatható árfolyamnyereség adójának beszámítására.

A 24. §-hoz

A tőzsdei ügyletekből származó nyereség, illetve veszteség hatályos meghatározása értelmezési problémákat vetett fel, ezért szükséges annak egyszerűsítése, átalakítása. A törvény - átmeneti előírással - a jövőre nézve megszünteti azt az adómérséklési lehetőséget, amely a tőzsdei termékekben a tőzsdére kerülés előtt felhalmozott adózatlan jövedelemrészek tőzsdei ügyletből származó jövedelemként történő adózását teszi lehetővé. Egyszerűsítést jelent a tőzsdei ügyletek veszteségének két éven belüli beszámítására az adókiegyenlítés módszerének bevezetése.

A 25. §-hoz

Különös tekintettel a természetbeni juttatásokat helyettesítő utalványokra indokolt az ilyen utalvány meghatározásának módosítása. Eszerint természetbeni juttatásnak az olyan utalványok (bármilyen formában is juttatják) minősülhetnek, amelyek a beváltásukkal megszerzett termékek, szolgáltatások tekintetében mindenben megfelelnek az Szja tv. természetbeni juttatásokra vonatkozó előírásainak. Az olyan utalvány, amely bámire beváltható vagy kifejezetten pénzt helyettesít, nem lehet természetbeni juttatás.

A törvény szerint a Tbj. szempontjából biztosítottnak nem minősülő magánszemélynek juttatott termék, szolgáltatás csak abban az esetben minősül természetbeni juttatásnak, ha az nem tevékenység vagy szolgáltatás ellenértéke.

A 26. §-hoz

A béren kívüli juttatás után az adót a munkáltató az adóévet követő május hónapban, a 2003. évi XCII. törvény (Art.) szabályai szerint vallja be és fizeti meg.

A 27. §-hoz

A külföldi tartózkodásra adott előleg esetében a törvény a hatályos szabályozást úgy módosítja, hogy az csak a kiküldetésből történő visszaérkezést követő 30 napon túl tartozik a kamatkedvezményből származó jövedelem szabályai hatálya alá.

A 28. §-hoz

A termőföldnek nem minősülő ingatlan bérbeadása esetén a bérleti díj elkülönült adózása helyett a magánszemély választhatja az önálló tevékenységből származó jövedelmekre vonatkozó rendelkezéseket is. A hatályos törvény szerint azonban a kifizetőnek 25% adót kell levonnia, vagy a magánszemélynek is mindenképpen 25% adót kell fizetnie negyedévente a teljes bevétel után, jóllehet a ez a kötelező szabály utóbb a költségek elszámolása következtében éves szinten adó-túlfizetést eredményezhet. A törvény az önálló tevékenység szabályai szerinti adózás választása esetén megteremti az általános kifizetői adóelőleg szabályok alkalmazásának lehetőségét.

A 29. §-hoz

A törvény szerint 2008-tól megszűnik a bukmékeri rendszerű és a lóversenyfogadásból származó nyeremény után fizetendő személyi jövedelemadó, ami elősegítheti a hazai lóverseny hagyományok fenntartását, fejlesztését.

A 30. §-hoz

A gazdasági társaságokról szóló 2006. évi IV. törvény (a továbbiakban: Gt.) megváltozott szabályai szerint megszűnt a dolgozói üzletrész nevesített megkülönböztetése, de a régebben megszerzett üzletrészekre ki kell mondani a korábbi adószabályok fennmaradását.

Az új szövetkezeti törvény előírásai szerint megszűntek a szövetkezeti üzletrészek, illetőleg befektetői részjegyekké alakultak át. Ehhez kapcsolódóan a törvény úgy rendelkezik, hogy az említett átalakítás miatt adókötelezettség nem keletkezik.

A 31. §-hoz

A törvény az értékpapírokra vonatkozó jogok alapján keletkező jövedelmek adózási szabályait rendszerezi, illetőleg egészíti ki az Szja tv. 77/B. §-ának újraszövegezésével. A hatályos szabályozást is megtartva, a módosított § külön rendelkezik a vételi és eladási opciók kötelezettjének, illetőleg jogosultjának jövedelme megállapításáról, a jövedelemszerzés időpontjáról, a kifizető, valamint a magánszemély adókötelezettségeinek teljesítéséről, a bizonylatok külföldi pénznemben feltüntetett adatainak átszámítási szabályairól. Fontos rendelkezés, hogy a §-ban foglaltakat a tőzsdei ügyletekre nem kell alkalmazni.

A 32. §-hoz

A törvény az elismert munkavállalói értékpapír-juttatási program szabályait pontosítja, illetőleg egészíti ki. Dematerializált értékpapír nem helyezhető letétbe, ezért módosított rendelkezés utal arra, hogy ilyen értékpapír is juttatható az elismert munkavállalói értékpapír-juttatási programban, ha azt a program keretében nyitott értékpapírszámlára helyezik.

A további módosítások célja elsősorban annak biztosítása, hogy a vállalatcsoportok (kapcsolt vállalkozások) esetében egyszerűsödjön a program engedélyezési rendje. Ennek érdekében a törvény lehetővé teszi, hogy bármely gazdasági társaság ne csak saját munkavállalóinak és vezető tisztségviselőinek, hanem kapcsolt vállalkozásai munkavállalóinak és vezető tisztségviselőinek részére szervezett értékpapír-juttatási program engedélyeztetését is kezdeményezze a Pénzügyminisztériumnál.

A szabályozás szintén rendelkezik arról, hogy a munkavállalók, a vezető tisztségviselők vállalatcsoporton belüli „mozgása” ne eredményezze az adókötelezettség bekövetkezését a korábban megszerzett értékpapírok tekintetében.

Az egyenlő elbánás elvének érvényesítése érdekében a törvény azt is lehetővé teszi, hogy belföldi fióktelepek, kereskedelmi képviseletek munkavállalói, vezető tisztségviselői a belföldi székhelyű gazdasági társaságok vezető tisztségviselőivel azonos feltételek szerint részesüljenek kedvezményes részvényjuttatásban.

A törvény az elismert munkavállalói értékpapír-juttatási programra vonatkozó szabályozást kiegészíti a program különböző szereplőinek (a program szervezőjének, a kibocsátójának) jogutódlásával kapcsolatos rendelkezésekkel is.

A 33. §-hoz

A hatályos törvény 2007-től az ingatlanokra vonatkozó értéknövelő beruházás fogalmát a korábbitól eltérő tartalommal adja meg. A törvény a változással érintettek számára rendelkezést iktat be, miszerint a régi meghatározás 2007. december 31-éig még alkalmazható.

A 34. §-hoz

Jogharmonizációs rendelkezéseket tartalmaz.

A 35. §-hoz

A törvény 1. és 2. számú melléklete módosítja az Szja tv. 1. és 11. számú mellékletét.

II. Fejezet

A társasági adóról és az osztalékadóról szóló 1996. évi LXXXI. törvény módosítása

Általános indokolás

A társasági adót érintően - a konvergencia programmal összhangban - a versenyképesség megtartása, illetőleg javítása, az adót fizetők körének bővítése, az egyszerűsítés és a jogharmonizáció jelenik meg a módosításban.

Részletes indokolás

A 36. §-hoz

A törvény a bejelentett részesedés, az ellenőrzött külföldi társaság, a foglalkoztatottak átlagos állományi létszáma, a jogdíj és a kedvezményezett átalakulás fogalmát pontosítja.

A bejelentett részesedés fogalmában a hatályos törvény előírja, hogy az adóhatóságnak történő bejelentéshez csatolni kell a részesedés megszerzésére vonatkozó szerződést, okiratot. A törvény - az adminisztráció egyszerűsítése érdekében - törli ezt az előírást.

A holding társaságok számára sok európai ország kínál kedvező adózási feltételeket és üzleti környezetet. A magyar adórendszerben is vannak olyan szabályok, amelyek ösztönzik a holding és egyéb adózási struktúrák letelepedését Magyarországon, azonban figyelembe véve a nemzetközi tapasztalatokat és tendenciákat, e szabályok finomítására, kiegészítésére van szükség. Ezt szolgálja az a törvény, amely szerint nem minősülne ellenőrzött külföldi társaságnak az a személy, amelynek a székhelye, a telephelye vagy az illetősége az Európai Unió valamely tagállamában, a Gazdasági Együttműködési és Fejlesztési Szervezet valamely tagállamában vagy olyan államban van, amellyel a Magyar Köztársaságnak hatályos egyezménye van a kettős adóztatás elkerülésére a jövedelem- és a vagyonadók területén. Az ellenőrzött külföldi társaság fogalmát ugyanakkor a törvény kiterjeszti arra a személyre is, amelynek az illetősége van olyan államban, ahol a társasági adó nem éri el a magyar adómérték kétharmadát. Ez azt jelentheti, hogy egy magyarországi székhelyű vállalkozás is lehet ellenőrzött külföldi társaság, ha az üzletvezetési helyének külföldre helyezése miatt más államban minősül belföldi illetőségűnek. Végül - tekintettel arra, hogy a kivételként nem említett államoktól információ sem szerezhető - nem tartalmazza a fogalom, hogy valódi gazdasági jelenlét esetén nem minősül a személy ellenőrzött külföldi társaságnak, akkor sem, ha nem vagy minimális adót fizet.

A foglalkoztatottak átlagos állományi létszámára adott fogalom módosítása szerint az adózónak a Központi Statisztika Hivatal által kiadott, az adóév első napján hatályos munkaügyi statisztikai adatszolgáltatásra vonatkozó kiadvány alapján kell az átlagos állományi létszámot meghatározni.

A jogdíj fogalmának pontosítása a hazai jogban használt kifejezéseknek felel meg. Például nem a szerzői jog használatáért, hanem a szerzői joggal védett mű használatáért járó díj a jogdíj. Kimarad a fogalomból a védett eljárás, amely a magyar jogban nem értelmezhető, az eljárást szabadalom vagy üzleti titok védi, ezért a fogalom az iparjogvédelemben részesülő szellemi alkotás kifejezést használja, amely magában foglalja a különféle oltalmakat. Egyértelművé teszi a törvény, hogy az iparjogvédelmi és szerzői jogi oltalmi tárgyakhoz fűződő vagyoni jogok átruházásának ellenértéke is jogdíj.

A kedvezményezett átalakulás fogalmát a törvény pontosítja, egyértelművé téve, hogy annak egyik fogalmi ismérve, hogy az átalakulásban résztvevő társaságok tagjai a jogutód által az átalakulás keretében kibocsátott részesedést kapjanak, és e mellett legfeljebb meghatározott mértékű pénzeszközt kaphatnak. A tagok részére visszavásárolt részesedés juttatása tehát nem felel meg a feltételeknek.

A 37. §-hoz

A hatályos szabály szerint a jövedelem- (nyereség-) minimumra vonatkozó előírásokat az adózónak nem kell alkalmazni, ha az adóévben vagy a megelőző adóévben elemi kár érte. A hatályos rendelkezés elemi kárnak az olyan elemi csapást tekinti, amelynek mértéke eléri az adózó előző adóévi éves szinten számított árbevételének 15 százalékát, azaz ha több alkalommal éri elemi csapás az adózót (például jégkár és aszálykár), de külön-külön egyik sem éri el az említett árbevétel 15 százalékát, a mentesség nem illeti meg. A törvény ezt - 2007-re is alkalmazhatóan - úgy változtatja meg, hogy a különböző elemi csapások okozta károk együttes értékét lehet figyelembe venni a mentességre való jog meghatározásakor.

A 38. §-hoz

A hatályos törvény szerint a hitelintézetnél és a befektetési vállalkozásnál a pénzügyi szolgáltatási, illetve befektetési szolgáltatási tevékenységre tekintettel a követelésekre elszámolt értékvesztés, visszaírás, továbbá a speciális céltartalék (például a kockázati céltartalék a hitelintézeteknél) nem adózás előtti eredményt módosító tétel, még akkor sem, ha mérlegen kívüli tételekhez kapcsolódik A törvény kiterjeszti a rendelkezéséket a befektetési vállalkozások, és részben a hitelintézetek alaptevékenységéhez kapcsolódó értékvesztésre és céltartalékra. Továbbra sem kell azonban növelni az adóalapot a hitelintézetnek a kétesnek vagy annál rosszabbnak minősített követelésekre elszámolt értékvesztéssel, valamint a nem egyedi értékéléssel minősített követelésekre kimutatott értékvesztés 10 százalékos mértéket meg nem haladó részére. Az elszámolt céltartalékból pedig a Diákhitel Központ Részvénytársaság által képzett céltartalékkal, a magas kockázati besorolású mérlegen kívüli kötelezettségre képzett kockázati céltartalékkal, a nem fedezeti céllal kötött határidős, opciós és swap ügyletek értékelése alapján a várható veszteségre képzett egyéb céltartalékkal nem kell növelni az adóalapot. Nem kell továbbá - a törvény szerint - a módosításoknál számolni a lakástakarék-pénztár által törvény előírása alapján képzett kiegyenlítési céltartalékkal, valamint a halasztott kamatfizetéssel kihelyezett hitelekre képzett kockázati céltartalékkal.

A hitelintézeteknek az értékvesztés és a céltartalék későbbi adóévekben történő érvényesítéséhez külön nyilvántartást kell vezetni az adózottan elszámolt tételekről és annak csökkenéséről, és az értékvesztés visszaírásakor, behajthatatlanná válásakor, illetve megtérülésekor (részbeni megtérülésekor), a legfeljebb általános kockázati besorolású követelés kockázatossá minősítéskor legfeljebb a nyilvántartott értékvesztés mértékéig van lehetőség az adózás előtti eredmény csökkentésére. Hasonlóan kell eljárni a céltartalék felhasználása alapján elszámolt bevétel címen történő adóalap csökkentésnél is.

Az átmeneti előírások szerint az új szabályokat a 2008-tól elszámolt értékvesztésre, illetve képzett céltartalékra kell az érintetteknek alkalmazni.

Kedvezményezett eszközátruházáskor a vonatkozó irányelvnek történő megfelelés céljából - az általános előírástól eltérően - 2006-tól nem kell a tárgyi eszköz könyv szerinti értékével növelni, és nem lehet a számított nyilvántartási értékével csökkenteni az adózás előtti eredményt, amely miatt az adózónak nyilván kell tartania az érintett eszközöket, és több éven át külön korrekciót kell eszközölnie. A törvény ezért e lehetőséget az adózó választására bízza.

A versenyképesség javítása érdekében a törvény az adómentes fejlesztési tartalékképzés jelenlegi 25 százalékos mértékének 50 százalékra történő emelését tartalmazza, amely jellemzően a kis- és középvállalkozások számára jelent többlet beruházási forrást, tekintettel arra, hogy a maximális összeg (500 millió forint) nem változik. Ezen kívül - a nemzeti vagyon megőrzésének, növelésének ösztönzésére - a törvény lehetővé teszi (már a 2007. évi adókötelezettség megállapításakor is) a fejlesztési tartalék felhasználását a műemlékké nyilvántartott épület, építmény beruházásra is.

A törvény szerint az ellenérték nélkül kapott szolgáltatás átadónál kimutatott bekerülési értéke - 2007. adóévre is alkalmazhatóan - csökkenti az adózás előtti eredményt, tekintettel arra, hogy azt a számviteli előírások szerint 2007-től ki kell mutatni bevételként, továbbá, hogy ennek alapján a szolgáltatást nyújtónak növelnie kell az adóalapot.

Arra az esetre nem rendelkezik tételesen a hatályos törvény, ha a bírság, az adózási és társadalombiztosítási jogkövetkezmény és annak elengedése ugyanabban az adóévben következik be, ami kettős adóztatáshoz vezethet. Az előzővel ugyanis növelni kell az adózás előtti eredményt, míg csökkenteni - a hatályos törvény szerint - csak az előző adóév(ek)ben növelő tételeként figyelembe vett összeggel lehet. Ezt rendezi a törvényben megjelenő módosítás.

A kis- és középvállalkozások által az adózás előtti eredmény csökkentéseként érvényesített - meghatározott feltételeknek megfelelő - beruházási adóalap-kedvezmény adótartalma a hatályos törvény előírása alapján, az adózó döntése szerint, csekély összegű támogatásnak, vagy a közösségi állami támogatások kis- és középvállalkozásoknál történő alkalmazásáról szóló 70/2001/EK bizottsági rendelet szerinti támogatásnak minősül. Ez a bizottsági rendelet 2008. június 30-ával hatályon kívül helyezésre kerül, az új csoportmentességi rendelet azonban még nem készült el, ezért a konkrét jogszabály helyett a kis és középvállalkozásokra vonatkozó közösségi támogatási rendeletre utalást tartalmazza a törvény. Ugyanakkor a törvény lehetővé teszi az elsődleges mezőgazdasági termelést szolgáló beruházásra elszámolt összeggel is az adóalap csökkentését, de kizárólag a mezőgazdasági tevékenységet végző kis- és középvállalkozások támogatására vonatkozó 1857/2006/EK rendeletnek történő megfelelés mellett.

A fejlesztési adókedvezményre vonatkozó előírásoknak a beruházások állami támogatási feltételeit tartalmazó közösségi regionális iránymutatásnak történő megfelelését az Európai Bizottság úgy fogadta el, hogy a K+F célt szolgáló beruházás alapján járó támogatás nem köthető ahhoz, hogy a tevékenyég végzésének a helye a felsőoktatási intézmény, a Magyar Tudományos Akadémia vagy a központi költségvetési szerv által alapított kutatóintézet területe legyen. A hasonló feltételekkel érvényesíthető - de minimis támogatásnak minősülő - adózás előtti eredményt csökkentő tételt érintően az Európai Bizottság eljárást indított a magyar állam ellen, mivel álláspontja szerint e rendelkezés a szolgáltatások szabad áramlására vonatkozó közösségi alapelvbe ütközik. Mindezekre tekintettel az adóalapban adott kedvezményre vonatkozó előírásokat is módosítani kell. A törvény szerint a felsőoktatási intézmény, a Magyar Tudományos Akadémia, továbbá bármelyikük által vagy közösen alapított kutatóhely és az adózó által közösen (szerződés alapján) végzett tevékenységre vonatkozik az adózás előtti eredménycsökkentési lehetőség, függetlenül annak helyétől.

A 39. §-hoz

Lásd az előző §-hoz tartozó indokolást.

A 40. §-hoz

Kedvezményezett átalakuláskor, a vonatkozó irányelvben foglaltaknak történő megfelelés érdekében - az általános előírástól eltérően - 2006-tól nem lehet a tárgyi eszköz könyv szerinti értéke és számított nyilvántartási értéke különbözetével módosítani az adózás előtti eredményt, e miatt az adózónak nyilván kell tartania az érintett eszközöket, és több éven át külön korrekciót kell eszközölnie. A törvény ezért e lehetőséget az adózó választására bízza.

Adminisztráció egyszerűsítési célból a törvény törli a dokumentumok csatolását kedvezményezett átalakulás és kedvezményezett eszközátruházás bejelentésekor. Ezt a módosítást a törvény a 2007. december 31-ét követően esedékes adóbevallásoknál is lehetővé teszi.

A 41. §-hoz

A veszteségelhatároláshoz szükséges adóhatósági engedély önellenőrzéssel történő érvényesítésével kapcsolatban a gyakorlatban eltérő értelmezések alakultak ki arra vonatkozóan, hogy ilyenkor kérhető-e a bevallásban kimutatott - a jogvesztő határidő be nem tartása miatt nem engedélyeztetett - veszteség elhatárolása is. A törvény egyértelművé teszi, hogy önellenőrzéskor engedély csak az önellenőrzéssel feltárt veszteségre kérhető. Ez alól csak az jelent kivételt, ha az önellenőrzés, ellenőrzés okán válik utólag engedélykötelessé az adóévi veszteség.

Ugyancsak a veszteség adóhatósági engedélyezéséhez tartozó kérdés, hogy beolvadáskor is (azonosan az átalakulás más formájával) a jogelőd adókötelezettsége keletkezésétől kell számítani azt az időszakot, amelynek elteltét követően - meghatározott feltételek teljesülésekor - adóhatósági engedély szükséges a veszteség elhatárolásához.

A 42. §-hoz

Az állami vállalatok között széleskörű kapcsolt vállalkozási viszony áll fenn, sokszor úgy, hogy a feleknél ez nem tudatosodik. Továbbra is kapcsolt vállalkozásnak tekintve ezeket az adózókat, a törvény szerint a szokásos piaci ár meghatározására vonatkozó nyilvántartási kötelezettség alól 2007. adóévre is mentesülnének, ha bennük az állam - közvetlenül vagy közvetve - többségi befolyással rendelkezik. Mentesülne továbbá a nyilvántartási kötelezettség alól - hasonlóan a közhasznú társasághoz - a közhasznú, kiemelkedően közhasznú nonprofit gazdasági társaság is. A nyilvántartási kötelezettség alóli mentesség azonban nem jelent felmentést az adózás előtti eredmény módosítása alól, ha felek a szokásos piaci ártól eltérő áron kötnek szerződést, megállapodást.

A gazdasági társaságokról szóló törvény 2006. július 1-jétől lehetővé teszi az osztalék természetben történő juttatását. A hatályos jogszabályok azonban nem rendelkeznek arról, hogy ezt milyen áron kell értékelni, ezért a törvény egyértelművé teszi, hogy ha kapcsolt vállalkozás részére természetben történik az osztalékfizetés és nem szokásos piaci áron, akkor alkalmazni kell a törvénynek a kapcsolt vállalkozások között alkalmazott árak módosítására vonatkozó szabályait. A törvény szerint ezt a rendelkezést a 2007. december 31-ét követően teljesített osztalékra (osztalék-tartozásra) is alkalmazni kell.

A 43. §-hoz

A 10 százalékos adómérték alá eső jövedelem határának növelése a - más adókedvezményt nem érvényesítő - kis- és középvállalkozások versenyképességének javítását szolgálja a fejlesztési források bővülése által. Ezen túl hozzájárul a gazdaság fehéredéséhez a járulékfeltétel teljesítése által, valamint azzal, hogy a kedvezmény érvényesítése jövedelmező gazdálkodást igényel, azaz a nem valós költségelszámolás szűkülhet.

A 44. §-hoz

Az alapelvek értelmében ugyanazon a ténybeli alapon kedvezmény csak egyszer érvényesíthető az adózó döntése szerint. Ugyanakkor vannak a hatályos törvényben olyan kedvezmények (például a filmgyártási támogatás, a K+F költség alapú kedvezmények), amelyeknél a bevezetéskor az volt a szándék, hogy a kedvezményt érvényesíteni lehet az adóalapnál is és az adóból is. Az egyértelmű szabályozás érdekében a törvény kimondja, hogy az adókedvezmény és az adóalap kedvezmény a filmgyártási támogatás és a K+F költség alapú kedvezményeknél érvényesíthető együtt.

A 45. §-hoz

A kis- és középvállalkozások által a beruházásokhoz felvett hitel kamata alapján érvényesített - meghatározott feltételeknek megfelelő - adókedvezmény a hatályos törvény értelmében, az adózó döntése szerint, csekély összegű támogatásnak, vagy a közösségi állami támogatások kis- és középvállalkozásoknál történő alkalmazásáról szóló 70/2001/EK bizottsági rendelet szerinti támogatásnak minősül. Ez a bizottsági rendelet 2008. június 30-ával hatályon kívül helyezésre kerül, az új csoportmentességi rendelet még nem készült el, ezért a konkrét jogszabály helyett a kis- és középvállalkozásokra vonatkozó közösségi támogatási rendeletre utalást tartalmazza a törvény. Egyidejűleg lehetővé teszi a törvény az elsődleges mezőgazdasági termelést szolgáló beruházásra elszámolt összeggel is az adóalap csökkentését, de kizárólag a mezőgazdasági tevékenységet végző kis- és középvállalkozások támogatására vonatkozó 1857/2006/EK rendeletnek történő megfelelés mellett.

A 46. §-hoz

A fejlesztési adókedvezményre vonatkozó előírásoknak a beruházások állami támogatási feltételeit tartalmazó közösségi regionális iránymutatásnak történő megfelelését az Európai Bizottság úgy fogadta el, hogy a K+F célt szolgáló beruházás alapján járó támogatás nem köthető ahhoz, hogy a tevékenyég végzésének a helye a felsőoktatási intézmény, a Magyar Tudományos Akadémia vagy a központi költségvetési szerv által alapított kutatóintézet területe legyen. A törvény ezért törli ezt a feltételt, meghagyja azonban, hogy az alapkutatást, az alkalmazott kutatást vagy a kísérleti fejlesztést szolgáló beruházáshoz elegendő jelenértéken legalább 100 millió forint értékű beruházás.

A 47. §-hoz

Az adókedvezmények egy részét az adó teljes összegéig, más részét az adó 80 százalékáig, illetve az előző két lehetőség alapján igénybevett adókedvezménnyel csökkenetett adó 70 százalékáig lehet igénybe venni. A kedvezményeknek az adó teljes összegéig történő igénybevételét tartalmazó előírást pontosítja a törvény, kiegészítve azt a 2003-ban engedélyezett fejlesztési adókedvezményre utalással, tekintettel arra, hogy - az engedélyezéskor hatályos előírások szerint - arra az adó 100 százaléka felhasználható.

A 48. §-hoz

A külföldön fizetett (fizetendő) adó társasági adóba történő beszámítására vonatkozó hatályos előírást két ponton módosítja a törvény. Egyrészt egyértelművé teszi, hogy a külföldről származó jövedelem meghatározásakor az árbevétel, bevétel arányában azon költségekkel, ráfordításokkal, adózás előtti módosító tételekkel kell számolni, amelyek közvetlenül sem a külföldről, sem a belföldről származó bevétel megszerzéséhez nem kapcsolhatók. A másik módosítás azzal függ össze, hogy előfordul egyes államokban az egyezménytől eltérő (magasabb) mértékben történő adólevonás például jogdíj vagy kamatfizetésnél. Egyértelművé teszi ezért a törvény, hogy a magyar adóba ilyenkor legfeljebb az egyezménynek megfelelő mértékkel levont adó, de legfeljebb a külföldről származó jövedelemre az átlagos adókulccsal számított adó számítható be.

A 49. §-hoz

A jogharmonizációra hivatkozó rendelkezést a törvény kiegészíti azzal az irányelvvel, amely a korábbi irányelvek mellékletét bővíti a román és bolgár társaságokkal, továbbá a fejlesztési adókedvezményre vonatkozó Bizottsági hozzájárulásra tekintettel módosítja a regionális csoportmentességi rendeletre hivatkozást a 2007-2013 közötti időszakra vonatkozó nemzeti regionális támogatásokról (2006/C 54/08) szóló iránymutatásra, valamint az N 651/2006 számú bizottsági hozzájárulásra.

Az 50. §-hoz

A rendelkezés a hatályos törvény értékcsökkenési leírásra vonatkozó szabályait tartalmazó mellékletének két pontját módosítja.

III. Fejezet

Az egyszerűsített vállalkozói adóról szóló 2002. évi XLIII. törvény módosítása

Általános indokolás

Az egyszerűsített vállalkozói adót illetően a törvény jogalkalmazást segítő módosításokat fogalmaz meg.

Részletes indokolás

Az 51. §-hoz

A hatályos törvény nem rendezi egyértelműen, hogy, ha az elhunyt egyéni vállalkozó örököse (özvegye) egyébként saját jogon az Szja tv. hatálya alá tartozó (az átalányadó vagy a vállalkozói személyi jövedelemadó szabályai szerint adózó) egyéni vállalkozó dönthet-e, úgy, hogy az örökhagyó tevékenységének folytatásakor - ha az örökhagyó eva alany volt - a teljes tevékenységére az eva-t alkalmazza. A törvény lehetővé teszi ezt, a következő feltételekkel. Ha az özvegy (örökös) folytatni kívánja az örökhagyó tevékenységét, akkor választhat adóalanyiságot, vagy a saját jogon végzett tevékenységgel azonos adózást. Ez utóbbi esetben értelemszerűen úgy jár el, mintha az egyéni vállalkozónak minősülő elhunyt magánszemély adóalanyisága a tevékenység megszüntetése nélküli szűnt volna meg. Egyidejűleg arról is történik rendelkezés, hogy ilyenkor az elhunyt adóalany adókötelezettségét az adóhatóság a tevékenység megszüntetésére irányadó rendelkezések figyelmen kívül hagyásával állapítja meg.

A törvény rendezi, hogy ha az evás egyéni vállalkozó tevékenységét megszünteti, az eva alanyként kiszámlázott, de a tevékenység megszüntetése után befolyt bevételére milyen adózás vonatkozik. A törvényben megfogalmazottak szerint azt magánszemélyként önálló tevékenységből származó bevételként kell figyelembe vennie, akkor is, ha a számla kiállításától számítva még nem telt el harminc nap a megszűnésig.

Az 52. §-hoz

A törvény az utalvány formában szerzett bevétel pontosítását tartalmazza.

Az 53. §-hoz

A módosítás pontosítja a törvény azon rendelkezését, amely a társasági adóalanyként fejlesztési tartalék címen érvényesített kedvezmény feltételeinek történő megfelelés esetén mentesíti az eva alanyát a társasági adó utólagos megfizetése alól. Ennek lényege, hogy akkor nem kell a társasági adót megfizetni, (eva alanyként), ha a fejlesztési tartalék képzés adóévét követő negyedik adóév végéig legalább a kimutatott fejlesztési tartalékkal azonos összegű beruházást valósít meg.

IV. Fejezet

Az egyszerűsített közteherviselési hozzájárulásról szóló 2005. évi CXX. törvény módosítása

Általános indokolás

A törvényben jogalkalmazást segítő módosítások szerepelnek, például lehetővé válna, hogy meghatározott esetekben a törvény szerint a kifizetőt terhelő egyszerűsített közteherviselési hozzájárulást a magánszemély állapítsa meg és fizesse meg.

Részletes indokolás

Az 54. §-hoz

A munkaviszonyban álló magánszemély esetében az ellátásokra való jogosultság folyamatossága érdekében lényeges, hogy minden hónapban szerezzenek olyan jövedelmet, mely után a közterhek megfizetése az általános szabályok szerint történik. Ezért a törvény az ekho alkalmazásába olyan rendelkezést iktat be, amely csak az előbbi jövedelmet meghaladó bevételre engedi meg az ekho alkalmazását. Az említett, általános szabályok szerint közterhet viselő jövedelem azonban nem csak az adott munkaviszonyból, hanem más, pl. megbízási jogviszony alapján megszerzett is lehet, feltéve, hogy e jövedelem megszerzését a magánszemély igazolja.

A módosítás a közösségi jognak való megfelelés, az egyenlő elbánás jegyében a Magyar Köztársaságban társadalombiztosítási kötelezettséggel nem érintett EGT állampolgárok számára lehetővé teszi az ekho választását. (A hatályos szabályozás szerint e magánszemélyek azért nem választhatnak ekhot, mert nem szereznek általános szabályok szerint közterhet viselő jövedelmet hazánkban, ugyanis ők (illetve utánuk) tb-járulékokat egyáltalán nem fizetnek.

A módosítás szerint azonban nem zája ki az ekho választásának lehetőségét, ha az ekhot választó magánszemély EGT-állam olyan polgára, aki

a) a szociális biztonsági rendszereknek a Közösségen belül mozgó munkavállalókra,

önálló vállalkozókra és családtagjaikra történő alkalmazásáról szóló 1408/71/EGK rendelet alapján nem tartozik a magyar társadalombiztosítási jogszabályok hatálya alá, és

b) más tagállamban biztosított személy és rendelkezik az illetékes hatóság erre vonatkozó igazolásával, továbbá

c) az adóévben bármely tevékenységével összefüggésben az egyszerűsített közteherviselési hozzájárulásról szóló 2005. évi CXX. törvény (a továbbiakban: Ekho tv.) 3. § (1) bekezdésében említett jogcímen olyan jövedelmet szerez, amely után személyi jövedelemadó kötelezettségét az általános szabályok szerint teljesíti.

Az általános szabályok szerint személyi jövedelemadót viselő jövedelmet az ekho választására jogosító bevételi határ (összeghatár) számításakor [Ekho tv. 3. § (4) bekezdés] olyan jövedelemnek kell tekinteni, amely után a közteherviselési kötelezettségek teljesítése az általános szabályok szerint történik. A jogszerűen ekho alapként figyelembe vett bevétel után a kifizető ekhot nem fizet, a magánszemélynek juttatott ekho alapul szolgáló bevételből 9,5 százalék ekhot von le. A 9,5 százalékos mértékkel levont ekhot az állami adóhatóság személyi jövedelemadóként tartja nyílván. A magánszemély a 9,5 százalékos mértékkel megfizetett ekho alapján társadalombiztosítási ellátásra nem jogosult.

Az 55. §-hoz

A törvény pontosítja a fizetendő ekho mértékére vonatkozó rendelkezéseket azokban az esetekben, amikor a magánszemély járulékköteles jövedelme eléri, vagy meghaladja a nyugdíjjárulék fizetésére vonatkozó felső határt. Az éves járulékfizetési felső határ mellett a biztosítási kötelezettséggel járó jogviszony időtartamát is figyelembe kell venni, azaz, ha az adott ekho alap meghaladja az említett időtartam és a járulékfizetés napi felső határa szorzatának összegét, a meghaladó részre már az alacsonyabb ekho mértéket kell alkalmazni.

Az adókötelezettség teljesítését elősegítő változás, hogy meghatározott esetekben a törvény szerint a kifizetőt terhelő egyszerűsített közteherviselési hozzájárulást a magánszemély állapíthatja meg és fizetheti meg erre irányuló nyilatkozata alapján.

Az 56. §-hoz

A magánszemély a kifizetőt terhelő egyszerűsített közteherviselési hozzájárulás átvállalásáról szóló nyilatkozatot - a kifizetést megelőzően - akkor tehet, ha az egyébként ekhóra jogosító tevékenységet vállalkozási vagy eseti megbízási szerződés alapján végzi.

Az 57. §-hoz

Az ekho alapján a magánszemély természetbeni egészségbiztosítási ellátásra jogosulttá válik, ugyanakkor az ekho magánszemély által viselt része (egyéni ekho) nem tartalmaz a természetbeni ellátások fedezetére szolgáló hányadot. A törvény szerint az egyéni ekho 15 százalékos mértéke nem változik, azonban a százalékos megoszlása az egyes fizetési kötelezettség-jogcímek között a következők szerint módosul:

 

 

 Szja-ra: 

 9,5%

 Nyugdíjjárulékra és tagdíjra: 

 3,9% (0,1%+3,8%) 

 Természetbeni egészségbiztosítási járulék:

 1,6%

 Összesen: 

 15%

Módosul a kifizetőt terhelő ekho megoszlása is a társadalombiztosítási járulékok alapok közötti megoszlásának változásához igazodóan.

Az 58. §-hoz

A magánszemélyt és a kifizetőt terhelő ekho megoszlásának változásával összhangban változik az állami adóhatóság által személyi jövedelemadóként nyilvántartott, illetve a társadalombiztosítási alapokhoz, magán-nyugdíjpénztárhoz átutalandó ekho és különadó megoszlása is.

Az 59. §-hoz

A magánszemélynek a kifizetőt terhelő egyszerűsített közteherviselési hozzájárulás átvállalásáról szóló nyilatkozata esetén a kifizetőt adatszolgáltatási kötelezettség terheli a magánszemély részére juttatott, ekho alapot képező bevételről.

A magánszemély, ha a kifizetőt terhelő egyszerűsített közteherviselési hozzájárulást átvállalta, az ekhót negyedévente fizeti meg, azonban évente vallja be, negyedéves bontásban.

V. Fejezet

Az államháztartás egyensúlyát javító különadóról és járadékról szóló 2006. évi LIX. törvény módosítása

Általános indokolás

A különadót és járadékot érintően a törvény versenyképességet javító és jogalkalmazást segítő módosításokat tartalmaz.

Részletes indokolás

A 60. §-hoz

A jelenleg hatályos normaszöveg csak az adóbevallásban bevallott, illetve az adóhatósági adómegállapításban megállapított jövedelmet nevesíti a magánszemélyek által fizetendő különadó alapjaként. A módosítás egyértelművé teszi azt az eddig jogértelmezéssel levezethető álláspontot, hogy az adó-megállapítás módjától függetlenül az összevont adóalapba tartozó jövedelmek számítanak a különadó alapjába (feltéve természetesen, hogy összegük a járulékfizetés felső határát meghaladja).

A 61. §-hoz

A gyakorlati tapasztalatok alapján, a kettős adóztatás (vagy kétszeres nem adóztatás) elkerülésére két jogcímen - 2007-re is alkalmazhatóan - további módosító tételeket iktat a rendelkezés a törvénybe. E két-két növelő és csökkentő tétel a nem jelentős hiba miatt eredménynövelést vagy csökkentést jelentő elszámolások és a forintról devizára, devizáról forintra, vagy devizáról más devizára történő áttéréskor elszámolt átszámítási különbözetek értéke.

A bejelentett részesedésre vonatkozó hatályos előírások szerint minden árfolyamveszteség (a devizaárfolyam változás miatti nem realizált árfolyamveszteség is), továbbá az értékvesztés növeli a különadó alapját, ugyanakkor a nem realizált árfolyamnyereség, az értékvesztés visszaírása nem vonható le. A törvény - 2007-re is alkalmazhatóan - ezek levonását is lehetővé teszi. E mellett a törvény az árfolyamnyereséggel történő csökkentés feltételeként a hatályos törvényben előírt két évet 2008-tól egy évre csökkenti.

A törvény előírja az adózó számára a kedvezményezett átalakulás és a kedvezményezett eszközátruházás választásának bejelentését az adóhatóságnak. Ezt a rendelkezést a 2007. évi adókötelezettség megállapításánál is alkalmazni kell.

A különadó alap megállapításánál csupán utal a törvény az adózás rendjéről szóló törvény azon előírására, amely szerint a kapcsolt vállalkozással kötött ügyletnél, ha az ellenérték nem szokásos piaci ár, szükséges az adózás előtti eredmény módosítása. A törvény - 2007. évi adókötelezettségre is alkalmazandóan - kiegészíti a törvényt egy olyan rendelkezéssel, amely a társasági adótörvényben részletezettek szerint írja elő a különadó alap módosítását az elkészített nyilvántartás alapján, illetve nyilvántartás nélkül, ha e kötelezettség nem vonatkozik a társas vállalkozásra.

A 62. §-hoz

Lásd az előző §-hoz tartozó indokolást.

A 63. §-hoz

A módosítás a hitelintézeti járadék egyes szabályainak pontosítását jelenti. Egyrészt egyértelművé teszi, hogy az ügyféltől kapott kamat és a kamattámogatás a járadék alapja, amelynek a kamattámogatás része után - jelzálog hitelintézeti refinanszírozáskor - a kereskedelmi bank fizeti meg a járadékot, feltéve, hogy ennek összegét a jelzálog-hitelintézet írásban közli a finanszírozott hitelintézettel. Ellenkező esetben a járadék a jelzálog-hitelintézetet terheli. A másrészt - 2007-re is alkalmazhatóan - lehetővé teszi a törvény a járadékalap csökkentését az állami kamattámogatással, kamatkiegyenlítéssel közvetlenül vagy közvetetten érintett hitelállomány alapján, külön jogszabály előírása szerint a fizetett kamatok és kamatjellegű ráfordítások között elszámolt a Magyar Állammal szembeni kamatkülönbözet fizetési kötelezettséggel. Harmadrészt - ugyancsak 2007-re is alkalmazhatóan - a törvény, a többszörös adózás elkerülése és adminisztráció-egyszerűsítés miatt, a pénzforgalmi alapú járadékalap helyett eredményszemléletű (a számviteli elszámolás szerinti) járadékalapot határoz meg.

A 64. §-hoz

A törvény a különadó-előleg adóév utolsó hónapjának 20-áig napjáig történő kiegészítése alól mentesíti azokat a társas vállalkozásokat, amelyeknek a megelőző adóévben az árbevétele nem haladta meg az 50 millió forintot. E rendelkezéshez a törvény meghatározza az árbevétel fogalmát.

A törvény a kettős adóztatás elkerülését - a külföldön levont forrásadó beszámítását - részletesen tartalmazza. Ennek részeként előírja, hogy az adó beszámításához jogcímenként (például kamat, jogdíj) és forrásállamonként (országonként) külön-külön kell a külföldről származó jövedelmet meghatározni. Megfogalmazza továbbá a törvény, hogy a jövedelmet a megszerzéséhez közvetlenül kapcsolódó költségek, ráfordítások, illetve közvetlenül kapcsolódó adózás előtti eredményt módosító tételek alapján, valamint azon költségek, ráfordítások, adózás előtti eredményt módosító tételek arányos részének figyelembe vételével kell megállapítani, amelyek közvetlenül sem a külföldről, sem a belföldről származó bevétel megszerzéséhez nem kapcsolhatók. Végül meghatározza a törvény, hogy a beszámítható adó összege a külföldön megfizetett (fizetendő) adó, de legfeljebb az egyezmény alapján érvényesíthető adó és legfeljebb a külföldi jövedelemre jutó különadó.

A 65. §-hoz

Lásd az előző §-hoz írt indokolást.

MÁSODIK RÉSZ

VI. Fejezet

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

Általános indokolás

A jövedéki szabályozást illetően a jogalkalmazást segítő, valamint a hatékonyabb ellenőrzést és a hatékonyabb, reálisabb szankcionálást lehetővé tevő változásokat tartalmaz a törvény. Adóemelést csak a cigarettákra tartalmaz, az EU minimum adószinthez való közelítés érdekében, illetőleg ehhez (is) kapcsolódóan emelkedik a dohánygyártmányokra meghatározott adóminimum összege. Átalakul a bio-tartalom szerinti adó-differenciálás jelenlegi adókonstrukciója.

Részletes indokolás

A 66. §-hoz

Az ásványolajok más ásványolaj termékké történő átminősítése, amelyre a termékek keveredése vagy más okból (pl. készletek kifuttatása) kerül sor, a hatályos szabályok szerint csak abban az esetben nem minősül termék-előállításnak, ha nem változik az adómérték. A bio-tartalom és a kéntartalom szerinti adó-differenciálás kapcsán viszont előfordulhat összekeveredés esetén azonos termékcsaládon belül is adómérték-változás, ami a hatályos jövedéki szabályokból következően termék-előállításnak minősülne, s csak meghatározott adóraktár-típusokban lenne végezhető. Ezért szükséges a hatályos rendelkezés módosítása úgy, hogy annak értelmében az ilyen átminősítések se minősüljenek termék-előállításnak. A megfelelő ellenőrizhetőség biztosításához azonban az ásványolaj-tárolóban és a finomítói ásványolaj-raktárban történő átminősítést a vámhatósághoz be kell jelenteni.

A cseppfolyós propán-, butángázok és ezek elegyei tartályban vagy palackban történő forgalmazásának szabályairól és hatósági felügyeletéről szóló 94/2003. (XII. 18.) GKM rendelet módosítása lehetővé tette, hogy a pébégáz-kiskereskedő a pébégázt palackból turista használatú palackba átfejtse, értékesítse. Ennek kapcsán szükséges kimondani, hogy az átfejtés - bár jövedéki termék kiszerelését valósítja meg - nem minősül jövedéki termék belföldi előállításának, s így nemcsak adóraktárban végezhető.

A törvény lehetővé teszi, hogy amennyiben nemzeti vagy uniós támogatást elnyert projekt keretében kutatási, kísérleti céllal bioüzemanyag kerül előállításra, akkor az - az adó megfizetését követően - hozzákeverhető legyen adóraktáron kívül is (pl.: közlekedési társaság telephelyén) a benzinhez vagy a gázolajhoz. Az ellenőrizhetőség érdekében a bekeverést előzetesen be kell jelenteni a vámhatóságnak. Bioüzemanyag alatt a törvény értelmezésében minden olyan terméket kell érteni, amelyet a vonatkozó jogszabály, vagyis a 42/2005. (III. 10.) Korm. rendelet bioüzemanyagként határoz meg.

A törvény egyértelművé teszi, hogy az E85 - a szabványnak megfelelően - legfeljebb 85% bioetanolt tartalmazhat.

A törvény az ömlesztett szállítás fogalmát módosítja az Európai Bizottság új iránymutatásának megfelel A cseppfolyós propán-, butángázok és ezek elegyei tartályban vagy palackban történő forgalmazásának szabályairól és hatósági felügyeletéről szóló 94/2003. (XII. 18.) GKM rendelet módosítása lehetővé tette, hogy a pébégáz-kiskereskedő a pébégázt palackból turista használatú palackba átfejtse, értékesítse. Ennek kapcsán szükséges kimondani, hogy az átfejtés - bár jövedéki termék kiszerelését valósítja meg - nem minősül jövedéki termék belföldi előállításának, s így nemcsak adóraktárban végezhető.

A törvény lehetővé teszi, hogy amennyiben nemzeti vagy uniós támogatást elnyert projekt keretében kutatási, kísérleti céllal bioüzemanyag kerül előállításra, akkor az - az adó megfizetését követően - hozzákeverhető legyen adóraktáron kívül is (pl.: közlekedési társaság telephelyén) a benzinhez vagy a gázolajhoz. Az ellenőrizhetőség érdekében a bekeverést előzetesen be kell jelenteni a vámhatóságnak. Bioüzemanyag alatt a törvény értelmezésében minden olyan terméket kell érteni, amelyet a vonatkozó jogszabály, vagyis a 42/2005. (III. 10.) Korm. rendelet bioüzemanyagként határoz meg.

A törvény egyértelművé teszi, hogy az E85 - a szabványnak megfelelően - legfeljebb 85% bioetanolt tartalmazhat.

A törvény az ömlesztett szállítás fogalmát módosítja az Európai Bizottság új iránymutatásának megfelelően. Így ömlesztett szállításnak az minősül, ha az ásványolajokat tankkonténerben (más néven ISO tartályban) vagy 210 liternél nagyobb űrtartalmú kiszerelésben szállítják.

A törvény meghatározza a csomagküldemények jövedéki ellenőrzésénél a csomagok átvizsgálásához használható ún. csomagátvizsgáló berendezés fogalmát. Eszerint a vámhatóság csak olyan technikai eszközt használhat az előzetesen „gyanúsként” kiválasztott csomagok esetében az átvilágításra, amely a csomagban lévő tárgyakról más információt, mint azok körvonala, formája, mérete, nem ad. Így ömlesztett szállításnak az minősül, ha az ásványolajokat tankkonténerben (más néven ISO tartályban) vagy 210 liternél nagyobb űrtartalmú kiszerelésben szállítják.

A törvény meghatározza a csomagküldemények jövedéki ellenőrzésénél a csomagok átvizsgálásához használható ún. csomagátvizsgáló berendezés fogalmát. Eszerint a vámhatóság csak olyan technikai eszközt használhat az előzetesen „gyanúsként” kiválasztott csomagok esetében az átvilágításra, amely a csomagban lévő tárgyakról más információt, mint azok körvonala, formája, mérete, nem ad.

A 67. §-hoz

A módosítás - a vonatkozó uniós rendelkezésekkel való teljes összhang biztosítása érdekében - az adóraktárban előállított ásványolajnak bármilyen, ugyanezen adóraktárban másik ásványolajtermék előállításához történő felhasználása esetére mondja ki az adó alóli mentesülést, továbbá ez a szabály nemcsak a kőolaj-finomítóra, hanem minden ásványolaj-raktár típusra is vonatkozik. (A hatályos szabályozás szerint az adómentesítés csak a kőolaj-finomítóban és csak a törvényben konkrétan nevesített célokra felhasznált ásványolajokra vonatkozik.)

A 68. §-hoz

A kettős adózás kizárása érdekében a törvény kimondja, hogy a kísérleti előállítással, vagyis adózott bioüzemanyag és adózott benzin vagy gázolaj - törvényben foglaltak szerint végzett [lásd a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény (a továbbiakban: Jöt.) 7. § 1. p) pont] - összekeverésével létrejött üzemanyag kísérleti fejlesztés keretében történő felhasználása esetén nem keletkezik a keverékre adófizetési kötelezettség.

A 69. §-hoz

A törvény - az azonos (termék-semleges) szabályozás biztosítása érdekében - lehetővé teszi, hogy a bejegyzett kereskedő a tagállamból nemcsak ásványolaj terméket, hanem alkoholterméket is behozzon adómentes felhasználók telephelyére történő közvetlen szállítással, az adó megfizetése nélkül.

A 70. §-hoz

A törvény szerint - más üzemanyagokhoz hasonlóan - az adóraktári előállítás követelménye minden, a külön jogszabályban [lásd: 42/2005. (III. 10.) Korm. rendelet] felsorolt bioüzemanyagra kiterjed (eddig csak a biodízelre volt ilyen előírás). Bioüzemanyagot olyan adóraktárban lehet előállítani, melynek működtetője az adott termék előállítására vonatkozó adóraktári engedéllyel rendelkezik. (Bioüzemanyag-adóraktárban vagy kísérleti előállítást végző üzemben bármilyen bioüzemanyag előállítása lehetséges, a bioüzemanyagok közül a bioetanol továbbá szeszüzemben, a külön jogszabály szerint szintén bioüzemanyagnak tekintendő ETBE pedig kőolaj-finomítóban és finomítói ásványolaj-raktárban is előállítható.)

A 71. §-hoz

A módosítás megoldja azt a problémát, hogy az olyan adóraktár-engedélyes, aki például pezsgőt és szőlőbort is előállít, de csak egy palackozója van és az a pezsgő-adóraktárában működik, akkor ezen a palackozósoron szőlőbort nem tud palackozni, mivel azt a hatályos szabályok szerint csak az egyszerűsített adóraktárában teheti meg. A törvény ezért lehetővé teszi a szőlőbor palackozását a más italokra létesített adóraktárakban is, a példa esetében a pezsgő-adóraktári engedély kiadható lesz úgy is, hogy az a szőlőbor palackozására is jogosít. (Nem változik azonban az a szabály, hogy a hordós szőlőbor előállítása és a kannás szőlőbor kiszerelése továbbra is csak egyszerűsített adóraktárban végezhető.)

A 72. §-hoz

A törvény egyértelművé teszi egy újabb adóraktári engedély valamely fizikai helyre történő kiadásának korlátozására vonatkozó eddigi rendelkezést, aminek helyes értelmezése a jogalkalmazásban problémát okozott. A pontosított rendelkezés szerint bármely fizikai helyre, függetlenül attól, hogy ott korábban adóraktár működött-e vagy sem, és függetlenül attól, hogy a kérelmező korábban adóraktár-engedélyes volt-e vagy sem, adóraktári engedélyt csak akkor lehet kiadni, ha az ott folytatott korábbi tevékenységgel összefüggésben megállapított adó-, vám-, illetve bírságtartozás teljes egészében megfizetésre került.

A 73. §-hoz

Az adóraktár-engedélyeseknek az adóraktárban készletezett, felhasznált jövedéki termékeken kívül a Jöt. hatálya alá tartozó egyéb termékekről is el kell számolniuk, nyilvántartást kell vezetniük. Ennek módjáról egy esetre nem tartalmaz a jelenlegi szabályozás rendelkezést, arra az esetre, ha az adóraktárban teljesen denaturált alkoholt használnak fel. A törvény a teljesen denaturált alkohol adóraktárban történő felhasználása esetén a nyilvántartásra, az elszámolásra a nem adóköteles megfigyelt termékekre vonatkozó rendelkezéseket rendeli alkalmazni, tekintettel arra, hogy a teljesen denaturált alkohol adómentessé vált termék.

A 74. §-hoz

Az adóraktár-engedélyesek vevőnyilvántartásának adattartalma kibővül a jövedéki termék vámtarifaszámával, továbbá egységessé válik a mennyiségek vezetése: a szabályozás szerint a vevőnyilvántartásban az értékesített mennyiséget minden esetben a számlán feltüntetett mennyiségi egységben kell rögzíteni.

Az előzőekhez kapcsolódva egyidejűleg előírásra kerül, hogy az adóraktár-engedélyes a jövedéki termék értékesítésekor köteles a számlán a vámtarifaszámot feltüntetni.

A 75. §-hoz

A törvény egyértelművé teszi egy újabb keretengedély valamely fizikai helyre történő kiadásának korlátozására vonatkozó eddigi rendelkezést, aminek helyes értelmezése a jogalkalmazásban problémát okozott. Eszerint bármely fizikai helyre, függetlenül attól, hogy ott korábban egy adómentes felhasználó üzeme, raktára működött-e vagy sem, és függetlenül attól, hogy a kérelmező korábban adómentes felhasználó volt-e vagy sem, keretengedélyt csak akkor lehet kiadni, ha az ott folytatott korábbi tevékenységgel összefüggésben megállapított adó-, vám-, illetve bírságtartozás teljes egészében megfizetésre került.

A 76. §-hoz

A diplomáciai és konzuli képviseletek és tagjai, valamint a nemzetközi szervezetek és azok tisztségviselői számára adható jövedékiadó-mentességre vonatkozó főbb rendelkezéseket - az újrakodifikált áfa-törvény ez irányú szabályozásával megegyezően - a módosítás törvényi szintre emeli, egyidejűleg a részletszabályokat PM-KüM együttes rendelet hatáskörébe utalja. A módosítás szerinti törvényi rendelkezések tartalmukban változtatást a jelenleg kormányrendeletben rögzített szabályozáshoz képest nem jelentenek.

A 77. §-hoz

A törvény a jogbiztonság fenntartása, illetve az egyértelmű szabályozás céljából az adózás rendjéről szóló 2003. évi XCII. törvény (a továbbiakban: Art.), mint a jövedéki eljárásokban alkalmazandó háttérjogszabály alkalmazhatóságának meghatározását az Art. hatályos fejezet-megnevezéseihez igazítja. Így pl. egyértelművé válik, hogy a jogkövetkezmények tekintetében is - a Jöt. eltérő rendelkezésének hiányában - az Art. szabályai szerint kell eljárni. A módosítás egyértelművé teszi azt is, hogy a kézbesítésre vonatkozóan a Ket. szabályai alkalmazandók.

A 78. §-hoz

A törvény egyértelművé teszi, hogy - a vonatkozó uniós rendelkezéssel összhangban - üzemanyagcélú felhasználás esetén bármely termék ásványolajnak minősül, míg a tüzelési-, fűtési célú felhasználás esetén csak a szénhidrogének minősülnek ásványolajnak (így pl. a tűzifa nem), amiből következően az utóbbi esetben csak a szénhidrogén eredetűekre vonatkozik az adóraktári előállítási kötelezettség, adókötelezettség, stb.

A 79. §-hoz

Megváltozik a bioüzemanyag-tartalom szerinti adó-differenciálás korábban kihirdetett (a benzin esetében 2007. július 1-jétől hatályba lépett, a gázolajra 2008. január 1-jei belépéssel elfogadott) konstrukciója: az új szabályozásban külön jelenik meg a bioüzemanyag-tartalom szerinti és külön a kéntartalom szerinti adóeltérítés. A törvény szerint - a konstrukcióváltozás ellenére - változatlan marad a kis kéntartalmú és legalább 4,4% bioüzemanyagot tartalmazó üzemanyagok adómértéke (benzinre 103 500 Ft/ezer liter, gázolajra 85 000 Ft/ezer liter). A bioüzemanyagot nem tartalmazó üzemanyag adómértéke annyival lesz magasabb, mint a 4,4 térfogat-százaléknyi bio-tartalomra jutó adó összege, ami a benzin esetében 108 300 Ft/ezer liter, a gázolaj esetében 88 900 Ft/ezer liter adót jelent (az adókedvezmény az uniós szabályok szerint támogatásnak minősül, s az értelemszerűen nem lehet több, mint 100%, vagyis a bioüzemanyag-rész teljes adómentessége). Amennyiben az adott üzemanyag kéntartalma 10 ppm-nél nagyobb, az előbbieken felül ezer literenként még további 8000 Ft adót kell felszámítani.

A tüzelési-, fűtési célú gázolaj esetében változatlan marad a jelenlegi adómérték (85 000 Ft/ezer liter).

A törvény - az egyértelmű jogalkalmazás elősegítése céljából - újraszerkesztett, pontosított megszövegezésben rendelkezik arról, hogy a felhasználási cél szerint adózó, közvetlen adómértékkel nem rendelkező ásványolajok, így a bioüzemanyagok, az üzemanyag-adalékok és egyéb ásványolajok esetében milyen adómérték alkalmazandó.

A 80. §-hoz

A jövedéki adó alól - a vonatkozó uniós irányelv szerint - a villamos energia előállításhoz felhasznált ásványolajok teljes köre kötelezően mentesítendő. A törvény - a vonatkozó uniós irányelvvel való teljes összhang biztosítása érdekében - a jelenleg hatályos, az egyes ásványolajtermékek konkrét megnevezését tartalmazó tételes felsorolást általános megfogalmazással váltja fel.

A 81. §-hoz

A terméktávvezeték jelenlegi fogalom-meghatározása nem teszi lehetővé, hogy az ásványolaj - adóraktárakat összekötő csővezetéken bioüzemanyagot is lehessen adó-felfüggesztéssel szállítani. Kizárja továbbá a benzinen és gázolajon kívül más ásványolaj szállítását is, s a benzin, gázolaj esetében is csak bizonyos relációkban definiálja adóraktárként a csővezetéket.

A módosítás értelmében egyrészt lehetővé válik, hogy a terméktávvezetéken keresztül bármilyen típusú üzemanyag, így pl. bioüzemanyag és más ásványolaj is szállítható legyen. Másrészt rendezi, hogy terméktávvezetéknek minősüljön a bármely típusú ásványolaj-adóraktárak között, valamint az ásványolaj-adóraktár és a keretengedéllyel vagy a jövedéki engedéllyel rendelkező személyek telephelye közötti, valamint az előbbiek és a magyar határ közötti csővezeték szakasz is. Így az ásványolajokat csővezetéken keresztül adó-felfüggesztéssel lehet szállítani, ami jelentősen csökkenti a gazdálkodók adminisztrációs terheit.

Annak érdekében, hogy egyrészt a jövedéki szabályozás ne támasszon akadályt egy új típusú bioüzemanyag előállítása elé, másrészt, hogy bármiféle bioüzemanyag előállítása - más üzemanyagok előállításához hasonlóan - ellenőrzött körülmények között történjen, a törvény meghatároz két új adóraktár kategóriát: egy önálló bioüzemanyag-adóraktárat, illetve a kísérleti előállítást végző üzemet. A bioüzemanyag-adóraktár esetében a nyújtandó jövedéki biztosíték összege megegyezik a jelenlegi biodízel-adóraktár esetében nyújtandó biztosítékkal, vagyis 25 millió Ft. [A bioüzemanyag-adóraktár a továbbiakban magában foglalja a jelenlegi biodízel-adóraktári kategóriát is, arra újabb engedélyt nem kell kiváltani, lásd Átmeneti rendelkezések 437. § (3) bekezdés]. A kísérleti előállítást végző üzem esetében nincs meghatározva a jövedéki biztosítékra minimum, így a nyújtandó jövedéki biztosítékot az általános szabály szerint kell megállapítani (az előállított bioüzemanyag mennyiségével arányosan), azzal a további könnyítéssel, hogy amennyiben az így számított biztosíték összege 500 ezer Ft alatt marad, annak teljesítésétől a törvény eltekint.

A magyar bio-program teljesítéseként több nagy-kapacitású bioüzemanyag üzem építése várható. A jövedéki biztosíték maximalizálása nélkül - más ásványolaj-adóraktár típusokkal szemben - indokolatlan teher hárulna a bioüzemanyagadóraktárakra, amely akár létesítésük gátját is képezheti, ezért indokolt a felső értékhatár meghúzása.

Kísérleti előállítást végző üzem engedélyesének jövedékibiztosíték-nyújtási kötelezettségein kívüli kötelezettségeiről (bizonylatolás, nyilvántartás, elszámolás) és adóraktári engedélyezéséről külön jogszabály rendelkezik, s nem az általános szabályok alkalmazandók.

A 82. §-hoz

A felhasználói engedélyes által nyújtandó jövedéki biztosíték meghatározására vonatkozó rendelkezésben pontosítani szükséges az alkalmazandó adómértéket, tekintettel arra, hogy az ólommentes benzinre a bioüzemanyag-tartalom szerinti adódifferenciálás következtében két adómérték is vonatkozik. A törvény szerint az alacsonyabb adómértékkel kell a jövedéki biztosíték összegét meghatározni.

A 83. §-hoz

A törvény a teljesen denaturált alkohol beszerzésére, felhasználásra vonatkozó rendelkezések módosításával teljes körűvé teszi azt az elvet, hogy egy magasabb típusú engedély (adóraktári engedély) birtokában többféle, egyébként külön engedélyekhez (felhasználói engedély, vámhatósági nyilvántartásba vétel) kötött tevékenységek is végezhetők legyenek.

A 84. §-hoz

Lásd az előző §-hoz tartozó indokolást.

A 85. §-hoz

Az alkoholtermék fogalom 2006. szeptember 1-jével kibővült (minden termék, ami 1,2 térfogatszázaléknál több alkoholt oldott vagy oldatlan állapotban tartalmaz, alkoholterméknek tekintendő), ezzel összefüggésben szükséges pontosítani az alkohol-regeneráló és -denaturáló üzemben folytatható tevékenység meghatározását. A hígítóként, oldószerként értékesített alkoholtermékek közül csak a 2207 vámtarifaszám alá tartozó hígító, oldószer adóraktári előállítására szükséges a rendelkezést kimondani, a törvény az erre vonatkozó pontosítást tartalmazza (az a hígító oldószer ugyanis, amely nem tartozik a megfigyelt termékek közé és amelynek nem 2207 a vámtarifaszáma, adóraktári engedély nélkül is előállítható). A törvény szerinti pontosított rendelkezés gyakorlatilag megegyezik a korábbi, az alkoholtermék fogalom változása előtti szabályozással.

A törvény 71. §-a a Jöt. 37. § (6) bekezdés a) pontjának módosításával lehetővé teszi a szőlőbor palackozását az egyszerűsített adóraktáron kívül a más italokra engedélyezett adóraktárban is. Ehhez kapcsolódóan rendelkezik a törvény arról, hogy a szőlőbor készletezéséről, palackozásáról az alkoholadóraktár-engedélyeseknek (italgyár, szeszpalackozó) az egyszerűsített adóraktárakra irányadó szabályok szerint kell a nyilvántartásokat vezetniük és az elszámolási kötelezettséget teljesíteniük.

A 86. §-hoz

A vonalkódos zárjegy alkalmazása esetén a zárjegy egyedi sorszámához hozzárendelhető minden azonosító adat, így például a zárjegyfelhasználó adatai, a tényleges alkoholfok, a felhelyezés időpontja, a termék azonosító adatai (megnevezés, kiszerelés). A törvény előírja, hogy a felhelyezett - a külön jogszabály szerinti - vonalkódos zárjegyekről a zárjegy-felhasználóknak (adóraktár-engedélyes, importáló, bejegyzett/nem bejegyzett kereskedő, közösségi kereskedő) napi adatszolgáltatást kell - a törvény hatálybaléptetésről szóló rendelkezése szerint - 2008. július 1-jétől teljesíteniük. Ezáltal olyan naprakész adatbázis hozható létre a vámhatóságnál, amely egyfelől megakadályozhatja az alkoholfokkal való manipulálást és adócsalást az adóraktárakban a gyártóknál, másfelől az adatbázishoz kapcsolódó vonalkód-leolvasó készülékek alkalmazásával a forgalmazóknál a vámhatóság helyszíni ellenőrzései hatékonyabbá, a jogsértések azonnal felderíthetővé válhatnak.

A 87. §-hoz

A törvény 71. §-a a Jöt. 37. § (6) bekezdés a) pontjának módosításával lehetővé teszi a szőlőbor palackozását az egyszerűsített adóraktáron kívül a más italokra engedélyezett adóraktárban is. Ehhez kapcsolódóan rendelkezik a törvény arról, hogy a szőlőbort palackozás céljából betároló, valamint annak palackozását is végző pezsgőüzem, pezsgőpalackozó nyilvántartás-vezetési és elszámolási kötelezettségére a szőlőbor tekintetében az egyszerűsített adóraktárakra irányadó szabályokat kell alkalmazni.

A 88. §-hoz

Az uniós irányelvekkel való teljes összhang megteremtése érdekében változik a dohánygyártmányok definíciója. A törvény a hazai piacon is jelen lévő olyan termékeket von a dohánygyártmányok körébe, s ezáltal a jövedékiadó-köteles és adójeggyel ellátandó körbe, amelyek dohányt részben vagy egyáltalán nem tartalmaznak, de egyébként megfelelnek a dohánygyártmányok leírásának. (Ilyen termékek például a jellemzően távol-keleti országokból hazánkba importált BIDI nevű cigaretta, illetve a vízipipadohány.)

Az új szabályozás - ugyancsak az uniós irányelvvel való teljes összhang biztosítása céljából - rendelkezik arról is, hogy az egyébként az előbbi körbe sorolható dohánygyártmányok közül a dohányt egyáltalán nem tartalmazó azon termékeket, amelyeket kizárólagosan gyógyászati célra használnak fel, nem kell dohánygyártmánynak tekinteni, vagyis nem kell utánuk jövedéki adót fizetni, nem kell rájuk adójegyet alkalmazni. Gyógyászati célja csak az olyan terméknek lehet, amely gyógyhatású anyagot tartalmaz, és ennek igazolásaként a termék rendelkezik az illetékes hatóság (jelenleg az Országos Gyógyszerészeti Intézet) által kiadott forgalomba hozatali engedéllyel.

A 89. §-hoz

A cigarettára érvényes EU minimum adószint elérése érdekében a törvény 2008. évre két lépésben, április 1-jével, illetve szeptember 1-jével irányoz elő adóemelést. Az adóváltozások hatásainak átvezetésével a cigaretta adóminimuma is megemelésre kerül olyan új összeg meghatározásával, amely mellett biztosítható, hogy a jelenlegi adóminimum-küszöbszint alatti cigaretták részaránya változatlan maradjon.

Megemelésre kerül a finomra vágott fogyasztási dohány, illetve az egyéb fogyasztási dohány adóminimuma is, amely a korábbiakhoz képest nagyobb mértékű közelítést valósít meg a cigaretta adóminimumához. A törvény szerinti új adóminimum 2008-tól a cigaretta adóminimumának jelenlegi 33%-a helyett annak 40%-át kitevő nagyságrendű lesz, ami az érintett, adóminimum alá eső fogyasztási dohányoknál 2008. április 1-jén gyakorlatilag 25,5%-os, 2008. szeptember 1-jétől további 2,8%-os adóemelést jelent.

A módosítás az újrakodifikált áfa-törvénnyel összefüggésben pontosítja, illetve módosítja a dohánygyártmányok Jöt.-ben rögzített áfa szabályainak jelenlegi megfogalmazását. A módosítások technikai jellegűek.

A 90. §-hoz

A törvény pontosítja, hogy az adójegy által képviselt és megfizetendő adóösszeget (fizetési kötelezettség) azzal az adómértékkel kell meghatározni, amely a szabadforgalomba bocsátáskor hatályos, figyelemmel arra a rendelkezésre, amely szabályozza, hogy meddig lehet a dohánygyártmányokat a régi adójeggyel, és mikortól kell az új adójeggyel szabadforgalomba bocsátani.

A törvény új rendelkezéseket iktat be a cigaretta jövedékiadó-emelés előtti készlet felhalmozásának, az ún. bespájzolás jelenségének a visszaszorítására, amelyek az eddiginél hatékonyabban célozzák korlátozni a jövedéki adóemelések előtti cigaretta-adójegy rendeléseket, illetve azok teljesítését minden adójegy-felhasználót érintően.

A szabályozás értelmében az adóváltozás kihirdetését megelőző 8 hétben (legfeljebb azonban a kihirdetés és a hatálybalépés közötti időszakban) az adóraktár engedélyese és a bejegyzett kereskedő az új adómérték kihirdetésének hónapját megelőző egy évben átvett és visszahozott adójegyekkel csökkentett adójegy-mennyiségből a 12 hónapra számított egyhavi átlag 1,25-szörösénél havonta nem rendelhet több adójegyet. Tekintettel arra, hogy az importáló, illetve a nem bejegyzett kereskedő belföldre történő cigaretta behozatala nem folyamatos, hanem eseti jellegű, ezért ezen adójegy-felhasználók esetében az egyhavi átlagot csak azokra a hónapokra kell számítani, amelyekben adójegyet vettek át. Amennyiben az adójegy-felhasználó a tevékenységét az új adómérték kihirdetésének hónapját megelőző egy évnél rövidebb ideig folytatta, akkor értelemszerűen az egyhavi átlagot e rövidebb időszakra kell számítani. Amennyiben azonban ez az időszak 6 hónapnál rövidebb, vagy az adójegy felhasználó a tevékenységét az adómérték kihirdetését követően, de még a hatálybalépést megelőzően kezdte meg, akkor a vámhatóság a legalább 12 hónapja működő adójegy-felhasználók esetében számított kiadható mennyiségek közül a legkisebbel azonos mennyiséget adhat ki, azaz ez esetben az egyhavi átlagot nem kell kalkulálni. Az adójegy igénylőjének az egyhavi átlag levezetését - ez utóbbi esettől eltekintve - az adójegy megrendeléséhez csatolnia kell.

A 91. §-hoz

A dohánytermékek jövedékiadó-emelés előtti készletfelhalmozásának hatékony visszaszorításához kapcsolódóan, illetve annak érdekében, hogy a vámhatósági ellenőrzések során vizuálisan is könnyen megkülönböztethető legyen, hogy az adott dohánytermék a régi, vagy az új adómértéknek megfelelő adóval került forgalomba, a törvény bővíti az adójegy tartalmi elemeit. A módosítás szerint az adójegynek a dohánygyártmány megnevezésén, csomagolási egységben foglalt mennyiségén, kiskereskedelmi eladási árán, illetve az adójegy sorszámán túl tartalmaznia kell az adómérték változását jelző jelölést is. (Eddig csak sorszám alapján lehetett visszakeresni, hogy régi vagy új adómértékű adójegyről van-e szó.)

A 92. §-hoz

A törvény a gyakorlati jogalkalmazás szempontjából jobban követhető módon és pontosítva szövegezi újra, hogy a Jöt. kereskedelmi szabályait a jövedéki termékek közül melyekre kell alkalmazni, vagyis a jövedéki kereskedelmi szabályok alkalmazása szempontjából milyen kört kell jövedéki terméknek tekinteni. A törvény változást annyiban tartalmaz, hogy a bioüzemanyagokról tételesen rendelkezik. Eszerint a bioüzemanyagok közül csak a 2207 vámtarifaszám alá tartozó üzemanyagcélú alkoholt és a 3824 vámtarifaszám alá tartozó, üzemanyagcélú termékek közül azokat kell e tekintetben jövedéki termékként kezelni, amelyek alkoholt tartalmaznak (ez utóbbi alapján tartozik ide a Jöt. szerinti E85, továbbá a Jöt. fogalom-meghatározásától eltérő „E85”).

A jövedéki kereskedelmi szabályok alá tartozó termékek köre kibővült az alkoholt tartalmazó összes bioüzemanyaggal, ezért indokolt ezen üzemanyagok forgalmazásának rendjét is (jövedéki engedélykötelezettség) az egyéb üzemanyagokéval azonosan szabályozni.

A 93. §-hoz

A törvény előírja, hogy a jövedéki engedélyes kereskedő a jövedéki termék értékesítésekor köteles a számlán a vámtarifaszámot feltüntetni.

A jövedéki engedélyesek vevőnyilvántartásának adattartalma a törvény szerint kibővül a jövedéki termék vámtarifaszámával, továbbá egységessé válik a mennyiségek vezetése, mivel a szabályozás szerint a vevőnyilvántartásban az értékesített mennyiséget minden esetben a számlán feltüntetett mennyiségi egységben kell a kereskedőknek is - mint ahogy a forgalmazási lánc többi szereplőjének - rögzíteniük.

További változás, hogy a jövedéki engedélyeseknek a vevőnyilvántartásukból a vámhatóság kérése alapján teljesítendő adatszolgáltatást - a külön jogszabályban meghatározásra kerülő - azonos módon és technikai feltételekkel kell ezentúl megtenniük. Ez nemcsak az illegálisan forgalomba kerülő jövedéki termékek kiszűrését teheti hatékonyabbá, hanem a forgalmazási lánc vevőnyilvántartásainak összevezetéséből nyert információk révén hatékonyabbá tehető ellenőrzésektől a számla nélküli forgalmazás (pl. egy legális beszerzés számlájának fedezete mellett bonyolított értékesítések) visszaszorítása is várható.

A 94. §-hoz

Az importáló a jövedéki termék értékesítésekor köteles a számlán a vámtarifaszámot feltüntetni, kapcsolódva a jövedéki engedélyes kereskedők vevőnyilvántartására vonatkozó rendelkezésekhez (az importáló számlájának is tartalmaznia kell a vámtarifaszámot ahhoz, hogy az adóraktár-engedélyes, a jövedéki engedélyes nyilvántartásában az ügyletek összekapcsolhatók, követhetők legyenek).

A 95. §-hoz

A törvény a csomagküldemények jövedéki ellenőrzésére iktat be új szabályt az Alkotmánybíróság által a 2/2007. (I. 24.) AB határozat 5. pontjával 2007. január 24-ei hatállyal megsemmisített korábbi rendelkezések helyett, tekintettel arra, hogy az adójegy nélküli cigarettákkal kapcsolatos visszaélések elkövetésének egyik elterjedt módja, hogy azokat postai csomagként juttatják hazánk területére, illetve adják fel, így azok felderíthetőségét a továbbiakban is biztosítani kell. Az AB arra hivatkozva semmisítette meg az addigi, kifogásolt szabályozást, hogy az szükségtelen és aránytalan lehetőséget adott az alkotmányos jogok korlátozására azzal, hogy minden csomagküldemény felbontását lehetővé tette, és arra az érintett tudomása nélkül, azaz nem nyílt eljárás keretében biztosított lehetőséget. A törvény szerinti új szabályozás az AB által kifogásolt szempontok figyelembevételével, az alkotmányossági aggályokat kiküszöbölve engedi meg a csomagok felbontását, amelyre többlépcsős garanciális rendszer alkalmazása mellett, nyílt eljárás keretében kerülhet csak sor.

A törvény szerint eljárás alá első lépésben csak az a csomagküldemény vonható, amelyről érzékszervi úton vagy a vámhatóság tudomására jutott egyéb információk alapján már eleve felmerült a gyanú, hogy az adózatlan jövedéki terméket tartalmaz. Az ezt követő átvilágításra tehát csak az ilyen gyanús csomagok esetében kerülhet sor. Az átvilágítás az újabb szűrő a csomagküldeménynek az eljárás végén lehetséges esetleges felbontásához való kiválasztására. Az átvilágítással ugyanis elkerülhető, vagy annak valószínűsége nagyban csökkenthető, hogy olyan csomagküldemény kerüljön visszatartására, és juthasson el a felbontás fázisáig, amely valójában nem tartalmaz adózatlan terméket. Átvilágításra tehát csak a gyanú további megalapozása érdekében kerül sor, és azt olyan eszköz alkalmazásával lehet végezni, mely a küldemény tartalmának csupán körvonalait „ábrázolja”. Az átvilágítás során tehát személyes információkhoz, mások magántitkaihoz nem jut hozzá a hatóság.

Amennyiben az átvilágítás is megerősíti a gyanút, hogy a küldemény adózatlan terméket tartalmaz, a vámhatóság a visszatartásról végzésben határoz, amely tartalmazza az „ügyfél” jogorvoslati jogára vonatkozó, valamint a jogkövetkezményekre történő figyelmeztető rendelkezéseket is. Ennek egy példányát a címzett/feladó részére is meg kell küldeni, az érintett tehát tudomást szerez a vele szemben megvalósítani tervezett intézkedésről.

A visszatartásról rendelkező végzéssel szemben a feladó/címzett - jogszabálysértésre hivatkozással - kifogással élhet. A kifogás előterjesztésére 8 nap, annak a felettes szerv általi elbírálására pedig 15 nap áll rendelkezésre. A kifogás a küldemény felbontásának foganatosítására halasztó hatállyal bír.

Ha kifogást egyik fél sem terjesztett elő, a végzés kézhezvételét követő 30 nap áll rendelkezésükre, hogy a vámhatóság felbontásra jogosult szerve előtt a küldemény jelenlétükben történő felbontása céljából megjelenjenek. A megjelenésre - ilyen tárgyú kérelem benyújtása esetén - maximum 45 napos póthatáridő engedélyezhető. Amennyiben határidőben - személyesen vagy képviselője útján - egyik fél sem jelenik meg, és póthatáridő iránti kérelmet sem nyújtottak be, vagy az így engedélyezett határidő is eredménytelenül (azaz megjelenésük nélkül) telt el, a vámhatóság legalább két eljáró tagjából álló bizottság, jegyzőkönyv egyidejű felvétele mellett jogosult a küldeményt felbontani.

A törvény teljes körűen rendezi azon dolgok jogosulthoz történő visszajuttatásának szabályait is, amelyek nem minősülnek adózás alól elvont terméknek. A csomagküldemény elvesztéséből, megsérüléséből, késedelmes kézbesítéséből keletkezett kár megtérítésére pedig a törvény a postáról szóló 2003. évi CI. törvény rendelkezéseit, vagy a futár- vagy csomagszállítást végző szolgáltatóval kötött szerződés rendelkezéseit rendeli alkalmazni.

A 96. §-hoz

A reálisabb, arányosabb szankcionálás megteremtése és a bírság-beszedés hatékonyságának javítása érdekében változik a mulasztási bírság szabályozása, a kellő visszatartó erő biztosítása mellett. A módosítás kiemeli az Art. mulasztási bírság-rendszeréből a jövedéki szempontból legsúlyosabbnak ítélt cselekményeket, melyekre az Art.-ben az adott cselekményre alkalmazhatónál súlyosabb (természetes személyek esetén legfeljebb 300 ezer forint, jogi személyek esetében pedig 600 ezer forint) jogkövetkezmény alkalmazását teszi lehetővé.

A Jöt.-ben külön ki nem emelt, de az Art.-ben szabályozott esetekben az Art. rendelkezéseit kell megfelelően alkalmazni. Megjegyzendő itt, hogy figyelemmel arra, hogy a Jöt. szerint a termékkísérő okmánnyal, az egyszerűsített kísérő okmánnyal, valamint a borkísérő okmánnyal kapcsolatos jogsértésekre a számlára, nyugtára vonatkozó rendelkezéseket kell alkalmazni, az ezekkel kapcsolatos jogsértésekre az Art. számlával, nyugtával kapcsolatos rendelkezési szerinti - a törvény szerint jelentős mértékben szigorodó - mulasztási bírságmértékek alapulvételével kell a bírság összegét meghatározni.

Olyan, a Jöt.-ben és a végrehajtási rendeleteiben előírt kötelezettség megsértése, elmulasztása esetén, melyre a Jöt. szerinti súlyosabb mulasztási bírság nem vethető ki, és amelyet az Art. sem szerepeltet a mulasztási bírsággal sújtandó cselekmények közt, a Jöt. 113. §-ának (3) bekezdése alkalmazandó, azaz a törvény hatálya alá tartozó természetes személyre 100 ezer forintig, a gazdálkodó szervezetre 300 ezer forintig terjedő mulasztási bírságot lehet kivetni.

A 97. §-hoz

A jövedéki bírság összegének a behajthatóság szempontjából reálisabb szinten való megállapítása céljából az adózás alóli elvonás esetében kiszabható jövedéki bírság a jogi személyek esetében a kereskedelmi mennyiség alatti elkövetésnél a bírságalap jelenlegi 5-szöröse helyett a bírságalap 2-szerese, a kereskedelmi mennyiség feletti elkövetés esetében a jelenlegi 10-szeres helyett 5-szörös lehet, míg a természetes személyek esetében egységesen - a kereskedelmi mennyiség alatti és feletti elkövetés megkülönböztetése nélkül - a bírságalap kétszerese lesz. Ezzel egyidejűleg a bírságminimum összege nő, a jogi személyeknél 100 ezer forintról 150 ezer, a természetes személyek esetében pedig 20 ezerről, 30 ezer forintra emelkedik.

Szőlőbor nulla adómértékére, illetve a bírságalap meghatározásának általános szabályára való tekintettel a jövedéki bírság mértékének meghatározására sajátos rendelkezés beiktatása szükséges. A törvény szerint a jövedéki bírság mértéke ez esetben az adózás alól elvont szőlőbor literben mért mennyiségének, valamint 30 forintnak a szorzataként meghatározott összeg. (A bírságminimumra vonatkozó szabályokat ez esetben is alkalmazni kell.)

A törvény a helyszíni jövedéki bírságolást szélesebb körben teszi alkalmazhatóvá a jelenleg hatályos maximum 10 ezer Ft elkövetési értéket, amely a helyszíni bírságolás alkalmazásának a korlátja, 20 ezer Ft-ra emeli meg. Egyidejűleg a helyszínen kiszabható bírság pedig fix összegűvé alakul (20 ezer Ft).

A 98. §-hoz

A törvény a jogosulatlanul értékesített, megvásárolt, birtokolt borászati termékek közül a szőlőtörkölyre a jövedéki bírság mértékét a jelenleginél reálisabb (alacsonyabb) szinten állapítja meg.

A 99. §-hoz

Az adó- és a mulasztási bírság tekintetében a méltányossági jogkört érintően jelenleg is alkalmazhatók az Art. vonatkozó rendelkezései, a jövedéki bírság esetében azonban erre most nincs lehetőség. A törvény ezért megteremti a jövedéki bírság esetére is a mérlegelés, illetve méltányosság lehetőségét, az annak alkalmazását kizáró körülmények egyidejű rögzítése mellett.

A 100. §-hoz

Az egyszerre több természetes személy által elkövetett jövedéki törvénysértések kapcsán indokolt bevezetni a (kötelezetti) egyetemlegesség intézményét a jövedéki bírság hatékonyabb beszedhetőségének biztosítása érdekében. Az egyetemlegesség bevezetése révén egyazon adózás alól elvont termékmennyiség tekintetében jogsértést elkövető személyek a jövedéki eljárásban kvázi egy alanyként jelennek meg. Az érintett személyek mindegyike a kiszabott jövedéki bírság teljes összegére kötelezett mindaddig, míg a társkötelezettek bármelyike részéről a teljes összeg megfizetésre nem kerül. A kötelezettség főszabály szerint a társkötelezetteket egyenlő arányban terheli. Ha valamelyik társkötelezett a rá eső részt meghaladó mértékben teljesít, a többi kötelezettől a többlet megtérítését követelheti.

A 101. §-hoz

Az adózást megkerülő, adózás alól elvont jövedéki termékek közül az italok végső fogyasztóhoz történő eljuttatása jellemzően a vendéglátásban történik. A jövedéki bírsággal együtt járó jogsértést elkövető kereskedőkkel szemben - a jogosulatlan piaci előny és az illegális haszonszerzés megakadályozása céljából - indokolt az ún. standolás intézményének szankcióként történő bevezetése. Tekintettel arra, hogy a nyilvántartás-vezetésre kötelezésre kizárólag a jövedéki bírsággal együtt járó jogsértést elkövető kereskedőkkel szemben kerülhet sor, az intézmény nem érinti hátrányosan a jogkövető gazdálkodókat.

Amennyiben a kereskedő a nyilvántartás-vezetés két éves időtartama alatt újabb jogsértést nem követ el, tevékenységét nyilvántartás-vezetés nélkül folytathatja. Ha viszont a kötelező standolás időtartama alatt a kereskedő újabb jövedéki bírsággal járó jogsértést követ el, a két éves nyilvántartási kötelezettség időtartamának lejártát követően indul a következő két év.

A 102. §-hoz

A törvény szerint nemcsak a jogosulatlanul birtokolt, értékesített vagy megvásárolt szőlőbor, hanem a borászati melléktermék is lefoglalható.

A törvény a lefoglalt termék, dolog, eszköz kiadásának feltételeként írja elő, hogy a lefoglalást megszüntető végzés átvételre jogosult általi kézhezvételétől a termék, dolog és eszköz kiadásának napja közötti időtartamra eső tárolási költséget a vámhatóság részére megtérítsék.

Amennyiben a lefoglalt termék, dolog, eszköz átvételére jogosult személy a törvényben meghatározott időn belül a vámhatóság értesítése ellenére nem jelentkezik, az állagromlás elkerülése, valamint a tárolási költségek megtakarítása céljából a törvény megteremti a termék, dolog, eszköz értékesíthetőségének lehetőségét, azzal, hogy az értékesítést követően, ennek tényéről megküldött értesítés kézhezvételétől számított öt éven belül az átvételre jogosult személynek lehetősége van a vámhatóságtól a termék, dolog, eszköz ellenértékének átvételére. Az öt éves határidő azonban jogvesztő, azt követően az ellenérték a magyar államra száll. Amennyiben az átvételre jogosult személy az értékesítésből befolyt ellenérték átvételére jelentkezik, a vámhatóság az ellenértéket a lefoglalt termékkel, dologgal, eszközzel kapcsolatban keletkezett költségei levonása után adja át a jogosultnak. A vámhatóság az értékesítésből befolyt ellenérték után kamatfizetésre nem kötelezett.

A 103. §-hoz

Tekintettel arra, hogy a Románia és Bulgária uniós csatlakozási szerződése alapján 2009. december 31-ég - azaz azon időpontig, ameddig Románia és Bulgária átmeneti mentességet kapott a cigaretta adómértékeinek az uniós minimum szintre történő megemelésére - a tagállamok a harmadik országból származó importra alkalmazottal azonos mennyiségi korlátozásokat tarthatnak fenn a Romániából, illetve Bulgáriából a területükre behozható cigaretta mennyiségére vonatkozóan, a törvény ezen időpontig a Romániából és Bulgáriából származó ciggarettát tartalmazó postacsomagok jövedéki ellenőrzésére a harmadik országból érkező csomagküldeményekre vonatkozó szabályok alkalmazását rendeli.

A 104. §-hoz

A mezőgazdaságban felhasznált gázolaj utáni jövedékiadó-visszatérítés jelenlegi szabályait módosítani kell ahhoz, hogy annak rendszere feleljen meg a 206/C 319/01 számú, az agrár- és erdészeti ágazatban nyújtott állami támogatásokról szóló 2007-2013. évekre vonatkozó közösségi iránymutatások hatályos rendelkezéseinek. Az Európai Bizottság csak olyan visszatérítési rendszer alkalmazásával ért egyet, ami nem tesz különbséget a mezőgazdaság alágazatai között. Ennek megfelelően a törvény egységesíti a visszaigénylés felső korlátjára meghatározott, eddig eltérő normákat egységesen hektárra (földterületre) meghatározva. Ebből következően az adó-visszatérítés a továbbiakban csak a használt földterületre érvényesül, a szarvasmarha ágazatban megszűnik. A törvény szerint - a jelenlegi 12-200 liter/hektár/év között differenciált mértékkel szemben - a jövedékiadó-visszatérítésben részesíthető gázolaj mennyiség felső határa egységesen 97 liter/hektár/év lesz. (A gyep művelési ágban az eddigi 12 liter/hektár/év felső limitnek a kiterjesztése 97 liter/hektár/év mértékre lényegében a szarvasmarha ágazatban is biztosítja a jelenlegi támogatási szint fennmaradását.)

A törvény egyes új rendelkezésekkel kapcsolatos részletes végrehajtási eljárási szabályok megalkotására ad a pénzügyminiszternek felhatalmazást.

A törvény felhatalmazza a pénzügyminisztert és a külügyminiszter, hogy együttes rendeletben szabályozzák a diplomáciai nemzetközi szervezetek jövedéki adómentességének adó-visszatérítés formájában való biztosítására vonatkozó részletes szabályokat.

A 105. §-hoz

A törvény kiegészíti a Jöt-öt a diplomaták, diplomáciai testületek, nemzetközi szervezetek és tagjaik, tisztviselőik esetében az adómentesség érvényesítésében a jövedéki termékek mennyiségi korlátait tartalmazó két melléklettel.

HARMADIK RÉSZ

VII. Fejezet

Az energiaadóról szóló 2003. évi LXXXVIII. törvény módosítása

Általános indokolás

Az energiaadóról szóló törvény módosítását egyrészt a jogszabályok közötti összhang megteremtése, nevezetesen a villamos energiáról szóló 2007. évi LXXXVI. törvényhez, az abban használt fogalmakhoz való igazodás, belső jogharmonizáció indokolja. Másrészt a módosítást az un. nem üzleti felhasználásra a vonatkozó uniós irányelvben (2003/96/EK irányelv) előírt, az üzleti felhasználásénál magasabb adóminimumnak való megfelelés teszi szükségessé.

Részletes indokolás

A 106. §-hoz

Változnak a villamos energia vonatkozásában a törvényben használt fogalmak, definíciók az új, 2008. január 1-jétől hatályba lépő villamos energiáról szóló 2007. évi LXXXVI. törvényben használt fogalmakkal összhangban (a földgáz vonatkozásában jelenleg nincs változás, e tekintetben a fogalmak a kidolgozás alatt lévő új földgáz törvény keretében, azzal szinkronban fognak a későbbiekben módosulni).

A 107. §-hoz

A törvény az adófizetési kötelezettség keletkezésének eseteire és az adóalanyi kör meghatározására vonatkozó rendelkezést hozza összhangba az új fogalom-meghatározásokkal. A módosítás csak technikai jellegű, tartalmi változás egyik vonatkozásban sincs.

A 108. §-hoz

A rendelkezés a vonatkozó uniós irányelvnek (2003/96/EK) a földgáz és a villamos energia nem üzleti felhasználása esetén előírt uniós minimum adószintnek való megfelelés érdekében egységesen, minden felhasználásra vonatkozóan szabályozza a nem üzleti felhasználásra előírt, magasabb EU-s minimumszintnek megfelelő adómérték megállapítását 2008. január 1-jétől, egy éves időszakra kiterjedően, és csak 2009. január 1-jétől lesz eltérő adómérték az üzleti és a nem üzleti felhasználásra, úgy, hogy az üzleti felhasználásra visszaáll a jelenlegi adómérték, a nem üzletire pedig változatlan marad. Az erre vonatkozó rendelkezés már most kihirdetésre kerül.

A kétféle adómérték bevezetésének egy évvel történő elhalasztása elégséges időt hagy a gáz- és a villamos energia szolgáltatók felkészülésére, vagyis ahhoz, hogy vevőik státuszát (t.i. üzleti vagy nem üzleti felhasználók) a korrekt adózáshoz ki tudják tisztázni. [Lásd 406. § (2) bek.]

A 109. §-hoz

A hatályos szabályozás szerint az adó-visszaigénylési jogosultság abban az esetben is érvényesíthető, ha az energia nem közvetlenül adóalanytól került beszerzésre, azaz továbbadás történt. A törvény a továbbadás kapcsán érintett személyek (közüzemi fogyasztó, feljogosított fogyasztó) körét egészíti ki az új fogalomhasználattal összefüggésben a felhasználóval. A módosítás technikai jellegű, érdemi változást nem jelent.

NEGYEDIK RÉSZ

VIII. Fejezet

A közösségi vámjog végrehajtásáról szóló 2003. évi CXXVI. törvény módosítása

Általános indokolás

A 2003. évi CXXVI. törvény (Vtv.) módosítása egyrészt az engedélyezett gazdálkodói státuszra vonatkozó közösségi jogi szabályozás nemzeti jogharmonizációja miatt szükséges, annak érdekében, hogy a törvényi-rendeleti szintű végrehajtási/értelmező jellegű rendelkezések 2008. január 1-jéig (a közösségi rendelkezések hatályba lépéséig) megtörténhessenek. Jogalkalmazást segítő rendelkezésekként kerülnek beépítésre a vámhatósági adatkezelésre vonatkozó kiegészítések és korrekciók, a vámhatóság határozatainak módosítására és visszavonására vonatkozó szabályok pontosítása, az Art.-vel analóg módon a „részjogerő” intézményének bevezetése, az elektronikus ügyintézéshez szükséges rendelkezések, valamint a felhatalmazó rendelkezések miniszteri rendeleti szintű jogalkotásra. Az ellenőrzés hatékonyságának javítását célozzák az utólagos ellenőrzésre vonatkozó szabályok kiegészítései, így különösen: annak kimondása, hogy az AEO-tanúsítvány kiadásakor a feltételek és kritériumok vizsgálata nem minősül utólagos ellenőrzésnek; az EMOGA utólagos ellenőrzés megindítása a vonatkozó közösségi jogszabály szerinti különleges szolgálat, illetve az EU egyéb szerve jelzésére; az „ellenőrzéssel lezárt időszak” meghatározása; az Art-vel analóg módon a „kapcsolódó vizsgálat” bevezetése; utólagos ellenőrzés során az ügyfél irat-betekintési jogának az Art. 12. §-ával analóg szabályozása; a „kiegészítő ellenőrzés” módosítása.

A személyes adatot nem tartalmazó vámtitok (pl. gazdasági társaságok, más jogi személyek forgalmának) harmadik országba továbbításának lehetősége a vámhatóságok közötti vám-együttműködési megállapodás alapján, ezáltal az adatok ellenőrizhetővé, kicserélhetővé válnának és pl. ukrán-magyar viszonylatban a feketegazdaság elleni fellépés eredményessége növelhető.

A vámigazgatási eljárásban fennálló kötelezettségek elmulasztása, megszegése esetére önálló szankció kidolgozása, a csatlakozás előtti vámjogból ismert vámigazgatási bírságra vonatkozó rendelkezések alapul vételével.

Végül az adminisztráció csökkentését szolgálja annak rendezése, hogy a VPID szám kiadásakor a vámhatóság nyilvántartásában nem szereplő adatokra vonatkozó ügyféli nyilatkozattétel után a bizonyító okiratokat a vámhatóság csak szükség szerint kérje el, illetve az 1000 eurós minimum vámbiztosíték törlése a mindenkori eljárás alatt álló áruk utáni biztosítéknyújtás szabályának változatlan fenntartása mellett.

Részletes indokolás

A 110. §-hoz

Az engedélyezett gazdálkodói (AEO) státuszra vonatkozó közösségi jogszabály nemzeti adaptációja keretében a jelenlegi „megbízható vámadós” minősítés feltételrendszerének az AEO tanúsítvány kiadásához előírtakkal való összehangolása, hogy a vámhatóság mindkét esetben csak a gazdasági tevékenységgel összefüggő súlyos bűncselekmény (értelmező rendelkezésben definiálva) vonatkozásában vizsgálja a büntetlen előéletet. Másrészt kimondásra kerül, hogy az engedélyezett gazdálkodók esetén a „megbízható vámadós” minősítés feltételeinek teljesítését nem kell az ügyfélnek évenként igazolnia, hanem az AEO-tanúsítvány kiadásakor, illetve a későbbiekben a feltételeknek és kritériumoknak való megfelelés újbóli értékelése alkalmával ellenőrzi a vámhatóság.

A vámhiány és a közeli hozzátartozó definíciójára a vámigazgatási bírság alkalmazásának elősegítése érdekében van szükség. A gazdasági tevékenységgel összefüggő súlyos bűncselekmény definíciója pedig alapvetően ügyféli érdekből, a jogbiztonság garanciájaként szerepel, tekintve, hogy vámjogi minősítés - és ezzel közvetve kedvezményt, könnyítést jelentő engedélyek megszerzése - függ az ezzel kapcsolatos feltétel teljesítésétől.

A 111. §-hoz

A Vtv. hatálya alá tartozó eljárásokban a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) a végrehajtásra vonatkozó VIII. fejezete nem alkalmazható.

A vámkódex végrehajtási rendeletének 4a. és 222. cikke alapján, lehetőség van vámeljárások esetében az árunyilatkozatok elektronikus (adatfeldolgozási technikával történő) benyújtására. A közösségi rendeletek részben megállapítják az elektronikus úton benyújtott árunyilatkozatokra vonatkozó eljárási szabályokat, azonban ezek a szabályok nem teljes körűek, így a hazai jogalkotásnak kiegészítő szabályokat kell kidolgozni, hogy az elektronikus ügyintézés teljes jogi háttere kialakuljon. A közigazgatásban alkalmazott elektronikus ügyintézésre vonatkozólag a Ket. állapít meg általános szabályokat. A Vtv. jelenleg hatályos 2. § (6) bekezdése, azonban kizárja a Ket. elektronikus ügyintézésre vonatkozó szabályainak alkalmazását. E rendelkezés, illetve a Vtv. hiányos szabályozásának következtében bizonyos eljárási cselekmények nem valósíthatóak meg elektronikusan (pl. határozathozatal), amely hátráltatja az „e-eljárások” teljes körű bevezetését.

Jelen módosítással az elektronikus ügyintézés jogi szabályainak Ket.-ben megállapított rendelkezései közül csak a közösségi joggal ellentétes szabályok kerülnek kizárásra a vámeljárásokban.

A 112. §-hoz

A jelenlegi módosítás beépítését a gyakorlati tapasztalatok indokolják. A vámhatóság korábbi ágazati szabályozása rendelkezett felhatalmazással kép- és hangfelvétel rögzítésére, mely a későbbi szabályozásból kimaradt. Az árunyilatkozat-tételi kötelezettség szóban, illetve ráutaló magatartással is teljesíthető. Ha az ügyfél vétkességre tekintet nélkül téves, vagy hamis árunyilatkozatot tesz, az árunyilatkozatra vonatkozó adat ismeretének hiányában mind a hatósági, mind a büntető-, vagy szabálysértési eljárás meghiúsul, illetve megindítására nincs lehetőség. A szabály a vámhatóság munkáját, főleg az adott eljárás alátámasztása tekintetében nagyban segíti, míg a (3) bekezdés tekintetében tett módosítás garanciális szabályt határoz meg.

A 113. §-hoz

Az utólagos ellenőrzésre vonatkozó szabályok kiegészítése annak kimondása érdekében, hogy az AEO-tanúsítvány kiadásakor a feltételek és kritériumok vizsgálata nem minősül utólagos ellenőrzésnek, annak tudatosítása érdekében, hogy az AEO-tanúsítvány kiadásakor végzett vámhatósági vizsgálat nem keletkeztet lezárt időszakot a gazdálkodó tevékenységét illetően. A (2) bekezdésben foglalt módosítás indoka az utólagos ellenőrzésre vonatkozó szabályok kiegészítése az „ellenőrzéssel lezárt időszak” meghatározásával.

A 114. §-hoz

Jelenleg nincs szabályozva jogszabályi szinten az az eset amikor külföldi különleges szolgálat, vagy az Európai Unió valamely szervének jelzése esetén válik szükségessé - terven felül - egy EMOGA ellenőrzés soron kívüli lefolytatása, ezért indokolt ezt az esetet is szabályozni. A módosítás indoka tehát az utólagos ellenőrzésre vonatkozó szabályok kiegészítése az EMOGA utólagos ellenőrzés megindításával a vonatkozó közösségi jogszabály szerinti különleges szolgálat, illetve az EU egyéb szerve jelzésére.

A 115. §-hoz

A felülellenőrzés feladatát a regionális parancsnokságok felettes szervétől a Vám- és Pénzügyőrség Központi Ellenőrzési Parancsnoksága hatáskörébe helyezi át, amely a Vám- és Pénzügyőrség szervezetéről, valamint egyes szervek kijelöléséről szóló 314/2006. (XII. 23.) Korm. rendelet hatáskörre- és illetékességi körre vonatkozó rendelkezésiben is átvezetésre kerül majd.

A 116. §-hoz

A vámigazgatási bírság, mint vámjogi szankció bevezetése okán szükséges módosítás annak érdekében, hogy a Ket.-ben meghatározott eljárási bírság helyett a Vtv. 61/A. §-ában meghatározott bírságra történjen utalás.

A 117. §-hoz

Az utólagos ellenőrzésre vonatkozó szabályok kiegészítése, korrekciója kapcsán, eljárásjogi problémák kiküszöbölése érdekében ki kell mondani, hogy az EMOGA utólagos ellenőrzéseknél nem a vámhatóság hoz határozatot, hanem az átadott lezárt jegyzőkönyvek alapján a Mezőgazdasági és Vidékfejlesztési Hivatal.

A 118. §-hoz

Az Art. mintájára a „kapcsolódó vizsgálat” szabályozásával egészülnek ki a Vtv. utólagos ellenőrzést szabályozó részei. Ennek indoka az, hogy amennyiben egy gazdálkodó utólagos ellenőrzése során felmerül annak szükségessége, hogy a gazdálkodóval gazdasági kapcsolatban álló céget az általa kibocsátott számla valódiságának tekintetében ellenőrizni kellene, és amennyiben a cég nem ügyfele a VP-nek nem tudnak vizsgálatot folytatni ez utóbbi gazdasági társaság vonatkozásában.

A 119. §-hoz

A vámigazgatási bírság, mint vámjogi szankció bevezetése okán szükséges módosítás annak érdekében, hogy a Ket-ben meghatározott eljárási bírság helyett a Vtv. 61/A. §-ában meghatározott bírságra történjen utalás.

A 120. §-hoz

Az utólagos ellenőrzés során az ügyfél iratbetekintési joga korlátlan és általános az ellenőrzés során keletkezett iratok vonatkozásában. Egy vizsgálat során fordult elő, hogy a gazdálkodó a fenti szakaszra való hivatkozással kívánt az APEH és a vámhatóság közti, vizsgálat során keletkezett levelezésbe betekinteni. Ezért hasonlóan az Art. 12. §-ához szűkül a gazdálkodó iratbetekintési jogosultsága.

A Vtv. 7/P. § (6) bekezdésében megfogalmazott „kiegészítő ellenőrzés” további módosítása szükséges, mivel a jelenleg hatályos jogszabály hiányossága, hogy a vizsgálat folytatását ügyféli észrevételhez köti. Amennyiben a határozathozatali szakban derül ki, hogy még valamilyen kérdés megvizsgálására, bizonyíték bevonására lenne szükség, nincsen mód a vizsgálat folytatására. Ugyanígy probléma, ha az új eljárásra utasító másodfokú határozat olyan hiányosságokra hívja fel a figyelmet, amelyeknek a megszüntetéséhez ellenőrzési cselekmények lefolytatása, és az új bizonyítékok jegyzőkönyvbe foglalása szükséges.

A szövegmódosítás mindkét problémát megoldja. Az ügyfelek számára garanciális szabályként egy viszonylag szűk, és jól megállapítható időintervallum - a jegyzőkönyv átadásától, illetve az új eljárásra utasító másodfokú határozat kézbesítésétől számított 15 nap - állna csak az ellenőrök rendelkezésére.

A 121. §-hoz

A Vtv. 16. §-ába új (2) és (3) bekezdés beépítését az indokolja, hogy a légi közlekedésről szóló 1995. évi CXVII. törvény módosításával a vámhatóság lehetőséget kapott a légi járművel szállított utasok, illetve a légi járatra vonatkozó adatok megkérésére. A Vtv. adatkezelési szabályainak erre vonatkozó módosítására azért van szükség, hogy a célhoz kötöttség elvének megfelelve az általános 2 éves vámhatósági adatkezelési határidő alól kivételt teremtsünk - a 24 óra elteltével történő törléselőírásával - arra az esetre, ha a légi járat adataira a vámhatóságnak a bűnüldözési feladatai végrehajtásához már nincs szüksége.

A Vtv. 16. §-a (4) bekezdésének módosítására a Magyar Szénhidrogén Készletező Szövetség - a behozott kőolaj és kőolajtermékek biztonsági készletezéséről szóló 1993. évi XLIX. törvény által előírt feladatokon túl - a földgáz biztonsági készletezéséről szóló 2006. évi XXVI. törvényből adódó kötelezettségek ellátásához is szükséges a Vám- és Pénzügyőrség által nyilvántartott, a földgáz behozatalával kapcsolatos, vámtitoknak minősülő információk megismerése.

Indokolt továbbá a Szövetség neve helyett a „kőolaj, kőolajtermék és földgáz biztonsági készletezésével összefüggő feladatokat ellátó szerv” fordulat használata, annak érdekében, hogy a Szövetség nevének jövőbeni változása, vagy a feladatok esetleges áthelyezése esetén ne legyen szükség a jogszabályhely újbóli megnyitására.

Az u) pont az FVM jelzése alapján, hatóságok közötti adatcserére ad lehetőséget.

A Vtv. 16. §-a (5) bekezdésének módosításának indoka: az 1992. évi LXIII. törvény (Avtv.) szerint csak akkor lehet továbbítani személyes adatot, ha az érintett hozzájárul, vagy tv. erre felhatalmaz. Most sem a Közösségi Vámkódex sem a Vtv. nem ad felhatalmazást erre. Bár vannak uniós keretszabályok, pl. 515/97/EGK rendelet, EU szerződés K. 3 cikk, de ezekben az adatátadás célhoz és feltételhez kötött, emiatt egyelőre nem lehet átadni az adatokat. A személyes adatokat is tartalmazó adattovábbítást tv-szinten szükséges szabályozni. Ilyen adatkezelésre, illetve továbbítására lesz szükség például a több tagállamban vámmal kapcsolatos tevékenységet végző gazdálkodó által benyújtott AEO kérelmek „véleményezése” során a tagállami vámhatóságok között.

A Vtv. 16. § jelenlegi (7) bekezdéséhez: Jelenleg a magyar vámigazgatás olyan külkereskedelmi forgalmi adatot küldhet meg harmadik országba, amely a Központi Statisztikai Hivatal révén nyilvánosan megismerhető, vagyis azokat, amelyek a vámokmányokon szereplő adatok feldolgozásakor a vámszervezetnél keletkeznek és egyedi /személyre, cégre vonatkozó/ azonosításra nem alkalmasak, illetve alkalmatlanná lettek téve. (pl. termék felsorolás, összesített érték, súly, stb. az egyeztetett időszakonkénti bontásban).

Személyes és egyedi adatot jelenleg akkor küldhet, amennyiben az adatkérő vámszerv az adatvédelem feltételeinek eleget tesz. Az adatvédelem kifejezés viszont az Avtv.-re utal, melynek hatálya kizárólag a természetes személyekre terjed ki. Indokolatlan a gazdálkodók vámtitkot tartalmazó egyedi adataira kiterjeszteni az Avtv. hatályát, ahelyett, hogy a vámtitok biztonságos kezeléséről rendelkeznénk. A Vtv. 16. § (7) bekezdésének a módosítása lehetővé tenné a személyes adatot nem tartalmazó vámtitok (pl. gazdasági társaságok, más jogi személyek forgalmának) továbbítását, mellyel azok ellenőrizhetővé, kicserélhetővé válnának, de a természetes személlyel kapcsolatba hozható egyedi adatok továbbra is kizárólag a személyes adatok védelméről és a közérdekű adatok nyilvánosságáról szóló nemzeti rendelkezések betartásával továbbíthatók.

A Vtv. 16. §-a új (10) bekezdése lényegében a 70. § (6) bekezdésében található rendelkezés áthelyezése kis tartalmi módosítással, tekintve, hogy a korábban a nemzetközi segítségnyújtásnál szereplő rendelkezés - mivel adatkezelésre vonatkozik - rendszertani okból ide való.

A 122. §-hoz

Az (1) bekezdésben foglalt módosítás indoka az, hogy jelenleg törvényi szinten nem rendezett azon kérdés, hogy vámszerv hivatalból indult eljárásban kiadhat-e VPID számot. A probléma megoldást találna a Vtv. 17. §-ának jelen kiegészítésével.

A (2) bekezdésben foglalt módosítás pedig a vámhatóság adminisztrációs terheit csökkentő szabály, hogy a vámhatóság mérlegelhesse, hogy a VPID szám kiadásához szükséges adatok okmányszerű igazolását megköveteli-e.

A 123. §-hoz

Az 1000 Euro minimum biztosíték törlését célozza a módosítás. Szabad forgalomba bocsátás esetén felmerülő vámtartozás összegét indokolt figyelembe venni és fontos meghatározni a vámeljárás fajtáját.

A 124. §-hoz

A határozattokkal kapcsolatban alapvető követelmény, hogy az eljárási szabályoknak teljes mértékben megfelelő hitelesítés (a közhitelesség bizonyítása érdekében) kerüljön alkalmazásra. Az elektronikusan hozott döntések (határozat, végzés) esetében a hitelesítések vonatkozásában kötelező előírás az, hogy az elektronikusan előállított dokumentum minősített elektronikus aláírást tartalmazzon [Ket. 72. §, 162. § és a polgári perrendtartásról szóló 1952. évi III. törvény (a továbbiakban: Pp.) 195. §]. Az eljárási szabályok értelmében a határozatokon külön-külön kellene elhelyezni a minősített elektronikus aláírásokat. A hatályos jogszabályi környezet - Ket. 162. §-a, valamint az elektronikus ügyintézés részletes szabályairól szóló 193/2005. (IX. 22.) Korm. rendelet - azonban lehetővé teszi, hogy tömegesen hozott döntések esetében - egyszerűsítésként - személy által felügyelt automatizált aláírás alkalmazzon a hatóság. Az automatizált aláírás alkalmazása gyorsítja az eljárás menetét, illetve támogatja az automatizált egyedi döntéseket.

A 125. §-hoz

A Vtv. 56. §-ában foglalt, a végrehajtási eljárásra vonatkozó vámjogi szabályok szerint a vámhatóság bizonyos végrehajtási cselekményeket foganatosíthat, amennyiben az esedékes vámösszeget és/vagy a nem közösségi adók és díjak összegét az előírt időtartamon belül nem fizették meg.

Ha az azonnali beszedési megbízás, illetve a munkabérből vagy egyéb járandóságból történő letiltás nem, vagy aránytalan hosszú idő múlva vezetne eredményre, a vámhatóság az állami adóhatóságot keresi meg a végrehajtás az ingó, illetve ingatlan vagyontárgyakra történő lefolytatása érdekében.

A Vtv.-ben nem szabályozott kérdésekben a Ket. szabályait kell alkalmazni, s mivel a Vtv. a vámhatóság által folytatott végrehajtási cselekményekre nézve nem mondta ki adók módjára behajtandó köztartozások beszedésére vonatkozó szabályok alkalmazását.

Ugyanakkor a végrehajtási eljárásnak az adóhatóság általi továbbfolytatására (ingó, és ingatlan vagyontárgyakra folytatott végrehajtásra) már az adók módjára behajtandó köztartozások beszedésére vonatkozó szabályok, azaz az Art.-ben foglalt szabályok alkalmazását rendeli a Vtv.

Annak érdekében, hogy a végrehajtási eljárások során egységes szabályok kerüljenek alkalmazásra, szükséges a vámhatóság általi végrehajtásra is az Art. szabályait alkalmazni, mivel a vám közvetett adó jellege miatt megfelelőbb a végrehajtására az ugyancsak pénzfizetési kötelezettség adótartozásra vonatkozó Art. szabályokat alkalmazni, mint a Ket. általános - sok esetben a határidőre nem teljesített vámfizetési kötelezettségre nézve nem releváns - végrehajtási szabályait.

Emellett a módosítás eredményeként biztosított lesz a vámfizetési kötelezettség határidőre történő teljesítésének elmulasztása esetén felszámítandó késedelmi kamat végrehajtása is, mivel az Art. 145. § (3) bekezdése értelmében az adótartozás után felszámított pótlék, kamat az adótartozásra vonatkozó végrehajtható okirat alapján hajtható végre; ilyen szabályát a Ket. nem tartalmaz.

Végül az újonnan bevezetésre kerülő vámigazgatási bírság megfizetésének biztosítás a érdekében szükséges a végrehajtási eljárás hatályát erre a fizetési kötelezettségre is kiterjeszteni.

A 126. §-hoz

A hatályos nemzeti vámtörvény (Vtv.) az úgynevezett „jogellenes forgalomba hozatalt”, azaz azon eseteket amikor a vámtartozás a vámkódex 202-205. és 210-211. cikkei alapján keletkezik akként szankcionálja, hogy a hatályos Vtv. 57. §-ának b) pontja ezen magatartások miatt kiszabott „büntetőkamatot” a vámkódex 232. cikkében szereplő kamathoz rendeli. A vámkódex 232. cikkét értelmezve azonban csak akkor kerülhet felszámításra kamat, ha a fizetendő vámösszeget nem fizették meg az előírt határidőn belül, így a jogellenes forgalomba hozatal ténye érdemben nem szankcionálható. A vámigazgatási bírság ezentúl megfelelő szankciót nyújt ezen esetre is, így ezen „büntetőkamatnak” a kamat szabályai közé erőltetésére már nincs szükség.

A 127. §-hoz

A közösségi joggal való összhang (ld. vámkódex 221. cikk - utólagos könyvelésbe vétel) érdekében azon szabály „visszaállítása”, hogy a felettes szerv vagy bíróság által el nem bírált jogsértő határozatát a vámhatóság a vám- illetve a adójogszabályokban foglalt elévülési időn belül módosíthatja, visszavonhatja. Az adójogszabályokon belüli elévülési időn módosítás természetesen a vámmal együtt kiszabott nem közösségi adókat megállapító határozatra vonatkozik. Az Art.-vel való ellentmondás csak látszólagos, hiszem a vámjogi folyamat az ügyfél által benyújtott EV-re elfogadásakor hozott vámhatósági határozattal kezdődik, míg az Art. szerint ilyen „első határozat” nincs, csak az első adóhatósági ellenőrzés utáni határozatra vonatkozik az ügyfél terhére való módosítás 1 év utáni tilalma. A vámjogban az ügyféli garanciát az utólagos ellenőrzés utáni újabb határozat esetére lehet kimondani, amelyet a Vtv. 60. § (4) bekezdése tartalmaz. Emellett a Vtv. 60. § (2) bekezdése az Art. mintájára bevezeti az ún. „részjogerő” intézményét.

A 128. §-hoz

A vámigazgatási eljárásban fennálló kötelezettségek elmulasztása, megszegése esetére önálló szankció kidolgozása, a csatlakozás előtti vámjogból ismert vámigazgatási bírságra vonatkozó rendelkezések alapul vételével. A korábbi szabályozás csatlakozáskori átvételére azért nem került sor, mert vizsgálatot igényelt, hogy a vámjog közvetlen közösségi hatáskörbe kerülése a szankcionálás területére is kiterjed-e. A Modernizált Vámkódex kidolgozása során végzett közösségi munkacsoporti munka során meggyőződtünk arról, hogy a közösségi és nemzeti vámjogszabályokban foglalt kötelezettségek elmulasztása, megszegése esetére önálló szankció kialakítása a tagállamok saját hatáskörébe tartozik. A vámhatóság utólagos ellenőrzési tevékenysége során azt tapasztalta, hogy a jelenlegi szankciók (a Vtv. utólagos ellenőrzési szabályai között, illetve a Ket.-ben szereplő eljárási bírság, valamint a Vtv. 57. §-ának b) pontja szerinti késedelmi pótlék) sem büntetési jellegüket, sem a megelőzés ösztönzését tekintve nem hatékonyak. A csatlakozás előtt hatékony szankcióként alkalmazott vámigazgatási bírság jogintézményének - a jelenlegi viszonyokhoz igazított - visszaállítása egyrészt preventív hatással lesz, másrészt az ügyfelek jogkövető magatartását is jobban kikényszeríti.

A 129. §-hoz

A tagállamok közigazgatási hatóságai közötti kölcsönös segítségnyújtásról, valamint a vám- és mezőgazdasági jogszabályok helyes alkalmazásának biztosítása érdekében e hatóságok és a Bizottság együttműködéséről szóló, a Tanács 515/1997/EK rendelete ugyanis nem tartalmaz rendelkezést

a) a behozatali és kiviteli vámok beszedésére,

b) az áruk kivitelekor beszedett vámok és más jogcímen beszedett összegek visszatérítésére vagy megtérítésére, valamint

c) az áruforgalom tilalmára és korlátozásaira

vonatkozóan, a módosítás indoka tehát az, hogy egyértelművé váljon miszerint az 515/1997/EK rendelet a Vtv. 69. § (1) bekezdés az a)-c) pontokban jelölt esetekre nézve alkalmazandó.

Ezzel a nevesített egyezmény alkalmazása szempontjából is nyilvánvalóvá válna, hogy a tagállamok között éppúgy nem terjedhet ki a vámigazgatási segítségnyújtás a bűnügyi segítségnyújtásra. Ez a kitétel teremtené meg az összhangot a Magyar Köztársaság adatvédelmi, nemzeti szabályozásával, másrészt kizárólag ezzel a kitétellel együtt nem terjedne túl a Vtv. tárgyi hatályán.

A 130. §-hoz

A Vtv. 75. §-a (1) bekezdésének korábbi b) pontja szerint az Európai Unióhoz történő csatlakozást megelőző időszakra vonatkozóan végzett ellenőrzéseknél - ideértve az utólagos ellenőrzéseket is - jelen törvénnyel hatályon kívül helyezett vámjogszabályok rendelkezései alkalmazandók a vámterhet, kamatot, késedelmi pótlékot, bírságot és az elévülést illetően. A keletkező bevételeket a Magyar Köztársaság javára kell érvényesíteni.

A vámjogi elévülést illetően azonban jogbizonytalanságot okozott, hogy a csatlakozás előtti Vtv. csak a vámteher elévüléséről rendelkezett törvényi szinten, a túlfizetés és tartozatlan fizetés elszámolás után fennmaradó összege, a vámbiztosíték-maradvány és a beazonosítatlan tételek elévüléséről nem, ezekre csak végrehajtási rendeleti szabály vonatkozott. Így jogi szabályozásra annak érdekében van szükség, hogy az elévülés garanciális szabályait ezen területekre is megfelelő jogforrási szinten teremtsük meg. Tartalmi korrekció pedig az ezen tételek elévülése kezdetének a hitelt érdemlő ügyféli tudomás - szerzéshez rendelése, hiszen az ügyféltől ezen időponttól várható el a visszajáró tételek rendezésében való aktív közreműködés.

A módosítás - mindhárom tárgykört érintve - az elévülés kezdetét, idejét és következményét kimondó rendelkezéseket tartalmazza.

A korrekció ma már csak akként hajtható végre, ha a korábban hatályos nemzeti Vtv. 75. §-ába kerülnek be az elévülés kiterjesztésére vonatkozó konkrét rendelkezések, hiszen a már hatályon kívül helyezett jogszabályt nem lehet utólag „korrigálni”.

Annak érdekében, hogy a már folyamatban lévő, a csatlakozás előtti időszakra vonatkozó ellenőrzéseknél is kizárható legyen a jogbizonytalanság, illetve, hogy a jelen módosítással megállapított, az ügyfelekre nézve kedvezőbb elévülési szabályokat lehessen ott is alkalmazni, szükséges kimondani a megállapított szabályok a folyamatban lévő ügyekben történő alkalmazását.

A 131. §-hoz

Felhatalmazó rendelkezés az engedélyezett gazdálkodóstátuszra vonatkozó részletszabályok (pl. ellenőrzés során történő együttműködés szabályai), valamint a vámigazgatási bírságra vonatkozó részletes szabályok kidolgozására.

ÖTÖDIK RÉSZ

A HELYI ADÓKAT, AZ ILLETÉKEKET, A GÉPJÁRMŰADÓT ÉS A LUXUSADÓT ÉRINTŐ MÓDOSÍTÁSOK

IX. Fejezet

A helyi adókról szóló 1990. évi C. törvény módosítása

Általános indokolás

A törvény szerint a helyi adókról szóló 1990. évi C. törvény (a továbbiakban: Htv.) módosításának legfontosabb eleme, hogy 2009. január 1-jétől a helyi építmény- és telekadó alapja a számított érték lesz. E változás megvalósítása érdekében bekerül a helyi adótörvénybe egy adóztatási célú értékelési módszertan, így az építményadóban és a telekadóban valós lehetőség nyílik az önkormányzatok számára, hogy az ingatlanokat azok értékéhez igazodóan adóztassák.

A módosítás nem érinti a helyi adók szerkezetét, új adót nem vezet be, mindösszesen az építmény- és telekadóban eszközöl adóalap-változtatást. Továbbra sem lesz tehát kötelező működtetni az építmény- vagy telekadót, az önkormányzat dönthet az adó mértékéről, sőt mentességeket, kedvezményeket is megfogalmazhat rendeletében.

A módosítás által valós lehetőség nyílik az igazságosabb ingatlanadóztatásra azzal, hogy a jelenlegi korrigált forgalmi érték szerinti adóalap adóztatás rendje megújul, s egyúttal a m2 szerinti adóalap alkalmazásának lehetősége megszűnik. A hatályos szabályozás ugyanis bár lehetővé teszi a korrigált forgalmi érték szerinti adóztatást, mindösszesen 4 település alkalmazza az adóalap-megállapítás ezen formáját. Ennek oka nem utolsósorban az, hogy nincs megfelelő értékelési módszertan az ingatlanok tömeges, vitathatatlan, egyszerű, olcsó és áttekinthető adóztatási célú értékének meghatározására. A törvény ezen értékelési módszertan törvénybe iktatásával pótolja e hiányt, melynek során építkezik a luxusadóról szóló2005. évi CXXI. törvénybe (luxusadó tv.) iktatott értékelési módszertanra, illetve annak gyakorlati működésére. Az építmény- és a telekadóban a számított értékalapú adóztatás lehetősége mellett tovább él a magánszemély kommunális adója és az üdülőépület utáni idegenforgalmi adó is. A törvény tehát az önkormányzat döntésére bízza, hogy 2009. évtől él-e a törvény által felkínált igazságosabb ingatlan adóztatás lehetőségével.

Említést érdemel, hogy az építményadóban a műemléképületek felújítását három évre szóló építmény-adómentességgel ösztönzi a törvény.

Ezen túlmenően jogalkalmazást segítő, könnyítő intézkedések is megjelennek a helyi adótörvény módosításában, melyek elsődleges célja az adórendszer egyszerűsítése, az adminisztráció csökkentése.

Részletes indokolás

A 132. §-hoz

A törvény - kiegészítve a hatályos szabályozást - különös súllyal hívja fel a települési önkormányzat figyelmét, hogy a lakások adóztatása esetén - többek között - milyen szempontok szerint lehet adóelőnyt (adómentességet vagy adókedvezményt) nyújtani. Ez természetesen nem jelent jogalkotási kötelezettséget, az önkormányzat rendeletalkotási mozgástere nem szűkül. Továbbra is dönthet úgy, hogy nem kíván mentességet, kedvezményt rendeletbe iktatni vagy éppenséggel - a helyi sajátosságok okán - más szempontok szerinti adóelőnyt fogalmaz meg.

A 133. §-hoz

A hatályos szabályozás az önkormányzati adómegállapítási korlátok rögzítésénél - a különböző adóalapok eltérő sajátosságaira figyelemmel - eltérően szabályozza az önkormányzatok adóztatási mozgásterét az alapterület szerinti, illetve a korrigált forgalmi érték szerinti adóztatás esetében. A törvény - összhangban a helyi építmény-, és telekadóban- bevezetendő egyetlen adóalap-konstrukció szabályozással - ezt a különbségtételt megszünteti.

A törvény ugyanakkor továbbra is rögzíti, hogy az iparűzési adóban és a vállalkozók kommunális adójában az egész településre csak egyféle adómérték alkalmazható. Az építmény- és telekadó esetében pedig a lakások esetén és a lakáshoz tartozó telkek esetén egyféle, a többi építmény és telek esetén pedig szintén csak egyféle adómértéket lehet a rendeletben megállapítani.

A 134. §-hoz

A törvény - a jogalkalmazás során felmerülő jogértelmezési nehézségeket kiküszöbölendő - egyértelműsíti azt a ma is hatályos szabályozást, hogy ha az adótárgynak több tulajdonosa van, akkor - az erre irányuló megállapodás megkötése után - minden tulajdonos az ő nevükben az adóalanyisággal kapcsolatos jogokat és kötelezettségeket - az erre irányuló írásos megállapodás megkötése után - egy tulajdonos-adóalany is gyakorolhatja.

A 135. §-hoz

A törvény ösztönzi a műemléképületek felújítását azzal, hogy három adóév adójára vonatkozó mentességet irányoz elő.

A törvényi mentesség azonban csak azon felújítások esetén vehető igénybe, melyet a 2008. január 1-jét követően kiadott építési engedély alapján kezdenek meg. A mentességet az építési engedély jogerőre emelkedését követő évtől, három egybefüggő adóévben lehet igénybe venni. Ehhez kapcsolódóan a törvény meghatározza a felújítás fogalmát is, mely szerint ide csak az az általános javítás tartozik, amelyik vagy az épület egészét vagy több főszerkezeti elemét és homlokzatát érinti és ezzel teljesen visszaállítja az épület esztétikai állapotát és legalább eredeti műszaki állapotát.

A törvény előírja, hogy az adózó a mentességre való igényét be kell jelentse az adóhatósághoz, amely ez alapján a kérelmet nyilvántartásba veszi, az adót évente megállapítja, s a követelést jelzáloggal biztosítja.

A törvény szerint az adóhatóság az adómentesség lejártát követő év január 30-ig közvetlenül megkeresi a műemlékvédelmi hatóságot, azzal, hogy igazolja a felújítás megtörténtét, időpontját. Az adóhatóság a műemlékvédelmi hatóság igazolása alapján a külön nyilvántartott, de meg nem fizetett adót - a felújítás időben való megtörténte esetén - törli vagy - a felújítás elmaradása esetén - a kamatokkal együtt határozatban előírja, amit az adózónak a határozat jogerőre emelkedését követően kell megfizetnie.

A törvény a felszámítandó kamat nagyságát és annak számítási módját illetően visszautal a Htv. 14/A. §-ának (1) bekezdésére. E szerint kamatok alatt a mindenkori jegybanki alapkamatot kell érteni, a kamatot pedig a késedelmi pótlék számításának módjával azonosan kell számítani.

A 136. §-hoz

A hatályos szabályozás értelmében az építményadó alapja - az önkormányzat képviselő-testülete döntésének függvényében - vagy az adótárgy épület m2-ben számított hasznos alapterülete, vagy korrigált forgalmi értéke. A m2 alapú adóztatásban ugyanakkor nem igazán testesül meg a vagyonarányos közteherviselés alkotmányos alapelve, tekintve, hogy kizárólag az épület nagyságát kell az adóalap-számításnál figyelembe venni, ami az esetek többségében nem tükrözi annak értékét (egy „nagyobb” épület nem feltétlenül értékesebb, mint egy kisebb alapterületű). A korrigált forgalmi érték szerinti adóalap-megállapítás pedig nem népszerű (jelenleg mindösszesen 4 település alkalmazza), szabályai nem kidolgozottak, s valójában egyedi, tehát költséges érték-megállapítást tételez fel. Nincs tehát megfelelő értékelési módszertan az ingatlanok tömeges, vitathatatlan, egyszerű, olcsó és áttekinthető adóztatási célú értékének meghatározására. Ezen hiátus pótlására a törvény - 2009-től - egy értékelési módszertant iktat törvénybe, az építményadó (és a telekadó) alapja pedig az adótárgy ún. építmény számított értéke lesz.

Az adóztatási célú értékelési módszertan nem a pontos forgalmi érték, piaci ár megállapítására szolgál, hanem arra, hogy az ingatlanok egymás közti érték-arányait az adóalapban érvényre juttassa. Természetesen az adóztatási célú érték (a számított érték) nem szakad el a forgalmi értéktől, mert az a visszterhes vagyonszerzési illetékezés során nyert adatokon alapszik. Az adóztatási módszertan tehát biztosítja, hogy az ingatlanok egyedi - azaz a hatóság általi helyszíni szemlés - értékelésére ne legyen szükség.

A 137. §-hoz

Az adófizetők teherviselő képességére, a korrigált forgalmi érték szerinti adóztatásra irányadó hatályos törvényi felső mértékre, a nemzetközi tapasztalatokra tekintettel, valamint különös figyelemmel arra, hogy a lakás nemcsak vagyontárgynak tekinthető, hanem a legtöbb esetben a lakhatás feltételének is, a törvény szerint a lakóingatlanokra, azaz a lakásokra 0,5%-os maximális mértéket, az egyéb építményekre pedig 1,5%-os törvényi felső mértéket irányoz elő.

A hatályos szabályozás szerint a korrigált forgalmi érték (ami a forgalmi érték fele) szerinti adóztatás esetén az adó mértéke 3%, a törvény szerinti számított érték pedig a forgalmi értékhez áll közel. Így a törvény szerinti 1,5%-os törvényi felső mérték nem jelent sem szűkebb, sem tágabb adóztatási mozgásteret az önkormányzat számára. A lakásokra vonatkozó kedvezményes adókulcs-meghatározás - a fent említetteken túlmenően - azon adóztatási tapasztalatokra is hagyatkozik, melyek szerint a lakásokat az önkormányzatok az építményadóban alig adóztatják (kb. 2 Mrd Ft származik a lakások építményadójából).

A 138. §-hoz

A törvény a hatályos szabályozáshoz képest újraszabályozza a telekadó kötelezettség keletkezésére, változására, megszűnésére vonatkozó szabályokat.

A törvény egyfelől összhangot teremt a hatályos építményadó-szabályozással - mely szerint az építmény első félévben történő megsemmisülése, lebontása esetén az építmény-adókötelezettség megszűnik a félév utolsó napján - s rögzíti, hogy telek-adókötelezettség az építmény megsemmisülése, lebontása esetén a megsemmisülést, lebontást követő félév első napján keletkezik. Másfelől az adókötelezettség keletkezésének esetei között említi a földterület belterületbe vonásáról szóló önkormányzati határozat közzétételét, továbbá a telek művelés alól való kivonását és/vagy művelési ág törlését. A törvény értelmében ezen esetekben is a változást követő félévtől áll be az adókötelezettség.

A törvény - összefüggésben a telekadó kötelezettség keletkezésére vonatkozó szabályokkal - az adózók számára kedvező módosítást tartalmaz akkor, amikor - áttörve a jelenleg „élő” éves szabályt - kimondja, hogy a telek külterületté minősítése, illetve művelési ágba sorolása és mezőgazdasági művelésbe vonása félévének utolsó napján az adókötelezettség megszűnik.

A törvény arról is rendelkezik, hogy minden egyéb változást (pl.: építési övezeti besorolás változása) annak bekövetkeztét követő év első napjától kell figyelembe venni, az adókötelezettség szempontjából.

A 139. §-hoz

A törvény szerint - 2009-től - a telekadó alapja a telek számított értéke lesz, hasonlóan az építményadó alapjához.

A 140. §-hoz

Az építményadó törvényi felső mértékénél leírt szempontokat érvényesíti a törvény akkor, amikor a telekadó adómaximumát határozza meg. E szerint a lakáshoz tartozó telkekre (lakást tartalmazó telkek), telekhányadokra 0,5%-os maximális mérték, az egyéb telkekre, telekhányadokra pedig 1,5%-os törvényi felső mérték vonatkozna. Ezzel összefüggésben a törvény a Htv. értelmező rendelkezései között definiálja a lakáshoz tartozó telekhányad fogalmát

A 141. §-hoz

Tekintettel arra, hogy a törvény szerint az építmény- és telekadóban az önkormányzat jogot nyer az ún. számított értékalapú - azaz a jelenlegi korrigált forgalmi értékhez (mely tulajdonképpen nem más, mint a valós forgalmi érték 50%-a) képest az adótárgy valós értékét inkább kifejező, ahhoz közelítő - adóztatásra, szükségessé válik a számított érték fogalmának, illetve kalkulálási módjának jogszabályi rögzítése. A számított érték alapú adóztatás tulajdonképpen azt jelenti, hogy egy adóztatási célú értékelési módszertan segítségével - az adóalanynak az ingatlan főbb paramétereiről adott bevallása alapján - az adóhatóság állapítja meg a számított értéket, az adóalapot.

Az adóztatási célú értékelési módszertan nem a pontos forgalmi érték, piaci ár megállapítására szolgál, hanem arra, hogy az ingatlanok egymás közti érték-arányait az adóalapban érvényre juttassa. Természetesen az adóztatási célú érték (a számított érték) nem szakad el a piaci értéktől, mert az a visszterhes vagyonszerzési illetékezés során nyert adatokon alapszik. Az adóztatási módszertan tehát biztosítja, hogy az ingatlanok egyedi - azaz a hatóság általi helyszíni szemlés - értékelésére ne legyen szükség.

Az értékelés folyamata a törvény szerint a következő. Az Országgyűlés a helyi adótörvénybe iktatandó 1. számú mellékletben - megyénként és azon belül település-típusonként, a fővárosban kerületenként - rögzíti az egyes ingatlanfajták (egylakásos lakóépületben lévő lakás, többlakásos lakóépületben és egyéb épületben lévő lakás, üdülőépület, kereskedelmi egység, egyéb nem lakás céljára szolgáló épület, telek) típusingatlanainak fajlagos forgalmi értékhatárait. Ezen országos érték-térkép alapján (a rögzített alsó és felső határok közötti értékben) a települési önkormányzatok, fővárosban a kerületi önkormányzat - szükség esetén - értékövezetek kijelölésével határozzák meg ingatlan-fajtánként az ún. típusingatlan irányadó fajlagos forgalmi értéket, azaz települési érték-térképet alkotnak.

A települési, településrészi (övezeti) fajlagos forgalmi érték meghatározásához (és értelemszerűen az övezeti besoroláshoz) a települési önkormányzat adóhatósága a vagyonszerzési illetékügyekben illetékes állami adóhatóságtól kérhet a településen a megkeresést megelőző 18 hónapon belül ténylegesen végbement ingatlan-forgalmi ügyletekről adatokat, úgymint az eladásra került ingatlan címe, alapterülete, eladási ára. A törvény értelmében az adatkérés a visszterhes ügyeletben részt vevő személyek személyes adataira nem terjed ki. (Az értékesítést megelőző 18 hónap értékadatai segítséget nyújthatnak az adóhatóságnak abban, hogy ne csak egy pillanatnyi állapotot vegyen figyelembe a települési fajlagos forgalmi érték-meghatározás előkészítésénél, hanem az előző másfél év árváltozásaira figyelemmel, alapos mérlegelés alapján tegyen javaslatot ingatlan-fajtánként az átlagértékekre az önkormányzat jogalkotó szerve számára.)

Az is előfordulhat, hogy egy településen a megkeresést megelőzően 18 hónapig nem volt ingatlan-forgalom. Ekkor az állami adóhatóság nem konkrét adás-vételi adatokat közöl, hanem a hasonló adottságú települések forgalmi adataiból a típusingatlan települési fajlagos forgalmi érték-adatát közli az önkormányzati adóhatósággal. Mindezeken túlmenően, az önkormányzati adóhatóság rendelkezésére is állhat külön érték-adatbázis, hiszen a jegyző állítja ki az adó- és értékbizonyítványokat, valamint az önkormányzat - ingatlanvagyona révén - maga is részese a helyi ingatlanpiacnak. Arról sem szabad megfeledkezni, hogy a polgármesteri hivatal adóügyi munkatársai, a képviselőtestület tagjai ismerik a helyi viszonyokat, így kellő ismerettel kell bírjanak a helyben kialakult ingatlanárakról.

Ezen információk alapján az önkormányzati adóhatóság kimunkálja a települési értékövezeteket, és az értékövezetekben ingatlan-fajtánként a típusingatlan fajlagos forgalmi értékét.

Az önkormányzat képviselő-testülete - a jegyző előterjesztése alapján, azt esetlegesen módosítva - az értékövezeteket és az irányadó, ingatlan-fajtánkénti fajlagos forgalmi értékeket (értékövezetek esetén értékövezetenként) két adóévre az adórendeletben rögzíti.

Ezt követően az adóköteles ingatlanok tulajdonosai bevallást nyújtanak be az ingatlan adatairól, mely - az alapterület és az ingatlan fajtájának feltüntetése mellett - tartalmazza az ingatlan értékmeghatározásnál figyelembe veendő fizikai jellemzőket is. Ezen értékbefolyásoló fizikai jellemzők például: az épület kora, falazata, komfortfokozata, fűtési módja, szobái száma, többlakásos lakóépületnél a lakás tájolása, épületen belüli megközelítése. Valamennyi fizikai jellemzőhöz tartozik több korrekciós tényező, melynek mértéke 1 vagy 1-nél nagyobb vagy kisebb, attól függően, hogy az adott konkrét fizikai jellemző mennyire befolyásolja (növeli vagy csökkenti) az ingatlan forgalmi értékét. A korrekciós tényezőket a helyi adótörvény törvény szerint beiktatandó új, 2. számú melléklete tartalmazza.

A bevallások beérkezését követően az önkormányzati adóhatóság feldolgozza az adatokat, kiszámítja a számított értéket és a fizetendő adót, majd azt - a hatályos szabályoknak megfelelően - határozatban közli az adózóval. A jogerős határozat alapján két részletben, adóév március 15-ig, illetve szeptember 15-ig esedékes az adó.

A törvény értelmében az adóalap és az adó számítása egyszerű, hiszen az valójában csak egy többtényezős szorzat eredményeként áll elő. Az adóalap (számított érték) az alapértékből indul ki, mely nem más, mint a településre, azon belül értékövezetre rendeletben ingatlan-fajtánként megállapított fajlagos forgalmi érték és az ingatlan alapterületének szorzata. Ez a szám mutatja meg, hogy az azonos értékövezetben lévő, de eltérő alapterületű ingatlanok értéke mennyiben különböző. Az alapértéket lefelé vagy felfelé térítik el a korrekciós tényezők. A korrekciós tényezők tehát az adóalapban érvényre juttatják a két azonos értékövezetbe tartozó, azonos alapterületű, azonos fajtájú ingatlan érték-különbözőségét attól függően, hogy mennyiben térnek el az egyes fizikai jellemzők egymástól (pl.: két azonos alapterületű, azonos falazatú, azonos komfortfokozatú, azonos fűtési módú, de eltérő korú családi ház esetén, az új építésű ingatlan és a 35 éve épült ingatlan adóalapja között 20%-os a különbség).

Figyelemmel arra, hogy az értékelés folyamata jogszabályban (törvényben) rögzített, s szintén jogszabály (önkormányzati rendelet) határozza meg a fajlagos forgalmi értéket és az értékövezeteket, ezért az adó alapja csak akkor fellebbezhető meg alapos okkal, ha a számítás során az adóhatóság számítási hibát követett el. Tömeges jogvitákra - mely az értékre vonatkozna - tehát nem kell számítani, ellentétben például azzal, ha az adóalap - egyébként rendkívül nagy költségráfordítással - ún. egyedi értékelés során kerülne meghatározásra.

A törvény leszögezi, hogy az ingatlan fajtájának meghatározásakor - főszabály szerint - az ingatlan-nyilvántartásban feltüntetett állapot az irányadó. Amennyiben az épület megnevezését az ingatlan-nyilvántartás nem tartalmazza vagy az ingatlan-nyilvántartási bejegyzés alapján az ingatlan fajtája egyértelműen nem állapítható meg, akkor az épületre kiadott legutolsó használatbavételi, fennmaradási engedély alapján, használatbavételi, fennmaradási engedély nélkül használatba vett épület esetén az építési engedély alapján kell megállapítani az ingatlan fajtáját. Akkor is a legutóbb kiadott használatbavételi, fennmaradási engedély alapján kell megállapítani az ingatlan fajtáját, ha az engedély és az ingatlan-nyilvántartási állapot eltérő.

A 142. §-hoz

A törvény a számított érték alapú adóztatás 2009. évi bevezetésére tekintettel, a jogalkalmazást elősegítendő, a Htv. hatályos értelmező rendelkezéseinek kisebb korrekcióját foglalja magában, illetve a számított érték alapú adóztatáshoz szükséges új fogalmak bevezetéséről is rendelkezik, továbbá az iparűzési adóval összefüggő néhány fontos fogalmat korrigál.

Ennek megfelelően - 2009. január 1-jei hatálybalépéssel - a törvény újraszabályozza az építmény, az épület, a lakás, a hasznos alapterület, a kiegészítő helyiség, az üdülő fogalmát. E körben kiemelendő, hogy a törvény a korábbi - adómentes és meglehetősen elavult épületfajtákat tartalmazó - kiegészítő helyiség fogalmát szétválasztja, bővíti. A törvény szerint a kiegészítő helyiség a lakáshoz tartozó pince és padlás. Új fogalomként határozza meg a törvény a lakáshoz tartozó melléképület, melléképületrész fogalmát, mely lényegében a lakáshoz tartozó tárolóépületeket, tároló-helyiségeket foglalja magában, ha azok nem képezik a lakás részét. A kiegészítő helyiség és a lakáshoz kapcsolódó melléképület, melléképületrész területét nem kell a hasznos alapterületbe számítani, azaz ezen terület után nem kell építményadót fizetni. A törvény rögzíti azt, hogy nem tekinthető kiegészítő helyiségnek vagy melléképületnek, melléképületrésznek a gépjárműtároló.

A számított érték meghatározásával kapcsolatban a törvény új fogalomként határozza meg többek között a kereskedelmi egység az egyéb nem lakás céljára szolgáló épület, a típusingatlan fogalmát.

A helyi iparűzési adó esetén a törvény korrigálja az építőipari tevékenység, a telephely, a közszolgáltató szervezet és a közvetített szolgáltatás értéke fogalmát.

A gáz- és villamosenergia-szolgáltatási rendszer közösségi jogrendszer által elvárt átalakítása okán a törvény rögzíti, hogy a jelenleg vezetékes gáz- és villamosenergia-szolgáltatók esetében használt telephely fogalom (telephely a szolgáltatás-nyújtás helye) a jövőben az ügyfelekkel közvetlen kapcsolatot fenntartó egyetemes, illetve közüzemi szolgáltató engedélyes, továbbá az elosztói hálózati engedélyes esetében legyen alkalmazandó (így biztosítható, hogy az érintett települések bevétele ne változzék).

A törvény értelmében az ún. feltételes helyi adómentességgel eredetileg elérni kívánt cél (azaz kizárólag a non profit illetve az elsősorban közszolgáltatási, azaz önkormányzati alapellátási tevékenységet végző szervezetek mentességének biztosítása) megvalósulása érdekében a közszolgáltató szervezet fogalma egyfelől szűkül, másfelől viszont bővül. A törvény szerint ugyanis a helyi és helyközi tömegközlekedési tevékenységet végző is csak akkor minősülne közszolgáltató szervezetnek, ha árbevételének legalább 55%-a a tömegközlekedési, azaz közszolgáltató tevékenységből származik (a hatályos szabályozás szerint nincs árbevételi korlát). A törvény értelmében közszolgáltató szervezetté válik ugyanakkor a vasúti pályahálózatot üzemeltető akkor, ha árbevételének legalább 75%-a e tevékenységből származik.

A jogdíj iparűzési adóalapból történő kétszeres levonhatóságának kiküszöbölése érdekében a törvény a közvetített szolgáltatások értéke fogalmát olyan értelemben módosítja, hogy valamely költség az egyéb feltételek mellett csak akkor számolható el alvállalkozói teljesítés értékeként, ha azzal az adóalany nettó árbevételét jogdíj címén nem csökkentette.

A 143. §-hoz

A számított érték alapú építmény- és telekadó bevezetéséhez szükséges a települési fajlagos átlagértékhatárokat megyei szinten ingatlan-fajtánként meghatározó, illetve az egyes korrekciós tényezőkhöz rendelt szorzók mértékét rögzítő új 1. és 2. számú mellékletek Htv-be iktatása. A Htv. jelenleg hatályos mellékletének számozása - a törvény értelmében - 3. számú mellékletre változik. E módosítások hatálybalépésére 2009. január 1-jétől kerül sor.

X. Fejezet

Az illetékekről szóló 1990. évi XCIII. törvény módosításához

Általános indokolás

Az illetékekről szóló 1990. évi XCIII. törvény (a továbbiakban: Itv.) módosítása alapvetően két nagy témakör köré csoportosítható. Az egyik ilyen terület az adórendszer egyszerűsítése, az adminisztrációs terhek csökkentése. E körbe tartozik az ún. 4 éves feltételes illetékmentesség újraszabályozása, valamint az ingatlanforgalmazási célú vagyonszerzések esetén a továbbértékesítés megtörténtére vonatkozó igazolási kötelezettség eltörlése. Az Itv. módosításának másik nagy szegmense a jogalkalmazás megkönnyítését szolgáló rendelkezéseket öleli fel. Ezek jelentős része az eljárási illetékeket érinti, ezt a közigazgatási hatósági eljárásról és szolgáltatásról szóló törvényhez való alkalmazkodás teszi szükségessé. Az Itv.-ben található eljárási kérdéseket érintően a törvény az illetékfizetésre kötelezettek számára egyszerűbb előírásokat, továbbá néhány, a jogalkalmazást elősegítő új eljárási szabályt fogalmaz meg. E két jelentős terület mellett egyes cégbírósági eljárási illetékek csökkentésére is sor kerül.

Részletes indokolás

A 144. §-hoz

Az Itv. hatályos rendelkezése értelmében a feltételes személyes illetékmentes szervezeteknek a mentesség igénybevételéhez nyilatkozniuk kell arról, hogy a törvényben meghatározott feltételek fennállnak, azaz nem volt társasági adófizetési kötelezettségük a vagyonszerzést megelőző évben. A társasági adóbevallás benyújtásának időpontja előtt azonban a szervezet ezt legfeljebb csak valószínűsíteni tudja. Annak elkerülése érdekében, hogy a valótlan tartalmú nyilatkozata alapján az állami adóhatóság adóbírságot szabjon ki, a törvény értelmében - mivel a beszámoló-készítésre nyitva álló határidő május 31. - június 1. előtt csak arról kell a feltételes illetékmentes szervnek nyilatkoznia, hogy a vagyonszerzés illetékkiszabásra bejelentését, illetve az eljárás megindítását megelőző naptári évre vonatkozóan adófizetési kötelezettsége előre láthatóan nem keletkezik. Adóév július 1-ig pedig az eljáró hatóság felé szankciómentesen jelezheti, ha a nyilatkozatban jelzettek nem teljesültek.

A 145. §-hoz

Mentes az öröklési illeték alól a takarékbetét, valamint a gazdasági társaság tagját megillető vagyoni betét öröklése. Az Itv. ún. 4 éves feltételes illetékmentessége értelmében a lakóházépítésre alkalmas telektulajdon megszerzője, amennyiben a fizetési meghagyás jogerőre emelkedéséig nyilatkozik lakóházépítési szándékáról, és a lakóház az illetékkiszabásra bejelentéstől számított 4 éven belül felépül, az állami adóhatóság a kiszabott, de a megfizetés tekintetében felfüggesztett illetéket törli. Új elemként kerül rögzítésre, hogy az illeték törlésének feltétele immáron nem csupán lakóház, hanem olyan lakóház építése, amelyben a lakás(ok) hasznos alapterülete eléri a településrendezési tervben meghatározott maximális beépíthetőség legalább 50%-át, így kívánva kiküszöbölni azt, hogy egy több hektár nagyságú telek esetén a beépítés megtörténjen egy akár már 50 m2-es lakóház felépítésével.

E mentességi szabállyal összefüggésben az elmúlt évek gyakorlata által kitermelt hiányosságok pótlása érdekében a törvény rendezi a felfüggesztett illeték sorsát azokban az esetekben, amikor több telek vonatkozásában vállalja a vagyonszerző lakóház felépítését, és a telkeket utóbb egyesítteti, ám csupán egy lakóház felépítésére kerül sor, illetve, amikor a vagyonszerző a telket utóbb megosztja, és nem épít valamennyi új telken egy-egy lakóházat.

Előbbi esetben a mentesség feltételét a törvény akkor tekinti teljesítettnek, ha az egyesített telken felépített lakóház vonatkozásában is teljesül az a kritérium, hogy a lakóházban a lakás(ok) hasznos alapterülete eléri a településrendezési tervben meghatározott maximális beépíthetőség legalább 10%-át. Ellenkező esetben valamennyi telek esetén meg kell fizetni az illetéket. Utóbbi esetben azon új telekre kell megfizetni az illetéket, amelyen nem épül lakóház, természetesen mindkét esetben késedelmi pótlékkal növelt összegben.

A 146. §-hoz

Lásd az előző § indokolását.

A 147. §-hoz

Az Itv. hatályos rendelkezése értelmében nem tárgya a visszterhes vagyonátruházási illetéknek az ingatlan tulajdonosának az a vagyonszerzése, mely az ingatlanát terhelő haszonélvezeti jognak a jogosult halála, illetőleg - özvegyi jog esetén - új házasság kötése folytán történő megszűnésével következik be, ideértve a feltétel bekövetkezésétől függő vagy a meghatározott időre kikötött haszonélvezeti jognak a megszűnését a feltétel bekövetkeztével, illetve a meghatározott idő elteltével.

Ugyanakkor a vagyoni értékű jogok közül nem csupán a haszonélvezeti, de a használat joga is megszűnik a jogosult halálával, továbbá feltétel bekövetkezésével, vagy meghatározott idő elteltével, így indokolatlan, hogy a használati jog említett okból történő megszűnése esetén a vagyontárgy tulajdonosát illetékfizetési kötelezettség terhelje. A törvény ezt az anomáliát küszöböli ki.

A 148. §-hoz

Az Itv. hatályos rendelkezése értelmében az ingatlanforgalmazási célú vagyonszerzések kedvezményes illetékkulcsának igénybevételéhez előírt feltételek megtörténtét - legkésőbb a határidő lejártát követő 15 napon belül - igazolni kell. Ingatlanforgalmazó esetén mindez a tulajdonosváltozás ingatlan-nyilvántartási bejegyzéséről szóló határozattal (ennek hiányában az ingatlan-nyilvántartási eljárás megindítását a tulajdoni lapon feltüntetett széljeggyel), az ingatlanok pénzügyi lízingbeadásával foglalkozó vállalkozó esetén pedig a futamidő végén tulajdonjog-átszállást eredményező lízingszerződéssel történik. Amennyiben a fenti módon történő igazolás elmarad, az állami adóhatóság a vagyonszerzésre az egyébként fizetendő és kedvezményes illeték különbözetének kétszeresét a vállalkozó terhére pótlólag előírja.

Tekintettel arra, hogy a továbbértékesítés megtörténtét az állami adóhatóság saját nyilvántartása, illetve az ingatlan fekvése szerint illetékes ingatlanügyi hatóság megkeresése útján is képes ellenőrizni, ezért a bejelentési kötelezettséget a törvény megszünteti.

A 149. §-hoz

Az Itv. szerint a hitelintézet által a pénzügyi veszteség mérséklése, illetve elhárítása érdekében a hitel-ingatlan csereügylet során, továbbá az adósával szembeni felszámolási vagy végrehajtási eljárás útján - legfeljebb hároméves időtartamra - megszerzett ingatlan után fizetendő illeték mértéke az ingatlan - terhekkel nem csökkentett - forgalmi értékének 2%-a.

Méltánytalan azonban az, hogy az ingatlanforgalmazási célú vagyonszerzésekre irányadó szabályoktól eltérően a hitelintézet - a hitelintézeti törvényben is rögzített - 3 éves határidőt szankció nélkül lépheti túl. Éppen ezért a törvény értelmében a jövőben egyfelől a hitelintézetnek a vagyonszerzés illetékkiszabásra történő bejelentésekor nyilatkoznia kell, hogy a vagyonszerzésre - legfeljebb hároméves időtartamra - a pénzügyi veszteség mérséklése, illetve elhárítása érdekében hitel-ingatlan csereügylettel, az adósával szembeni felszámolási vagy végrehajtási eljárás útján került sor, továbbá amennyiben a meghatározott három év elteltét követően az ingatlan értékesítése nem történt meg, a vagyonszerzésre az Itv. 19. §-ának (1) bekezdésében, illetve 21. §-ának (1) bekezdés alapján egyébként fizetendő és az (1) bekezdés szerint megállapított illeték különbözetének kétszeresét a hitelintézet terhére pótlólag előírja. A továbbértékesítés megtörténtét az állami adóhatóság hivatalból ellenőrzi.

A 150. §-hoz

Az Itv. ún. 4 éves feltételes illetékmentessége értelmében a lakóházépítésre alkalmas telektulajdon megszerzője, amennyiben a fizetési meghagyás jogerőre emelkedéséig nyilatkozik lakóházépítési szándékáról, és a lakóház az illetékkiszabásra bejelentéstől számított 4 éven belül felépül, az állami adóhatóság a kiszabott, de a megfizetés tekintetében felfüggesztett illetéket törli. Új elemként kerül rögzítésre, hogy az illeték törlésének feltétele immáron nem csupán lakóház-építés, hanem olyan lakóház építése, amelyben a lakás(ok) hasznos alapterülete eléri a településrendezési tervben meghatározott maximális beépíthetőség legalább 10%-át, így kívánva kiküszöbölni azt, hogy egy több hektár nagyságú telek esetén a beépítés megtörténjen egy 50 m2-es lakóház felépítésével.

E mentességi szabállyal összefüggésben az elmúlt évek gyakorlata által kitermelt hiányosságok pótlása érdekében a törvény rendezi a felfüggesztett illeték sorsát azokban az esetekben, amikor több telek vonatkozásában vállalja a vagyonszerző lakóház felépítését, és a telkeket utóbb egyesítteti, ám csupán egy lakóház felépítésére kerül sor, illetve, amikor a vagyonszerző a telket utóbb megosztja, és nem épül valamennyi új telken egy-egy lakóház.

Előbbi esetben a mentesség feltételét a törvény akkor tekinti teljesítettnek, ha az egyesített telken felépített lakóház vonatkozásában is teljesül az a kritérium, hogy a lakóházban a lakás(ok) hasznos alapterülete eléri a településrendezési tervben meghatározott maximális beépíthetőség legalább 10%-át. Ellenkező esetben valamennyi telek esetén meg kell fizetni az illetéket. Utóbbi esetben azon új telekre kell megfizetni az illetéket, amelyen nem épül lakóház, természetesen mindkét esetben késedelmi pótlékkal növelt összegben.

A 151. §-hoz

A Ket. a közigazgatásban a nem érdemi kérdések eldöntésre egy új döntési formát, a végzést vezetett be. A Ket. hatálybalépését megelőzően az államigazgatási eljárás általános szabályairól szóló 1957. évi IV. törvény (a továbbiakban: Áe). értelmében valamennyi kérdésben határozattal kellett dönteni és a határozatok között lehetett differenciálni aszerint, hogy érdemi vagy nem érdemi határozatról van-e szó.

Az Itv. 29. §-a a Ket. hatályba lépése óta nem módosult, így a jelenlegi szabályok csak a határozat elleni fellebbezésre állapítanak meg illetéket.

Az Itv. jelenlegi szabályai szerint az első fokú államigazgatási határozat elleni fellebbezés illetéke - ha e törvény melléklete másként nem rendelkezik, és a fellebbezési eljárás tárgyának értéke pénzben megállapítható - a fellebbezéssel érintett, vagy vitatott összeg minden megkezdett 10 000 forintja után 400 forint, de legalább 5000 forint, legfeljebb 500 000 forint. Ha a fellebbezési eljárás tárgyának értéke pénzben nem állapítható meg, a fellebbezés illetéke 5000 forint.

Tekintettel arra, hogy a korábban hatályban volt Áe. alapján lefolytatott államigazgatási eljárásokban mind az érdemi, mind a nem érdemi döntések elleni jogorvoslatra kiterjedt az illetékfizetési kötelezettség, illetve, hogy a végzések elleni fellebbezés elbírálása is növeli a hatóságok munkaterhét, nem indokolja semmi ezen eljárások kivételét az illetékkötelezettség alól. Ugyanakkor a törvény, figyelembe véve, hogy a végzések nem az ügy érdemében hozott, rendszerint egyszerűbb kérdések eldöntésére vonatkozó döntések, a határozat elleni fellebbezés illetékénél alacsonyabb, 3000 forintos illetéket állapít meg a végzés elleni fellebbezésre.

A törvény rendezi továbbá azt a helyzetet is, mikor az ügyfél olyan végzést kíván megtámadni, mely csak az eljárást lezáró határozattal együtt vizsgálható felül. Ilyen esetben - tekintettel arra, hogy a fellebbezés kapcsán a másodfokú hatóság mind az érdemi döntés, mind az eljárás közben hozott végzés felülvizsgálatára köteles - csak a határozat elleni fellebbezés 5000 forintos vagy értékhez igazodó illetékét kell megfizetni.

A végrehajtási kifogás egy speciális - első fokon előterjesztett, és első fokú eljárásban elbírálandó - jogorvoslati forma.

A törvény - figyelembe véve a hatóságok oldalán jelentkező többletfeladatokat - ezen eljárásokra külön illetéket állapít meg, melynek mértéke 5000 forint. Tekintettel arra, hogy egy speciális jogorvoslati eljárásról van szó, amennyiben a végrehajtási kifogással támadott cselekmény vagy intézkedés az ügyfél terhére részben vagy egészben jogszabálysértőnek bizonyul, természetesen alkalmazni kell az Itv. 32. §-át, vagyis a teljes jogorvoslati illetéket az ügyfél részére vissza kell téríteni.

Mindezeken túl a törvény rendezi a Ket. 112. §-a és 113. §-a által új jogorvoslati eljárásként bevezetett újrafelvételi és méltányossági eljárásokért fizetendő illetékek mértékét. A hatályos szabályok ugyanis nem állapítanak meg illetéket ezen eljárásokra. Tekintettel arra, hogy az újrafelvételi kérelmet Ket. 112. §-ának (4) bekezdése értelmében minden esetben az első fokon eljáró hatóság bírálja el, ezért az eljárásért az első fokú közigazgatási hatósági eljárásért fizetendő illetékkel azonos mértékű illetékfizetési kötelezettséget állapít meg a törvény.

A Ket. 113. §-a szerinti méltányossági eljárás lefolytatására a jogerős határozatot hozó hatóság jogosult, így - attól függően, hogy az alapügy első fokon jogerőre emelkedett vagy fellebbezés elbírálása után másodfokú határozat kiadása után vált jogerőssé - az első- és másodfokon eljáró hatóság is folytathat le kérelemre ilyen eljárást. Figyelembe véve a másodfokon eljáró hatóságok feladatait, és az ott elbírált ügyek bonyolultabb voltát, a törvény az első fokú hatóság által elbírálandó méltányossági eljárás iránti kérelemért az első fokú közigazgatási hatósági eljárásért járó kérelem illetékével, a másodfokon eljáró hatóság által elbírálandó kérelemért pedig a fellebbezési illetékkel azonos mértékű illeték megfizetését írja elő.

A 152. §-hoz

A Ket. 36. §-ának (1) bekezdése és 44. §-ának (2) bekezdése értelmében nem lehet az ügyféltől szakhatósági állásfoglalás csatolását kérni. Azokban az ügyekben, melyekben az ügyfél kérelmének elbírálásához szakhatósági állásfoglalás ismerete szükséges, az eljáró hatóság köteles megkeresni a szakhatóságot, és kérni az állásfoglalását. (Ezzel szemben az Áe-n alapuló gyakorlat szerint az ügyfél egy különálló eljárás keretében kereste meg a szakhatóságot és kérte az állásfoglalás kiadását.)

Ez a változás kihatással van az ügyfelek illetékfizetési (adott esetben igazgatási szolgáltatási díjfizetési) kötelezettségére. Az Itv. 31. §-ának (1) bekezdése értelmében ugyanis az államigazgatási eljárási illetéket az eljárás kezdeményezésekor az köteles megfizetni, aki az eljárás megindítását kéri. A Ket. által hatályba léptetett szabályozás értelmében a szakhatósági eljárás lefolytatását most már az eljáró hatóság kezdeményezi. Erre tekintettel ki kell mondani, hogy az alapeljárás illetékével egyidejűleg a szakhatóság eljárásáért fizetendő illeték (közigazgatási szolgáltatási díjat) is meg kell fizetni.

Ezzel egyidejűleg a Ket. által életre hívott „egyablakos” ügyintézési modell nem sérül, hiszen a szakhatóság megkeresésével kapcsolatos adminisztrációs feladatok az alapeljárást lefolytató hatóságot terhelik.

A 153. §-hoz

Az Itv. jelenleg százalékos illetékmérték alá sorolja a nemperes eljárásokat. A törvény azonban az Itv. 43. §-ában a közigazgatási nemperes eljárásokra tételes illetéket irányoz elő. E módosító rendelkezéssel összhangban a törvény az egyéb nemperes eljárások százalékos illetékének hatókörében a közigazgatási nemperes eljárásokat kiemeli.

A 154. §-hoz

A polgári perrendtartásról szóló 1952. évi III. törvény módosításáról és az egyes közigazgatási nemperes eljárásokban alkalmazandó szabályokról szóló 2005. évi XVII. törvény értelmében a közigazgatási eljárásban hozott egyes végzések elleni felülvizsgálati kérelmek közigazgatási nemperes eljárásban kerülnek elbírálásra.

Ezen eljárások illetékét jelenleg az Itv. általános szabályai szerint kell meghatározni. Tekintettel azonban arra, hogy az Itv. 43. §-ának (3) bekezdése a közigazgatási határozat bírói felülvizsgálatáért tételes illetéket állapít meg, a szabályozás egységessége érdekében a törvény a közigazgatási végzések nemperes eljárásban történő felülvizsgálatáért szintén tételes - az előzőnél alacsonyabb mértékű, 7500 forintos - eljárási illetéket állapít meg.

A 155. §-hoz

A hatályos szabályozás értelmében a külföldi székhelyű vállalkozás magyarországi fióktelepének cégbírósági bejegyzéséért 250 000 forint, a külföldi vállalkozás közvetlen kereskedelmi képviseletének cégbírósági bejegyzéséért 150 000 forint bírósági eljárási illetéket kell fizetni. Tekintettel arra, hogy a cégbírósági eljárás felgyorsulása és egyszerűsödése miatt a bejegyzés költségeinek csökkenése várható, illetőleg, hogy a hatályos szabályozás - a magyar vállalkozásokra vonatkozó illetéktételtől magasabb összeg miatt - a közösségi jog diszkriminációt tiltó jogelvének tükrében aggályosnak tűnhet, ezért a törvény ezen cégbírósági eljárási illetékeket csökkenti.

A cégnyilvánosságról szóló 2007. évi LXI. törvényt 32. § (2) bekezdése módosította az Itv. 45. §-ának (3)-(4) bekezdését. Az új rendelkezések 2007. szeptember 1-jén léptek hatályba.

Az új rendelkezések értelmében az átalakulás, minősített többséget biztosító befolyás létrejötte, valamint az elismert vállalatcsoportként való működés, illetve a nyilvánosan működő részvénytársaság cégadataira vonatkozó változásbejegyzési kérelem illetéke 50 000 Ft.

Abban az esetben tehát, amennyiben egy gazdasági társaság pl. a minősített többséget biztosító befolyás létrejöttével egyidejűleg a cégjegyzéket érintő más - pl. székhelyváltozás - változásokat is be kíván jelenti a Cégbíróságnak a fenti 50 000 Ft eljárási illetéken felül az Itv. 45. § (3) bekezdése alapján további 15 000 forint (mindösszesen tehát 65 000 Ft, eljárási illetéket köteles megfizetni - annak ellenére, hogy a Cégbíróság a változásokat egy eljárás keretében bírálja el. Ebben az esetben a gazdasági társaságok egy eljárásért kétszeres eljárási illetéket kötelesek megfizetni.

A különböző változásbejegyzési eljárásokért fizetendő illetékek diverzifikálását az Itv. ma is ismeri, amikor a 45. § (5) bekezdése arról rendelkezik, hogy a cég vagyonában bekövetkezett változás bejelentése iránti eljárásért az Itv. 45. § (1) bekezdésében meghatározott illeték 40%-át rendeli megfizettetni. A jogszabály ugyanakkor arról is rendelkezik, hogy „ez az illeték magában foglalja az egyidej űleg bejelentett más változásokért fizetendő illetéket is”.

Mindezekre tekintettel, egyrészt a jogszabály konzekvenciája, másrészt az alkotmányossági aggályok kiküszöbölése miatt (egy eljárásért fizetendő dupla eljárási illeték elkerülése) szükséges a fenti módosítás.

A 156. §-hoz

Az Itv. mentesíti a terhelt, a védő és a fiatalkorú terhelt törvényes képviselője részére a büntetőeljárásról szóló 1998. évi XIX. törvény 70/B. §-a (2) bekezdésében, (5) bekezdésének a) pontjában és (6) bekezdésében meghatározott iratokból a másolat egyszeri kiadását, ugyanakkor a feljelentőnek az általa tett feljelentésről készített jegyzőkönyv másolata jelenleg illetékköteles. A méltányosság ugyanakkor megköveteli, hogy a feljelentő is illetékmentesen jusson a feljelentésről készített jegyzőkönyv másolati példányához.

A 157. §-hoz

A Polgári perrendtartásról szóló 1952. évi III. törvény módosításáról és az egyes közigazgatási nemperes eljárásokban alkalmazandó szabályokról szóló 2005. évi XVII. törvény értelmében a közigazgatási eljárásban hozott egyes végzések elleni felülvizsgálati kérelmek közigazgatási nemperes eljárásban kerülnek elbírálásra.

Tekintettel arra, hogy a törvény megállapítja a közigazgatási eljárás során hozott végzés felülvizsgálatára irányuló bírósági eljárásért fizetendő bírósági eljárási illeték mértékét, illetőleg hogy az Itv. hatályos 62. §-a (1) bekezdésének h) pontja a közigazgatási határozat felülvizsgálata elleni eljárásban a jogorvoslati lehetőségek akadálytalanabb igénybevétele érdekében tárgyi illeték-feljegyzési jogot biztosít, az egységes szabályozás és a jogorvoslathoz való jog gyakorlása érdekében szükséges a közigazgatási eljárás során hozott végzés felülvizsgálatára irányuló bírósági eljárást is a tárgyi illeték-feljegyzési jog alá eső eljárások körébe vonni.

A 158. §-hoz

A törvény egyfelől előírja, hogy az igazgatási szolgáltatási díjrendelet kiadására minden estben önálló ágazati törvényi felhatalmazás szükséges, másfelől pedig a Ket. 153. §-ának (2) bekezdésében meghatározott eljárási költségekre és az eljárási költségek viselésének szabályaira figyelemmel pontosítja a díj mértékének megállapítása során figyelembe vehető és veendő költségek körét. Így csak olyan költségek tartoznak a díjba, melyek az eljáró hatóság oldalán, előre kalkulálhatóan felmerülnek. Vagyis az eljáráshoz szorosan nem kapcsolódó költségeket - így például az ellenérdekű fél esetén indukálódott költségeket - a díj mértékében még átalány jelleggel sem lehet megjeleníteni.

A 159. §-hoz

Az Itv. jelenleg hatályos 72. §-a (4) bekezdésének c) pontja szerint, ha a vagyoni értékű jog tartama több egyidejűleg jogosult személy élettartamától függ, mégpedig oly módon, hogy a jogosultság a legelőször elhalt személy halálával megszűnik, az értékelésnél a legidősebb személy életkora az irányadó; ha pedig a jogosultság a legutóbb elhalt személy haláláig tart, a kiszámítás a legfiatalabb személy életkora szerint történik. A vagyonszerzési illetéket az egyes jogosultak olyan arányban viselik, mint amilyen arányt az életkoruk szerint számított vagyoni értékű jogok értéke ezek együttes értékében képvisel.

Ez a szabályozás egyfelől jogalkalmazási nehézségeket okozott, másfelől méltánytalan helyzetet eredményezett olyan esetekben, mikor két vagy több jogosult vagyonszerzése nem azonos illetékmérték alá esne. Ez a probléma csak öröklés vagy ajándékozás esetén merül fel, hiszen itt függ az illeték mértéke az ajándékozó/örökhagyó és vagyonszerző(k) közötti rokonsági foktól. Például, ha nagyszülő és szülő javára alapít haszonélvezeti jogot ingyenesen a gyermek a tulajdonában lévő ingatlanon, kérdésként merül fel, hogy az eltérő rokonsági fokba tartozó jogosultak közül melyikükre irányadó mérték szerint kell az illetéket kiszámítani, hogy aztán azt életkoruk arányában megoszthassák.

E probléma feloldása érdekében a törvény annyiban tartalmaz eltérést, hogy a jövőben nem a vagyonszerzési illetéket, hanem a fenti számítás alapján meghatározott illetékalapot kell megosztani a jogosultak között életkoruk arányában. Az így megállapított illetékalap után pedig minden jogosult a rá irányadó illetékmérték szerint fizeti meg az illetéket.

A 160. §-hoz

A jelenlegi szabályozás értelmében az adópolitikáért felelős miniszter - kérelemre - az általános szabályoktól eltérően a bírósági eljárási illeték utólagos elszámolással történő megfizetését engedélyezheti annak a gazdálkodó szervezetnek [Ptk. 685. § c) pont], amely évente legalább 1000 olyan bírósági (peres és nemperes) eljárást kezdeményez, amelyben a fizetendő illeték összege nem haladja meg a 10 000 forintot. A kérelem előterjesztéséért külön jogszabályban meghatározott igazgatási szolgáltatási díjat kell fizetni. Utólagos elszámolás esetén a gazdálkodó szervezet az utólagos elszámolás körébe tartozó ügyekben mentesül az eljárás kezdeményezésekor a bírósági eljárási illeték megfizetése alól és azt utólagos elszámolás alapján félévente a székhelye szerint illetékes állami adóhatóság számlájára fizeti meg. Az engedélyt az adópolitikáért felelős miniszter „Tájékoztató”-ban teszi közzé a Pénzügyi Közlönyben.

A hatályos szövegben szereplő „évente” kifejezés jogértelmezési kérdéseket vetett fel. A kifejezés nyelvtani értelmezése ugyanis arra enged következtetni, hogy olyan gazdálkodó szervezet kaphatja meg az engedélyt, mely a rögzített feltételeknek folyamatosan megfelel. Ennek igazolására, illetőleg utólagos ellenőrzésére azonban a jelenlegi szabályok értelmében nincs lehetőség. A peres ügyek számát az adópolitikáért felelős miniszter csak a kérelem benyújtásának időpontjában, illetőleg az azt megelőző időszakban vizsgálhatja. A hatályos szabályok értelmében a kiadott engedély viszont korlátlan ideig érvényes.

Annak érdekében, hogy csak a valóban nagy számú pert kezdeményező ügyfelek vegyék igénybe az utólagos elszámolás lehetőségét, az új szabályozás egy folyamatos kontrollt teremt, egyben pontosítja a feltételek igazolásának szabályait. A törvény szerint ugyanis az a gazdálkodó szervezet kaphat engedélyt, amely a kérelem benyújtását megelőző 12 hónapban legalább 1000 olyan bírósági (peres és nemperes) eljárást kezdeményezett, amelyben a fizetendő illeték összege nem haladta meg a 10 000 forintot. A kiadott engedély egy évre szól, abban az esetben hosszabbítható meg, ha a gazdálkodó szervezet igazolja, hogy a megelőző 12 hónapban az engedély kiadására vonatkozó feltételek teljesültek.

Változik továbbá az elszámolás rendje is. A jelenlegi szabályozással ellentétben a törvény értelmében nem félévente kell az adott időszakban felmerült illetékkötelezettséget teljesíteni, hanem az engedély megadását követő 15 napon belül kell az előző 12 hónapban felmerült illeték 50%-át befizetni az adóhatóság felé. Ezen összeg és az engedély megadást követő 12 hónapban ténylegesen felmerült illetékfizetési kötelezettség mértéke közötti különbözetet az engedély lejártát - azaz a kiadástól számított 12. hónap végét - követő hónap 15. napjáig kell megfizetni.

Új elemként emeli be továbbá a törvény a szabályozásba az engedéllyel rendelkező gazdasági szervezetek átalakulásának - nevezetesen társasági formaváltása, egyesülése, illetőleg szétválása - kezelését. Erre azért van szükség, mert az engedély, illetve a Pénzügyi Közlönyben megjelenő Tájékoztató egy bizonyos céget és annak cégadatait tartalmazza.

Tekintettel arra, hogy formaváltás és egyesülés (összeolvadás és beolvadás) esetén a létrejövő új gazdasági társaság (beolvadás esetén az átvevő társaság) az átalakuló (eredeti) társaságok általános jogutódja lesz, így vélelmezhető, hogy az engedély kiadásának feltételei az új társaság esetében is teljesülnek. Így ezekben az esetekben nem szükséges új engedélyezési eljárás lefolytatása. A létrejövő gazdasági társaság kérelmére az adópolitikáért felelős miniszter a feltételek ismételt vizsgálata nélkül módosítja az engedélyben szereplő cégadatokat. Így az engedély alapján - annak eredeti érvényességi idején belül - a létrejövő új cég is jogosult az illeték utólagos elszámolással történő megfizetésére.

Szétválás (különválás és kiválás) esetén azonban a létrejövő új gazdálkodó szervezetek illetőleg a kivált új gazdálkodó szervezet csak azon jogok és kötelezettségek vonatkozásában lesz jogutódja a szétválónak, melyek az általuk megtestesített vagyonrészt érintik. Ilyen esetekben nem lesz egyértelmű, hogy valamennyi jogutód esetében fennállnak-e az engedély kiadásának feltételei - például a követelések érvényesítése az eredeti gazdasági társaságnál marad, a kivált pedig üzletkötéssel foglalkozik. A szétválással létrejövő új gazdálkodó szervezeteknek tehát új engedélyt kell kérni. Természetesen egy új szervezet nem igazolhatja azt, hogy az előző 12 hónapban 1000-nél több olyan bírósági eljárást kezdeményezett, ahol a fizetendő illeték a 10 000 forintot nem haladta meg. Tekintettel azonban arra, hogy az átalakuló gazdasági társaság már igazolta a feltételek meglétét, az új gazdálkodó szervezet(ek)nek az engedély kiadása iránti kérelemben azt kell valószínűsíteni, hogy folytatja azt a tevékenységet, melyből fakadóan az eredeti engedély kérelmezését megelőző 12 hónapban 1000-nél több olyan bírósági eljárást kezdeményezett, ahol a fizetendő illeték a 10 000 forintot nem haladta meg.

A 161. §-hoz

Azon adózók, akiknek köztartozásuk van, adó-visszatérítésre - az illetékek egy része kivételével - nem jogosultak. Indokolatlan az a gyakorlat, amely az illetéket eltérő módon kezeli, ezért a törvény expressis verbis kimondja, hogy illeték visszatérítésének kizárólag akkor van helye, ha az ügyfélnek nyilvántartott köztartozása nincs.

A 162. §-hoz

Bár az Art. adóbírságra vonatkozó szabályai értelmében az Itv.-ben szabályozott mentességek, kedvezmények jogosulatlan igénybevétele esetén adóbírságot kell fizetni, ez a szabály az illetékek vonatkozásában nem érvényesült. Ezért a törvény kimondja, hogy - ha az Itv. másként nem rendelkezik - az Art.-ban meghatározott mértékű adóbírságot kell fizetni a jogosulatlanul igénybe vett mentesség, kedvezmény után. Kivételt képeznek azok az esetek, ahol az Itv. kifejezetten más szankció alkalmazásáról - így például az igénybevett kedvezmény háromszorosának megfizetéséről - rendelkezik.

A 163. §-hoz

Azon adózók, akiknek köztartozásuk van, adó-visszatérítésre - az illetékek egy része kivételével - nem jogosultak. Indokolatlan az a gyakorlat, amely az illetéket eltérő módon kezelte, ezért a törvény az illetékbélyeg értékének visszatérítését kizárólag akkor engedi meg, ha az ügyfélnek nyilvántartott köztartozása nincs. Értelemszerűen ebben az esetben az illetékbélyeget - ha már felragasztották, az irattal együtt - elismervény ellenében nem kell visszatartani, és a felelősségre vonást sem kell kezdeményezni.

A 164. §-hoz

A törvény felhatalmazza az adópolitikáért felelős minisztert, hogy az állami adóhatóság által nyilvántartott, ingatlanok értékesítésével kapcsolatos adatokról teljesített adatszolgáltatás rendjét és az eljárásért fizetendő igazgatási szolgáltatási díj mértékét, valamint a díj beszedésével, kezelésével, nyilvántartásával, visszatérítésével kapcsolatos részletes szabályokat rendeletben szabályozza. Ilyen adatszolgáltatásra jelenleg a jelzálog-hitelintézetek számára van lehetőség, indokolt azonban ennek a kizárólagosságnak a megszüntetése. Így többek között ingatlanforgalmazók, szakértők tevékenységük folytatásához, a magánszemély vevő pedig ingatlanvásárlásához kaphat hivatalos értékadatokat. Miután azonban az adóhatóságnak ezen adatszolgáltatási tevékenység külön feladatot jelent, ezért indokolt, hogy ennek költségeit azok viseljék, akik az adatszolgáltatást igénybe veszik. Ezért a törvény rendelkezik arról is, hogy az adatszolgáltatásért igazgatási szolgáltatási díjat lehet felszámítani.

A 165. §-hoz

Az illetékfizetési kötelezettség elkerülésének megakadályozása érdekében a törvény kibővíti a vagyoni értékű jogok fogalmát, így az illetékek hatókörét az üzembentartói joggal, továbbá az ingyenes szerzés esetén a követeléssel. Az üzembentartói jognak a vagyoni értékű jogok közé történő felvételét az indokolja, hogy számos esetben a gépjármű vagyonszerzők a vagyonszerzési illeték alól oly módon bújnak ki, hogy a megszerzett gépjármű vonatkozásában nem tulajdonosként, hanem csupán üzembentartóként lesznek feltüntetve. A jog értékének megállapítása a vagyoni értékű jog értékének megállapítására irányadó szabályok szerint történik.

A követelés elengedése pedig az ingyenes eszközátadásokat terhelő ajándékozási illetékfizetési kötelezettség kikerülésének közkedvelt módjává vált. Értéke a követelés illetékkötelezettség keletkezésének napján fennálló értéke.

A 166. §-hoz

A törvény módosítja az Itv. mellékletét, így az építéshatósági eljárási illetékekre vonatkozóan több rendeltetési egységgel épített épület esetén minden rendeltetési egység (lakás, üzlet garázs stb.) esetén külön-külön meg kell fizetni a használatba-vételi engedély kiadása utáni illetéket, továbbá egyes esetekben mentesíti az eljárási illeték alól az adóigazolás kiadását.

XI. Fejezet

A gépjárműadóról szóló 1991. évi LXXXII. törvény módosításához

Általános indokolás

A törvény a gépjármű-adótörvény kisterjedelmű módosítását tartalmazza, amely egyfelől a jogalkalmazást könnyítő, egyértelműsítő rendelkezéseket, másfelől a súlyos mozgáskorlátozottsághoz kapcsolódó mentesség személyi körének kisebb bővítését foglalja magában.

Részletes indokolás

A 167. §-hoz

Gyakorlatban előfordul, hogy egyes vállalkozók a hónap utolsó napjaiban tehergépjárművüket kivonatják a forgalomból, majd a következő hónap első napjaiban ismét forgalomba helyeztetik azokat. Ilyen esetben az adóhatóság ellenőrzéssel tudja adófizetésre „kötelezni” a járműtulajdonost. Az adóhatóság adóigazgatási eljárásának egyszerűsítése érdekében a törvény az anyagi jogszabály olyan módosítását tartalmazza, mely szerint, ha a gépjármű kérelemre történő forgalomból való kivonása és ismételt forgalomba helyezése ugyanazon adóalany esetében egymást követő hónapban történik, akkor az adókötelezettség nem szűnik meg a forgalomból való kivonás hónapjának utolsó napjával.

A 168. §-hoz

A törvény a költségvetési szerv, az egyház, az alapítvány és a társadalmi szervezet mentességi szabályának pontosítását tartalmazza annak érdekében, hogy a mentesség e körben való érvényesítése, illetőleg alkalmazása egyértelmű, jogvita nélküli lehessen.

A törvény a költségvetési szerv mentességét kifejezetten alanyi státuszhoz köti, azaz a költségvetési szervet mind tulajdonosi, mind üzemben tartói minősége okán megilleti a gépjárműadó fizetése alóli mentesség.

A létesítményi tűzoltóságok tűzoltó járművei a törvény erejénél fogva riasztás esetén kötelesek részt venni a mentési, védekezési feladatokban. Ha a törvényi előírás rájuk nézve ugyanolyan kötelező a védekezési munkában, mint az önkormányzati tűzoltóságok esetén akkor a kedvezmények terén is ugyanazokat a jogokat biztosítani kell. Költségvetési kihatása a módosításnak nem számottevő, mivel mintegy 110 darab ilyen járműről van szó.

A törvény szerint az alapítványt, illetetve a társadalmi szervezetet pedig csak akkor illeti meg a mentesség - összhangban a súlyos mozgáskorlátozottra vonatkozó szabályozással -, ha járműtulajdonos adóalany is egyben.

A súlyos mozgáskorlátozottsághoz kapcsolódó mentességi szabály módosításával a törvény a mentességre jogosultak körét kibővíti. A cselekvőképességet korlátozó vagy kizáró gondnokság alatt álló, súlyos mozgáskorlátozott (jelentős testi vagy értelmi sérült) nagykorú személyt rendszeresen szállító, vele közös háztartásban élő (mostoha-, örökbefogadó-, nevelő) szülő járműtulajdonos adóalanyt ugyanis mentesíti az adó alól.

XII. Fejezet

A luxusadóról szóló 2005. évi CXXI. törvény módosításához

Általános indokolás

A törvény szerint a luxusadó alanya 2008-től már nemcsak a magánszemély lesz, hanem valamennyi, 100 millió forint számított értéket elérő lakás, üdülő tulajdonosa. Ezzel együtt a helyi adótörvénybe beiktatandó megyénkénti és azon belül település-típusonkénti - 2007. évi értékviszonyokat tükröző - fajlagos forgalmi értékhatárok válnak a luxusadóban is alkalmazandóvá 2009-től, amellett, hogy az értékelési módszertan is igazodik a helyi adótörvény szerinti értékelési metodikához.

Részletes indokolás

A 169. §-hoz

A hatályos szabályok értelmében a luxusadó tárgyi hatálya csak a magánszemély tulajdonában álló vagy magánszemély ingatlan-nyilvántartásba bejegyzett vagyoni értékű jogával terhelt lakóingatlanokra (lakás, üdülő) terjed ki. Az adó alanya jelenleg - ily módon - csak magánszemély lehet. A törvény egyrészt a társadalmi igazságosság elvének jogszabályi érvényesülése (sok vád érte a luxusadó tv.-t azért, hogy az adózói kör magánszemélyekre korlátozásával „diszkriminál”), másrészt a jogalkalmazás tapasztalatai által feltárt adóelkerülés eseteinek kiküszöbölése érdekében (a magánszemélyek sok esetben cégük tulajdonában álló lakóingatlanokat használják lakás céljára) kiterjeszti a luxusadó tárgyi hatályát valamennyi 100 millió forint számított értéket elérő lakóingatlanra.

A 170. §-hoz

A törvény - tekintettel arra, hogy 2008-tól az adó alanya már nem csak magánszemély lehet - a módosítás okán esetlegesen előálló koherencia-zavar kiküszöbölése érdekében kisebb, de elkerülhetetlen korrekciókat tartalmaz az adókötelezettség keletkezése, megszűnése vonatkozásában.

A 171. §-hoz

A törvény - tekintettel arra, hogy 2008-tól az adó alanya már nem csak magánszemély lehet - az adóalany eddigi szűk fogalmát kiterjeszti a lakóingatlan nem magánszemély tulajdonosaira is.

A 172. §-hoz

A törvény a jogalkalmazás során felmerült tapasztalatokra tekintettel - összefüggésben a helyi adótörvénybe iktatandó értékelési módszertana - pontosabbá, részletezettebbé teszi az értékelési módszertant.

A 173. §-hoz

Figyelemmel arra, hogy a törvény szerint az adó hatálya már nemcsak a magánszemélyekre terjed ki, indokolt, hogy a Magyar Államot, a helyi, illetve a kisebbségi önkormányzatot személyes mentesség, a non-profit szektor szereplőit (alapítvány, társadalmi szervezet, köztestület, egyház, költségvetési szerv) pedig feltételes (a társasági adófizetési kötelezettséghez kötődő) személyes mentesség illesse meg.

A 174. §-hoz

A törvény szerint 2009-től, a helyi adótörvénybe iktatandó számított érték szerinti adóztatással összhangban egyértelművé válik és kiegészül néhány értelmező rendelkezés.

HATODIK RÉSZ

XIII. Fejezet

Az adózás rendjéről szóló 2003. évi XCII. törvény módosítása

Általános indokolás

Az Art. módosításának fő célja, hogy az adóigazgatás eszközeivel segítse az adóhatóságok adóelkerüléssel szembeni cselekvési lehetőségét, továbbá folytatódik az adóadminisztráció csökkentése, ennek keretében az elektronikus ügyintézés lehetőségeinek szélesítése. E célok megvalósítása érdekében szigorodnak az ellenőrzési szabályok: lehetővé válik a regisztrációhoz kapcsolódó ellenőrzés; illetőleg be nem jelentett alkalmazott foglalkoztatása esetén az adóhatóság egy meghatározott, minimális időszakra becsléssel állapítja meg az elmaradt közterheket. A közpénzek védelme érdekében a közbeszerzési eljárás útján elnyert beruházásokhoz kapcsolódó gazdasági tevékenységben alvállalkozóként közreműködő vállalkozás számára kifizetés csak bizonyos korlátokkal teljesíthető, ha adó- és/vagy járuléktartozása van.

Megemelkedik a mulasztási bírság maximális mértéke, illetőleg minősített esetként határozza meg a számla- nyugtakibocsátási kötelezettség megsértését, be nem jelentett alkalmazott foglalkoztatását, továbbá igazolatlan eredetű áru forgalmazását, amelyhez az adózó személyétől független, egységes tételű bírságmaximumot kapcsol.

Szélesedik az állami adóhatóság elektronikus szolgáltató tevékenysége: adóigazolás (általános, nemleges, együttes adóigazolás) iránti kérelem benyújtása, bejelentési, változásbejelentési kötelezettség teljesítése elektronikusan lehetővé válik. E mellett az adózó a központi elektronikus szolgáltató rendszeren keresztül adószámlája adatait is lekérdezheti.

Részletes indokolás

A 175. §-hoz

A törvény az állandó meghatalmazás érvényességi feltételeként előírja a meghatalmazás, megbízás formanyomtatványon történő bejelentését. Az Art. 7. § (6) bekezdése az adózó kötelezettségévé teszi a meghatalmazáson, megbízáson alapuló képviselet megszűnésének - késedelem nélküli - bejelentését. Mivel ugyanezen törvényhely a képviselő (meghatalmazott/megbízott) bejelentéséről nem rendelkezik, jogértelmezési nehézséget okozott annak eldöntése, hogy a képviseleti jog megszűnésének hatályával a képviselő is tehet-e bejelentést az adóhatósághoz. A képviselői bejelentésnek elsősorban azokban az esetekben van jelentősége, amikor az adózó a képviseleti jog megszűnését nem, vagy késedelmesen jelenti be. A törvény az egységes jogértelmezés érdekében kifejezetten kimondja, hogy a képviseleti jog megszűnésének hatályával a képviselő is tehet bejelentést az adóhatóságnál.

A 176. §-hoz

A cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) 2007. szeptember 1-jétől hatályos módosítása alapján a cégjegyzék szükség szerint, valamennyi cég esetén tartalmazza a cég üzleti évének mérlegfordulónapját, ha az üzleti év eltér a naptári évtől, illetve a cég elektronikus elérhetőségét (honlapját), ha a cég döntése szerint a közvetlen közleményeit a honlapján teszi közzé.A törvény ennek megfelelően egyrészt hatályon kívül helyezi a naptári évtől eltérő üzleti év egyablakos rendszeren kívüli bejelentésére vonatkozó rendelkezést, így ezt az adatot a továbbiakban a cégbejegyzési/változásbejegyzési kérelem alapján a cégbíróság elektronikusan közli az állami adóhatósággal; másrészt az egyablakos rendszeren keresztül érkező adatok között nevesíti a ég honlapjának adatait.

A Ctv. szintén 2007. szeptember 1-jén hatályba lépő rendelkezése szerint, ha a cég székhelye és a központi ügyintézés helye nem azonos, a központi ügyintézés helyét a létesítő okiratban és a cégjegyzékben fel kell tüntetni. A törvény Art. 16. § (3) bekezdését módosító rendelkezése ennek megfelelően előírja a cég székhelyétől eltérő központi ügyintézés helyének bejelentését az állami adóhatósághoz. Az új bejelentési kötelezettség azonban nem jelent adminisztrációs többletterhet a cégek számára, mivel a cégjegyzékben is szereplő adatot a cégbíróság továbbítja - a Ctv. 44. §-ának megfelelően - elektronikus úton az állami adóhatósághoz.

A kapcsolódó átmeneti rendelkezés alapján a 2007. szeptember 1. és 2008. január 1. közötti időszakban indult cégbejegyzési, változásbejegyzési eljárásokban a cégbíróság számára bejelentett székhelytől eltérő központi ügyintézés helyére, illetve honlapra vonatkozó adatokat a cégbíróság a törvény hatálybalépésétől számított 30 napon belül továbbítja az állami adóhatósághoz elektronikus úton.

A törvény az adóhatósághoz bejelentendő adatként nevesíti a közhasznú, kiemelkedően közhasznú szervezetként történő nyilvántartásba-vételt, illetve a közvetlenül az adóhatósághoz bejelentendő adatként a nonprofit jelleget.

A törvény a bejelentési szabályok módosítása körében a közvetlenül az állami adóhatósághoz bejelentendő adatokat bővítve előírja a szervezeti képviselő adóazonosító számának (illetve az adóazonosító szám megállapításához szükséges természetes azonosító adatok) bejelentését is.

A Ctv. székhely-biztosításra vonatkozó rendelkezéseivel összhangban a törvény előírja a székhely-szolgáltatásra irányuló megbízási szerződésben szereplő ügyvéd, ügyvédi iroda nevének (elnevezésének) és adószámának közvetlen bejelentését az állami adóhatósághoz, mivel a cégjegyzék sem a székhely-biztosítás tényét, sem az ezzel megbízott ügyvéd/ügyvédi iroda adatait nem tartalmazza.

A társadalombiztosítási jogviszonyt szabályozó törvény rendelkezései alapján előfordulhat olyan eset, amikor az előtársaság már a cégbejegyzési kérelem benyújtását megelőzően biztosított személyt (pl.: ügyvezető, választott tisztségviselő, stb.) foglalkoztat, akit haladéktalanul be kell jelenteni. Tekintve, hogy az adózónak az adóhatósághoz benyújtandó valamennyi bejelentésén, bevallásán, iratán fel kell tüntetnie az adószámát, ugyanakkor a gazdasági társaság a cégbírósági egyablakos rendszeren keresztül a bejegyzési kérelem benyújtása napján kapja meg azt, ezért a biztosított személy érdekében szükségessé vált az előtársaság számára adószám hiányában is lehetővé tenni a bejelentési kötelezettség azonnali teljesítését. A szabályozás kielégíti azt a követelményt, hogy a biztosított már biztosítási jogviszonya első napján igénybe veendő egészségügyi szolgáltatás esetén se kapjon „piros lámpát” az egészségügyi szolgáltatónál. Ugyanakkor a bejelentés adószám birtokában történő ismételt teljesítése garanciát nyújt a jogalap nélkül történő bejelentések elkerülésére.

A 177. §-hoz

A törvény a bejelentési szabályok módosítása körében [Art. 17. § (3) bek. b) pontját módosító rendelkezésben] a közvetlenül az állami adóhatósághoz bejelentendő adatokat bővítve előírja a szervezeti képviselő adóazonosító számának bejelentését.

Lásd még az előző §-hoz tartozó indokolást.

A 178. §-hoz

A magánszemély a Tbj. 39. § (2) bekezdése alapján fennálló fizetési kötelezettségét a biztosítással járó jogviszonya vagy a Tbj. 16. §-ában meghatározott egészségügyi szolgáltatásra jogosultsága megszűnésétől számított 15 napon belül, a Tbj. 39. § (2) bekezdése szerinti fizetési kötelezettsége megszűnését pedig a biztosítottá válását vagy a Tbj. 16. §-a alapján keletkezett egészségügyi szolgáltatásra jogosultságát követő 15 napon belül jelenti be az állami adóhatóságnak. A hatályos szabályozás szerint a bejelentés alapján az adóhatóság a fizetési kötelezettséget előírja, a befizetéseket nyilvántartja. A fizetési kötelezettség teljesítését az adóhatóság az adóév utolsó napját követő 60 napon belül az adózó adószámláján megvizsgálja és az elmulasztott járulékkötelezettségből eredő tartozásról határozatot hoz. Alapvető változás, hogy a 15 napon belüli bejelentési (változás-bejelentési) kötelezettség fenntartása mellett az adóhatóság az adóévre vonatkozó havi járulékfizetési kötelezettséget már határozattal állapítja meg, így évközben is rendelkezik végrehajtható okirattal, amely alapján az elmaradt befizetéseket végrehajtás útján szedi be.

A 179. §-hoz

A START PLUSZ kártya érvényességi ideje alapesetben két év. A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglakoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény (a továbbiakban: Pftv.) 1. § (2) bekezdés 1. pontjának b) alpontjában a START PLUSZ kártya jogosultjai között azonban szerepelnek azok a személyek is, akik az ápolási díj folyósításának megszűnését követő egy éven belül kívánnak munkába állni. Azonban ennél a jogosulti körnél előfordulhat, hogy a kártya kiváltásának időpontjától számított két évnél korábban betöltik a rájuk irányadó nyugdíjkorhatárt, ami a kedvezményre való jogosultságot kizáró tényező, s így a kártya érvényességi ideje ténylegesen két évnél rövidebb is lehet. Erre az esetre utal a Pftv. 5. §-ának (4) bekezdésében szereplő rendelkezés is. Tekintettel arra, hogy az Art. 20/A. §-a rendelkezik a Start Programhoz kapcsolódó kártyák érvényességéről, ezért a törvény szerinti módosítás a Pftv. anyagi szabályaival összhangban kimondja, hogy a kártya érvényességi ideje START PLUSZ kártyára jogosultaknak csak az öregségi nyugdíjjogosultság eléréséig tart.

A 180. §-hoz

A feketegazdaság elleni fellépés keretében a törvény Art. 24. § (2) bekezdését, 24. § (7) bekezdését, 24. § (14) bekezdését, 31. § (3) bekezdését módosító rendelkezése az egyablakos rendszeren kívüli adózók részére lehetővé teszi késedelmes bejelentkezés esetén az adószám adóköteles tevékenység megkezdésére visszamenőleges hatályú kiadását.

A bírósági, hatósági, közjegyzői eljárásokban nem ritka, hogy fizetendő illetékről, illetőleg a megfizetésére kötelezett személyéről utólag születik döntés. Ahhoz, hogy az állami adóhatóság - amely ezen kötelezettségek beszedésére köteles - elő tudja írni folyószámla rendszerében a kötelezettséget, szüksége van az adózót azonosító adóazonosító számra. Ezért a törvény előírja az illetékkel kapcsolatos eljárásokban résztvevő hatóságok kötelezettségeként, hogy az általuk az állami adóhatóság felé benyújtott iratokon tüntessék fel az illeték fizetésére kötelezett, illetőleg a visszatérítésre jogosult adózók általuk ismert adóazonosító számát, ennek hiányában az azonosító szám megállapításához szükséges személyes adatait. A külföldi illetőségű, adóazonosító jellel nem rendelkező személyek számára az állami adóhatóság technikai azonosító számot állapít meg.

A 181. §-hoz

Az adószám szankciós törlése iránti eljárás időtartamának ésszerű keretek között tartása érdekében a törvény az adószám jogerős felfüggesztése és törlése közötti időtartamot 90 napról 45 napra, a törlést elrendelő határozat elleni fellebbezés előterjesztésére és a felettes szerv döntésére nyitva álló határidőt 15 napról 8 napra csökkenti. Ugyanezen indokból, a törvény Art. 24/A. § (4) bekezdés első mondatát módosító rendelkezése alapján az adózó a törlés elrendelését a felfüggesztés megszüntetése iránti kérelem formális, indokolatlan előterjesztésével nem akadályozhatja meg. Az Art. hatályos rendelkezései szerint az adószám felfüggesztése az adózó adó-visszaigénylési, adó-visszatérítési jogát korlátozza annyiban, hogy a jogerős felfüggesztés időtartama alatt az adóhatóság sem a felfüggesztést megelőző, sem a felfüggesztés időszakára vonatkozó adó-visszatérítési, adó-visszaigénylési kérelmet nem teljesíti, és ha az eljárás a jogerős felfüggesztést követően az adószám jogalanyiság megszűnése előtti, „szankciós” törlésével folytatódik, az ilyen időszakokra vonatkozó kérelmek teljesítésének a felfüggesztés (adószám törlése miatti) megszűnését követően sincsen helye. Az Art. 4. § (3) bekezdésének b) pontja alapján az adó-visszaigénylésre, adó-visszatérítésre - az Art. eltérő rendelkezése hiányában - a költségvetési támogatásra vonatkozó rendelkezéseket kell alkalmazni, ebből azonban nem következik, hogy az adó-visszaigénylésre, adó-visszatérítésre vonatkozó speciális rendelkezéseket - így különösen az adószám felfüggesztése és „szankciós” törlése esetén irányadó, előbb hivatkozott jogkövetkezményt - a költségvetési támogatásokra is alkalmazni lehetne. Az Art. 43. § (5) és (6) bekezdése alapján az adótartozásnál nagyobb összegű befizetés esetén jelentkező túlfizetés adó-visszatérítésnek minősül, ebben az esetben azonban az Art. 24/A. § (6) bekezdésének alkalmazásakor a túlfizetés meghatározott időszakra vonatkoztatása okoz értelmezési nehézséget. Mindezekre tekintettel, az egységes jogértelmezés érdekében a törvény Art. 24/A. § (6) bekezdését módosító rendelkezése az adó-visszaigényléssel, adó-visszatérítéssel azonos módon korlátozza a költségvetési támogatás igénylését/kiutalását, másrészt a jogerős felfüggesztés időszakában külön rendelkezéssel tiltja a túlfizetés visszatérítése iránti kérelem benyújtását (gyakorlatilag a túlfizetés visszatérítését). A törvény az Art. 24/A. § (6) bekezdése második mondatában az „állami adóhatóság” helyett az „adóhatóság” megjelölés szerepeltetésével egyértelművé teszi, hogy a felfüggesztés jogerőre emelkedése előtti időszakra vonatkozó szankciót nemcsak az állami adóhatóság, hanem a vámhatóság, illetve az önkormányzati adóhatóság is alkalmazhatja. Mivel az adószám szankciós törlése esetén az Art. hatályos rendelkezése a törölt adószámú cégek, egyéni vállalkozók és egyéb adózók részére egyaránt az egyablakos rendszeren kívüli bejelentkezés szabályainak megfelelő alkalmazásával teszi lehetővé az új adószám kiadását, az adószám jogerős felfüggesztése és az új adószám kiadása közötti időszakhoz kapcsolódó hátrányos jogkövetkezmények fenntartása érdekében a törvény Art. 24/A. § (8) bekezdését módosító rendelkezése kifejezetten kizárja az adószám szankciós törlését követően az adószám adóköteles tevékenység megkezdésére visszamenőleges kiadását.

A 182. §-hoz

A hatályos szabályok jelenleg az Art. 30. §-ában a járulékokra vonatkozóan külön rögzítenek egyes bevallási, befizetési szabályokat, valamint a járulékfizetési felső határt meghaladóan levont járulékokra vonatkozó elszámolási, visszaigénylési szabályokat. Tekintettel arra, hogy az Art. szerint a járulék is adó, nem indokolt olyan rendelkezéseket hatályban tartani, amelyek alapvetően nem tartalmaznak specifikumot az általános szabályokhoz képest. Továbbá a járulékokra vonatkozóan számos eljárási szabályt maga a Tbj. is rendez. Ezért a módosítást követően a rendelkezés már csak az adóhoz képest valóban eltérő, sajátos eljárási szabályozást igénylő kérdéseket rendezi.

A 183. §-hoz

A társadalombiztosítási nyugellátásról szóló 1997. évi LXXXI. törvény (a továbbiakban: Tny.) értelmében, ha a biztosítottnak adott biztosítási kötelezettséggel járó jogviszonya keretében elért nyugdíjjárulék-alapot képező keresete, jövedelme a külön jogszabályban meghatározott minimálbérnél kevesebb, akkor a biztosítási időnek csak az arányos időtartama vehető szolgálati időként figyelembe. Ebben az esetben a szolgálati idő és a biztosítási idő aránya azonos a nyugdíjjárulék alapját képező kereset, jövedelem és a mindenkori érvényes minimálbér arányával. Az arányos szolgálati idő számításához szükséges a vonatkozó naptári napokat (azok számát) is ismerni.

Az Tbj. rendelkezései 2008. január 1-jétől bevezetik a korkedvezmény-biztosítási járulékot, melynek alapjára és összegére vonatkozóan a törvénymódosítás kiegészíti a kifizetésekkel, juttatásokkal összefüggő adókról, járulékokról elektronikus úton - havonkénti gyakorisággal - benyújtandó bevallás adattartalmát.

A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény módosításáról szóló 2007. évi XIV. törvény a Start Program bővítése keretében Start Plusz és Start Extra kedvezményeket vezetett be. E kedvezményekhez kapcsolódóan szükséges a START PLUSZ, illetőleg START EXTRA kártyákkal foglalkoztatott biztosítottak tekintetében is a bruttó munkabér alapján számított nulla százalékos mértékű kötelezettség alapjára, illetőleg a 15 vagy 25 százalékos kötelezettség alapjára és összegére vonatkozó adatok szerepeltetése a havi adó-és járulékbevallásban.

Lásd még a 180. §-hoz tartozó indokolást.

A Tao. 2006. július 1-jétől hatályos rendelkezése szerint a közhasznú, illetve kiemelkedően közhasznú szervezetként besorolt felsőoktatási intézmény is azon szervezetek körébe tartozik, amelyek vállalkozási tevékenységük eredménye után adóznak. Indokolt ezért annak lehetővé tétele, hogy amennyiben az ilyen felsőoktatási intézmény vállalkozási tevékenységből bevételt nem ér el, vagy e tevékenységéhez kapcsolódóan költséget, ráfordítást nem számol el, úgy társasági adóbevallás helyett bevallást helyettesítő nyilatkozatot tehessen, hasonlóan a fenti körbe tartozó többi adózóhoz.

Az adózó e lehetőséggel a törvény hatálybalépését megelőző időszakra teljesítendő adóbevallási kötelezettsége tekintetében is élhet.

Az Art. 31. § (6) bekezdése a munkáltatónak nem minősülő kifizetőre a havi bevallási és adatszolgáltatási kötelezettséget csak akkor terjeszti ki, ha a tárgyhónapban magánszemély részére adó (adóelőleg) és/vagy járulékalapot képező kifizetést, juttatást teljesített. Minden olyan adózó aki (amely) az adóév során foglalkoztatói státusából eredően bármely hónapban kötelezetté válik a szóban forgó bevallás benyújtására, ezt követően az adóév további tartama alatt akkor is kötelezett a bevallás benyújtására, ha az adott hónapban adó- és/vagy járulék kötelezettsége - kifizetés hiányában - nem keletkezett. Ezáltal az adminisztráció számottevő változása nélkül válik lehetővé az állami adóhatóság számára, hogy ún. teljességvizsgálatot végezzen, azaz különbséget tudjon tenni, hogy mely adózók mulasztották el bevallási kötelezettségük teljesítését. Ugyanakkor a nullás bevallás is bevallás, ezért az adózó adott esetben élhet az önellenőrzési jogával, hiszen a nulla adóalaphoz és adóhoz képest lehetősége lesz az önellenőrzéssel történő helyesbítésre, melynek szankciója (önellenőrzési pótlék) lényegesen kedvezőbb, mint a határidőben be nem nyújtott bevallás miatti mulasztási bírság.

Az Art. 31. § (7) bekezdésében az egyéni vállalkozókra megállapított speciális szabályokat nem indokolt fenntartani, esetükben is az Art. 31. § (6) bekezdésének általános szabályai alkalmazandóak, melyek lehetővé teszik az állami adóhatóság számára az úgynevezett teljességvizsgálat elvégzését, ennek eredményeként pedig adott esetben a szükséges intézkedés megtételét az adózóval szemben.

A 184. §-hoz

Az Art. hatályos 33. § (6) bekezdése és 92. § (4) bekezdése szerint a végelszámolást lezáró bevallást a végelszámolást lezáró beszámoló elkészítésének napját követő 45 napon belül kell az adóhatósághoz benyújtani, illetve az adóhatóság a záró adóbevallás (és az azt megelőző időszakokra vonatkozó bevallások) ellenőrzését a záró adóbevallás kézhezvételétől számított 60 napon belül köteles befejezni. A Ctv. 111-112. §-a szerint az adóbevallásokról és a végelszámolást lezáró számviteli beszámolóról, vagyonfelosztási javaslatról a társaság legfőbb szerve egyidejűleg dönt, ezt követően azonban a cég törlése iránti kérelemhez az adóbevallás kivételével a döntéshozatallal érintett egyéb okiratokat kell mellékelni. A végelszámolás számviteli feladatairól szóló 72/2006. (IV. 3.) Korm. rendelet 7. § (6) bekezdése szerint a végelszámolást lezáró számviteli beszámolót a gazdálkodó törlésére irányuló kérelem benyújtásával egyidejűleg, de legkésőbb a beszámoló mérleg-fordulónapját követő 150 napon belül kell letétbe helyezni és közzétenni (a mérleg-fordulónapot a végelszámoló határozza meg). E jogszabályi rendelkezések együttes alkalmazása esetén - különösen az egyszerűsített végelszámoláskor - problémát okoz, hogy az adóhatóság a záró adóbevallás ellenőrzését nem tudja érdemben elvégezni, mert a cégbíróság az ellenőrzés befejezése előtt törli az adózót a cégjegyzékből. A törvény Art. 33. § (6) bekezdését módosító rendelkezése a záró bevallások tényleges ellenőrzése érdekében előírja, hogy a záró bevallásokat a végelszámolást lezáró beszámoló cégbírósághoz való előterjesztésével egyidejűleg kell az adóhatósághoz benyújtani.

A 185. §-hoz

A közpénzek védelme érdekében a törvény új felelősségi szabály meghonosítását tervezi közbeszerzések esetén. Ez alapján a közbeszerzésekhez kapcsolódó vállalkozási szerződések teljesítésénél a vállalkozók a vertikálisan felépülő alvállalkozói lánc alacsonyabb fokán álló alvállalkozónak csak abban az esetben fizethetnek ki havonta - áfa nélkül számított - 100 000 Ft-nál nagyobb összeget, ha az alvállalkozó 15 napnál nem régebbi adóigazolással igazolja, hogy nincs az állami adóhatóságnál, vámhatóságnál nyilvántartott köztartozása. A közbeszerzésekről szóló 2003. évi CXXIX. törvény (a továbbiakban: Kbt.) kizárólag az ajánlattevő és a vele közvetlenül szerződő alvállalkozókat nevesíti. A felelősségi szabály túlmutat a Kbt. fogalomrendszerén és a Polgári Törvénykönyv szerint vállalkozókat (alvállalkozókat) is bevonja a rendelkezés személyi hatálya alá, így a felelősség a lánc minden pontján fennáll, ahol közpénzből fizetnek.

Az együttes igazolás tartalmazza mind az állami adóhatóságnál, mind a vámhatóságnál fennálló köztartozás fennállását vagy annak hiányát. Az igazolás iránti kérelmet elegendő az adóhatóságnál előterjeszteni, ezután az adóhatóság megkeresi a vámhatóságot és beszerzi az igazolás kiállításához szükséges adatokat. Az igazolás iránti kérelem - a kifizetés minél egyszerűbb lebonyolítása érdekében - elektronikus úton is előterjeszthető. A közbeszerzés során teljesítendő kifizetéshez igényelt igazolás a jövőben illetékmentesen kérhető. Amennyiben az alvállalkozó a kifizetés előtt nem mutat be nemlegesnek, vagyis „nullásnak” minősülő együttes adóigazolást, a vállalkozó visszatartja a kifizetést, ellenkező esetben a kifizetés erejéig egyetemlegesen felel az alvállalkozó köztartozásáért. Amennyiben az adóigazolás tartozást mutat, az adóhatóság a végrehajtás szabályai szerint a végrehajtási jegyzőkönyv kiállításával és megküldésével haladéktalanul intézkedik a követelés lefoglalásáról. Miután az adóhatóság a követelést lefoglalta, a vállalkozó a kifizetést a végrehajtás alá vont összeggel csökkentve teljesíti.

A vállalkozói szerződés megkötésekor a vállalkozó minden esetben tájékoztatja az alvállalkozót (az alvállalkozó a saját alvállalkozóját stb.) arról, hogy a vállalkozói szerződés közbeszerzés közvetlen megvalósításához kapcsolódik. A tájékoztatás biztosítja azt, hogy a vállalkozók (alvállalkozók) minden esetben tudomással bírjanak arról, hogy a vállalkozási szerződést közbeszerzés keretében teljesítik és a részükre teljesítendő kifizetés közpénzből származik. A tájékoztatási kötelezettség nemteljesítése azt vonja maga után, hogy a köztartozás vonatkozásában a visszatartási kötelezettséget - a közpénzből történő kifizetési információ hiányában - nem lehet teljesíteni. Ezért a mulasztás súlyához igazodóan új jogkövetkezményi tényállás lesz az, hogy a tájékoztatási kötelezettség megsértése esetén a vállalkozó, a kifizetés összegének 20%-áig terjedő mulasztási bírsággal sújtható.

Kapcsolt vállalkozási viszonyban álló vállalkozások esetén - a tulajdonosi, irányítási viszonyok stb. összefonódása miatt - a közbeszerzési eljárásban közvetlenül résztvevő vállalkozások mindegyike egyetemlegesen felel a tartozásért. Gyakran visszaélések forrása az, hogy az adó-, és járulékfizetésre azért nem kerül sor, mert az alvállalkozói lánc végén szereplő cégek tartozással együtt „eltűnnek” vagy fizetésképtelenné nyilvánítják magukat és a felszámolás, illetőleg a csődeljárásban a köztartozások megtérülése elenyésző mértéket mutat.

A Kbt. szerinti közbeszerzési ajánlatkérők (központi közigazgatási szervek, önkormányzatok, MNB, ÁPV Rt., MFB Rt. stb.) is a vázolt szabályok alapján fizetnek, azzal az eltéréssel, hogy az ajánlatkérő kifizetésénél - mulasztás esetén - nem keletkezik egyetemleges felelősség, mert itt állami, önkormányzati szféra vagy ezek tulajdonában álló szervezetek általi kifizetés történik. További eltérés az, hogy az ajánlati és a teljesítési biztosíték összegére, amelyet az ajánlatkérőnek biztosítéki célból kell átutalni, szintén nem keletkezik visszatartási kötelezettsége az ajánlattevőnek, mert ebben az esetben nem a vállalkozási szerződés teljesítésének ellenértéke kifizetéséről van szó.

A 186. §-hoz

A hatályos szabályok szerint az adóhatóság a magánszemély bevallásában feltüntetett visszatérítendő jövedelemadót és járulékot az igény (bevallás) beérkezésétől számított 30 napon belül, de legkorábban az adóévet követő év március 1-jétől utalja ki. Az Art. 37. § (4) bekezdésének törvény szerinti kiegészítése - ösztönözve az elektronikus úton történő bevallások benyújtását - a magánszemélyek számára nyújt kedvezményt azáltal, hogy az elektronikus úton benyújtott személyi jövedelemadó bevallás esetén a kiutalás legkorábbi időpontja március 1-je helyett egy hónappal korábbi időpontban kerül meghatározásra.

A 187. §-hoz

Az Art. hatályos rendezései szerint az illetéket - ha törvény másként nem rendelkezik - az állami adóhatóság számlájára kell megfizetni, és az illetéktörvényben meghatározott módon kell elszámolni. Az Itv. 100. § a) pontja felhatalmazta az adópolitikáért felelős minisztert arra, hogy az illetékek kiszabásának, elszámolásának és könyvelésének szabályait rendelettel állapítsa meg. Az e felhatalmazás alapján kiadott 40/2006. (XII. 25.) PM rendelet azonban nem tartalmaz az illetékek elszámolására vonatkozóan az Art.-hez képest speciális szabályokat, ezért az Art. általános szabályait kell alkalmazni az illetékek esetében is. Mivel az adók és az illetékek elszámolási módja teljes egészében megegyezik és az Art. általános elszámolási szabályai szerint történik, ezért szükségtelen az Art.-ben az elszámolási módok közötti különbségtétel. Mindezek alapján a törvény elhagyja az Art. 40. § (4) bekezdésében az illetéktörvényre történő utalást.

A 188. §-hoz

Az elektronikus úton bevallás benyújtására kötelezett adózók, vagy az elektronikus bevallási módot önként választó adózók az állami adóhatóság folyószámla nyilvántartási rendszeréből a KR-en keresztül tetszőleges időpontban lekérdezhetik adó- és járulék folyószámlájuk egyenlegét. Az Art. 43. § (8) bekezdése erre a lehetőségre alapozottan csökkenti az adóhatóság által kötelezően kiküldendő papíralapú folyószámla egyenlegértesítők mennyiségét.

A 189. §-hoz

Osztalékkifizetéskor a kifizető az Art. 46. §-ának (9) bekezdésében meghatározott adattartalmú [kifizető és a bevételt, jövedelmet szerző neve (elnevezése), adóazonosító száma, székhelye (telephelye), lakóhelye, a kifizetés jogcíme stb.] bizonylatot, igazolást állít ki. Az ellenőrzések során bizonyítási nehézségeket vetett fel az, ha a kifizetői igazolást nem az osztalék kifizetésének évében állították ki, hanem később. A későbbiekben - 1-5 év múlva - előfordult az, hogy a kiállított igazolás tartalmazta ugyan az igazolás kiállításának dátumát, azonban az osztalék kifizetésének évét nem, tekintettel arra, hogy az Art. ezt nem sorolta fel a kifizetői igazolás kötelező tartalmi elemeként. Ennek következtében a revízió nehezen tudta megállapítani, hogy az osztalékot mely adóév vonatkozásában kell jövedelemként figyelembe venni. Ezért a módosítás ezzel az adattal, vagyis az osztalék-kifizetési év feltüntetési kötelezettségének előírásával kiegészíti az igazolás tartalmi elemeit.

A 190. §-hoz

Az adóhatóság a korábbi szabályozás szerint csak a tételesen meghatározott nyilvántartásokból kérhetett adatokat. Semmi nem indokolja ugyanakkor, hogy az egyébként bárki számára hozzáférhető, közhiteles nyilvántartásban szereplő és az adókötelezettségek megállapítása érdekében folytatott adóigazgatási eljáráshoz hasznos információkat az adóhatóság e nyilvántartásokból ne szerezhetné meg. A törvény ezért kiegészíti az adóhatóság által felhasználható nyilvántartások felsorolását a közhiteles nyilvántartásokra utalással.

A rehabilitációs járadék - ugyanúgy, mint a nyugdíj - személyi jövedelemadó szempontjából adóterhet nem viselő járandóságnak minősül, azaz a személyi jövedelemadó mértékének meghatározásánál figyelembe kell venni, ha az abban részesülő személy egyébként kereső tevékenységet folytat. A személyi jövedelemadó bevallások adatainak adóhatósági kontrolljához éves adatszolgáltatási kötelezettség kerül előírásra a nyugdíjat, rehabilitációs járadékot folyósító szerv számára évenkénti gyakorisággal, az adóévet követő január 31-éig az Art. 3. számú mellékletének F) pontjában. Az adatszolgáltatás célhoz kötöttségének biztosítása érdekében - mivel a nyugdíjat, és rehabilitációs járadékot folyósító szerv nem rendelkezik olyan adattal, hogy mely ellátásban részesülők végeznek kereső tevékenységet, ezért az adóhatóság havonkénti rendszerességgel adatszolgáltatást teljesít a nyugdíjat és rehabilitációs járadékot folyósító szervnek a havi adó- és járulékbevallások nyugdíj mellett munkát végző személyekre vonatkozó adatairól.

Az módosítás az adóelkerülés lehetőségét szűkíti azzal, hogy rendelkezést iktat be a befektetési szolgáltatók adatszolgáltatási kötelezettségére az értékpapír-transzferekhez kapcsolódóan. Az adatszolgáltatás hatékonyabb ellenőrzést tesz lehetővé arra vonatkozóan, hogy a transzfer-ügyletben részt vevő felek adókötelezettségüket az értékpapír transzfer - ügylet alapjául szolgáló, közöttük megvalósult jogügylet tartalmának megfelelően teljesítik-e.

Az állami adóhatóság megkeresésre adatot szolgáltat a társadalombiztosítási szervek, a foglalkoztatási szerv és a menekültügyi hatóság részére az adóval összefüggő adatról, tényről, körülményről, ha az valamely ellátás vagy támogatás megállapítása, illetőleg a folyósítás és a jogviszonyok jogszerűségének ellenőrzése érdekében szükséges. Tekintettel arra, hogy a munkaügyi ellenőrzés a feketefoglalkoztatás elleni fellépés egyik igen jelentős eszköze, indokolt, hogy a munkaügyi ellenőrzés céljaira az állami adóhatóság a munkaügyi hatóság megkeresésére is szolgáltasson adatot. A törvény szerinti módosítás felhatalmazza az állami adóhatóságot arra is, hogy az állami foglakoztatási szerv megkeresésére statisztikai célú adatfeldolgozáshoz teljesítsen adatszolgáltatást.

Az állami foglalkoztatási szerv álláskeresési és foglalkoztatást elősegítő támogatásokat állapít meg és folyósít, ez indokolttá és szükségessé teszi, hogy az állami adóhatóság az állami foglalkoztatási szerv részére - elektronikus úton - hivatalból havi rendszerességgel szolgáltasson adatot a támogatások megállapításához és ellenőrzéséhez.

A nyugdíjfolyósító szerv 2008. évtől kezdődően felmerülő, nyugellátásokkal, rehabilitációs járadékkal összefüggő feladatai ellátásához nélkülözhetetlen, hogy a nyugdíj, illetőleg a rehabilitációs járadék folyósítása mellett munkát végző személyek keresetéről, jövedelméről folyamatosan adatokkal rendelkezzen. E feladatok ellátásához az állami adóhatóság az Art. 31. § (2) bekezdése szerinti bevallásokban hozzá beérkező, nyugellátás vagy rehabilitációs járadék folyósítása mellett munkát végző magánszemélyek és foglalkoztatóik azonosító adatait, továbbá e magánszemélyek keresetére, jövedelmére (járulékalapjára) vonatkozó adatokat havi rendszerességgel átadja a Nyugdíjbiztosítási Alap kezeléséért felelős nyugdíjbiztosítási szerv részére.

A módosítás követi a jövedéki adóról szóló törvény változását, amely szerint a mezőgazdasági gázolaj utáni jövedéki adó-visszatértés csak a növénytermesztési ágra marad fenn. Erre tekintettel a mezőgazdasági és vidékfejlesztési támogatási szerv szarvasmarha állományra vonatkozó adatszolgáltatását a jövőben nem indokolt fenntartani.

A 191. §-hoz

A kettős adóztatás elkerüléséről szóló nemzetközi szerződés információcseréről rendelkező cikkei rendelkeznek az egyezményes államok illetékes hatóságai közötti információcseréről. Az egyezmények egy része hatálybalépésüket tekintve, több évtizedes múlttal rendelkezik, ezért az információcsere cikkek egy része adatvédelmi szempontból aggályokat vet fel. Tekintettel arra, hogy az egyes egyezmények módosítása nehézkes (pl. a tárgyalások felvétele a módosítás miatt a különböző egyezményes államokkal stb.), ezért az összes hatályos kettős adós egyezményre kiterjedő hatállyal - az adatvédelmi törvény rendelkezésinek megfelelően - az Art. kiegészül egy titokvédelmi klauzulával. A klauzula ezután a már hatályos és a jövőben hatályba lépő egyezmények tekintetében is rendezi az adatvédelmi követelményeket, melyek az adatkezelés célját, körét, a továbbítható adatok meghatározását egyértelműen rögzítik az információcserében részt vevő illetékes hatóságok vonatkozásában. Ennek alapján az információcseréről rendelkező cikk keretében a magyar illetékes hatóság a külföldi állam illetékes hatóságának a magánszemélyekről az egyezmény rendelkezéseinek végrehajtása, a külföldi állam adóztatási jogának biztosítása, illetőleg a kettős adóztatás elkerülése érdekében az azonosításhoz, az adómegállapításhoz, az ellenőrzéshez, a bizonyítási eljáráshoz, illetőleg a tényállás tisztázásához szükséges olyan személyes adatokat adhat át, amelyeket nyilvántartásai tartalmaznak vagy amelyek megszerzését a belföldi jogszabályok számára lehetővé teszik.

A 192. §-hoz

2007. január 1-jétől az illetékhivatalok az Adó-, és Pénzügyi Ellenőrzési Hivatalba integrálódtak. A szervezet-átalakítás következtében a gyakorlatban jogértelmezési problémát okozott, hogy az ingatlanok összehasonlító értékadatai, amelyek az adóhatósági eljárás során jutnak az adóhatóság tudomására, adótitoknak minősülnek- e vagy sem. E probléma megszüntetése, és az egységes joggyakorlat kialakítása érdekében az adatszolgáltatás egységes rendje törvényi, illetve rendeleti szinten kerül rendezésre. Eszerint az állami adóhatóság bármely magánszemély, jogi személy, jogi személyiséggel nem rendelkező egyéb szervezet kérelmére -igazgatási szolgáltatási díj ellenében - az összehasonlító értékadatokról vezetett nyilvántartásából adatszolgáltatást teljesít, természetesen az ingatlan tulajdonosok személyes adatainak megismerését kizáró módon.

A 193. §-hoz

Az üzleti élet biztonságosabbá és átláthatóbbá tétele, végső soron a körbetartozások kialakulásának megakadályozása érdekében, a hatályos szabályok szerint az állami adóhatóság honlapján közzéteszi azon adózók adatait, aki (amelyek) nagy összegű (magánszemély adózó 10 millió, más adózó 100 millió forint) adótartozást halmoztak fel, és ez a tartozás 180 napon át folyamatosan fennállt. Az Art. általános szabályai szerint az adótartozások fennállását az adóhatóságnak adónemenként kell vizsgálnia, így a közzététel feltételeinek vizsgálata során eddig nem kellett figyelembe vennie az esetlegesen más adónemen fennálló túlfizetés összegét. Ezen változtatva a módosítás szűkíti a közzététellel érintett adózók körét. E szerint a közzététel feltételeként meghatározott tartozás-összeget nettó módon kell számításba venni, azaz az állami adóhatóság által nyilvántartott adótartozás összegét csökkenteni kell az ugyancsak az állami adóhatóság által nyilvántartott túlfizetések összegével. Amennyiben az így számított egyenleg tartozást mutat, és ez 180 napon keresztül eléri a törvényben maghatározott összeghatárt, akkor lehet az adózó azonosítására alkalmas adatokat az adóhatóság honlapján megjeleníteni.

A 194. §-hoz

Az Alkotmánybíróság alkotmánysértővé minősítette a Földművelési és Vidékfejlesztési Hivatalról szóló kormányrendeletnek azt a rendelkezését, mely szerint a hivatal elnöke látja el a hatósági felügyeletet a hivatal által hozott határozatok tekintetében. Az Alkotmánybíróság álláspontja szerint ez a kormányrendeleti szintű szabályozás ellentétes a Ket. rendelkezéseivel. Tekintettel arra, hogy az Adó- és Pénzügyi Ellenőrzési Hivatalról szóló 273/2006. (XII. 23.) Korm. rendelet hasonló megoldást tartalmaz, ezért célszerű törvényi szinten kimondani a Ket. általános előírásaitól eltérő speciális szabályozást. Ezzel a megoldással az Art. formai oldalról eleget tesz az Alkotmánybíróság álláspontjának azzal, hogy kormányrendeleti szintről törvényi szintre emeli az adóigazgatásban megszokott hatásköri szabályozást.

A 195. §-hoz

Az Adó- és Pénzügyi Ellenőrzési Hivatalról szóló 273/2006. (XII. 23.) Korm. rendelet (a továbbiakban: Rendelet) 10. § (7) bekezdése szerint az APEH ellátja a csődeljárásban, a felszámolási eljárásban, a végelszámolásban, a vagyonrendezési és adósságrendezési eljárásban a központi költségvetést megillető követelések tekintetében a hitelezői feladatokat, valamint a vámhatóság hatáskörébe tartozó követelések tekintetében a hitelezői képviseletet. A végrehajtási eljárásban ellátja a végrehajtás foganatosítójaként a törvény által meghatározott feladatokat. Az itt meghatározott feladatkör azonban nincs összhangban az Art. 72. § (3) bekezdésében meghatározott hatásköri rendelkezéssel, mivel a Rendelet, mint alacsonyabb szintű jogszabály szélesebb feladatkört határoz meg, mint amire a törvényi hatásköri szabályok jogosítanak. A törvény és a Rendelet közötti konzisztencia biztosítása érdekében a törvény a magánnyugdíjpénztárt megillető követelésekre vonatkozó szabály fenntartásával kiegészíti az Art. 72. § (3) bekezdését a Rendeletben meghatározott vagyonrendezési és adósságrendezési eljárással, valamint a végrehajtási eljárás tárgyi hatályát is kibővíti a rendeletben foglaltaknak megfelelően, nem szűkítve le azt kizárólag az ingó-, ingatlan-végrehajtás foganatosítására.

A lakáscélú állami támogatással összefüggésben felmerült polgári jogi igényeket a korábbi szabályozás szerint a Kincstári Vagyonigazgatóság látta el. Tekintettel arra, hogy a Kincstári Vagyonigazgatóság nem hatóság, így az állami támogatásokkal kapcsolatban nem volt joga fellépnie a hitelintézetek esetleges jogsértéseivel szemben. A hitelintézeteknek az állammal szemben történő elszámolásait a vonatkozó kormányrendelet alapján az állami adóhatóságnak kellett ellátnia. Minthogy a hitelintézetekkel szembeni védelmet az új szabályozás szerint hatósági jogkörben eljárva a kincstár biztosítja, célszerű valamennyi, ezzel összefüggő hatósági jogosítványt is ehhez a szervezethez csoportosítani. Ha a kincstár az állami követelések érvényesítése során jogerősen megállapítja a követelés összegét, a végrehajtást az állami adóhatóság bonyolítja a rá vonatkozó általános rendelkezések szerint.

A 196. §-hoz

Az adózó a jelenleg hatályos szabályok szerint közbeszerzési eljárásokhoz kérheti együttes adóigazolás kiállítását. Az együttes adóigazolás specifikuma az, hogy összesítetten tartalmazza az állami adóhatóságnál és a vámhatóságnál nyilvántartott köztartozást, illetőleg azok hiányát. Az együttes adóigazolás kiállításának előnye az, hogy a kiállításához szükséges adó- és vámtartozást érintő adatok beszerzése érdekében az állami adóhatóság keresi meg a vámhatóságot, így az adózónak nem kell két hatóságnál kérnie az igazolás kiállítását.

A törvény bővíti az együttes igazolás alkalmazási körét, így az már nem csak közbeszerzési eljárásokhoz kérhető, hanem bármilyen más eljáráshoz vagy célhoz is, így a korábbi közbeszerzéses „korlátozó” rendelkezés megszűnik.

Az adózók javára egyszerűsítést tartalmaz a törvény az illetőségigazolások kiállítását illetően is. Jelenleg az igazolástípusok közül kizárólag az illetőségigazolás állítható ki az adózó kérelmére angol nyelven is. A könnyítő szabály lényege az, hogy az angol nyelvű nyomtatványokat az adóhatóság köteles lesz kitölteni. Ennek alapján az adóhatóság az illetőségigazolást a külföldi hatóság által rendszeresített nyomtatványon is kiállítja, ha a kérelmező a nyomtatványhoz csatolja annak magyar nyelvű szakfordítását, vagy ha a nyomtatvány angol nyelvű, vagy ha a két-, illetőleg többnyelvű nyomtatvány teljes körű angol nyelvű szöveget is tartalmaz. Két-, illetőleg többnyelvű nyomtatvány esetén a teljeskörűség azt jelenti, hogy a nyomtatvány az egyéb nyelvek mellett egyértelműen minden részletre kiterjedő párhuzamos angol nyelvű szöveget is tartalmaz.

Az Art. 36/A. §-ában szabályozott kifizetés előfeltétele egy 15 napnál nem régebbi nemlegesnek minősülő együttes igazolás. Az igazolás kiállítása után adott esetben az adóhatóságnak végrehajtási feladatai keletkezhetnek, ezért az ilyen típusú igazolás iránti kiállítási kérelem tartalmaz egy - a hatóság cselekményeit megkönnyítendő - szűk adatkört. Ezért a közbeszerzéshez kapcsolódó kifizetés céljából igényelt adóigazolás iránti kérelem tartalmazza a kifizető nevét (elnevezését), székhelyét (címét), adóazonosító számát.

Az adóhatósági igazolás egyik típusánál, a jövedelemigazolásnál a törvény pontosítani tervezi a jövedelemgazolás tartalmát és az egyes adófizetési kötelezettségeket nevesítve részletesebb adatkörmegjelenítést rendel a jövedelemigazoláshoz. Ennek eredménye az, hogy külön utalás történik a személyi jövedelemadóra, a különadóra az egyszerűsített vállalkozói adóra (eva), illetve az egyszerűsített közteherviselési hozzájárulásra (ekho). Az Art. 4. § (1) bekezdésének b) pontja szerint a járulék is adónak minősül, azonban az egyes jövedelmek után fizetendő adók felsorolása miatt egyértelművé válik az is, hogy a járulékfizetési kötelezettségről az igazolás nem tartalmaz információkat.

A 197. §-hoz

Az Art. 88/A. §-a szabályozza - kiemelt jelentőségű ügyek vonatkozásában - speciális ellenőrzési típusként a központosított ellenőrzést. A központosított ellenőrzést a Kiemelt Adózók Igazgatósága végzi az állami adóhatóság vezetőjének utasítására. Az Art. szabályozza azokat az eseteket, amelyekben központosított ellenőrzés elrendelésére sor kerülhet. A törvény kiterjeszti a központosított ellenőrzést arra az esetre, amelynél az adózók az adókötelezettségeiket a közbeszerzések közvetlen megvalósítása érdekében kötött vállalkozási szerződések teljesítése során jogszerűtlen, színlelt, adóelkerülő vagy a rendeltetésszerű joggyakorlás alapelvébe ütköző módon megsértik. Tekintettel a vállalkozói- alvállalkozói szerződések szerteágazóságára, valamint a közbeszerzés tárgyának régióhatárokat átlépő térbeli kiterjedtségére, indokolt a speciális jogosítványokkal rendelkező KAIG bevonása az ellenőrzési eljárásba.

A 198. §-hoz

Az adóval, költségvetési támogatással kapcsolatos visszaélések jelentős részét ún. fiktív vállalkozások által kiállított bizonylatok felhasználásával követik el. Az adóhatóság köteles az induló (jogelőd nélkül alakuló) vállalkozásokra kiemelt figyelmet fordítani annak érdekében, hogy a fiktív vállalkozásokat már a megalakulásukat követően kiszűrhesse, és megakadályozhassa az e vállalkozások felhasználásával elkövetett visszaéléseket. Az állami adóhatóság az adott évben jogelőd nélkül megalakult gazdasági társaságok jelentős részét (minimum egyötödét) kockázatelemzés alapján ellenőrzésre választja ki. A kiválasztott vállalkozások esetében az adószám megállapítását követő 90 napon belül a helyszínen ellenőrzi a vállalkozás által bejelentett adatok valódiságát (a társaság a székhelyén, a központi ügyintézés helyén megtalálható-e, működik-e stb.), illetve azt, hogy a társaság egyes adókötelezettségeit teljesíti-e. Amennyiben az adóhatóság megállapítja, hogy - többek között - a vállalkozás bejelentett székhelyére, telephelyére, vezető tisztségviselőjére vonatkozó adatok fiktívek, úgy a vállalkozás adószámát felfüggeszti, illetve később - amennyiben annak feltételei fennállnak - törli.

A 199. §-hoz

Az adóbevételi érdekeket legdurvábban sértő adózói jogsértés a be nem jelentett alkalmazott foglalkoztatása. Ezzel a magatartással az adózók nem csak az államot, illetőleg a társadalombiztosítási pénzalapokat rövidítik meg, hanem jelentős mértékben károsítják a munkavállalókat is, hiszen a járulékfizetés elmaradása az ő egészségbiztosítási, illetőleg nyugdíjbiztosítási ellátásra való későbbi jogosultságukat is veszélyezteti. A feketegazdaság elleni fellépés jegyében a korábban bevezetett szankciók; bírság és üzletbezárás vagy tevékenység felfüggesztés mellett az elmaradt közterhek megállapítására is sort kell keríteni. A becslésre vonatkozó új szabályok szerint - ha az ellenkezőjére utaló adatok, bizonyítékok nem állnak rendelkezésre - a tetten ért vállalkozókat három havi foglalkoztatást feltételezve kötelezi az adóhatóság az adó és járulékkülönbözetek megfizetésére. Ha az adózó a fekete foglalkoztatás tekintetében „visszaeső”, azaz az elévülési időn belül ismételten fekete foglalkoztatáson kapja az adóhatóság, az adó- és járulékhiányt a két ellenőrzés közötti időszak egészére kell az adóhatóságnak megállapítania. Természetesen ez esetben is érvényes az az általános szabály, mely szerint a becsléssel megállapított adóval szemben az adózót megilleti az ellenbizonyítás joga.

A 200. §-hoz

A törvény az Art. új 124/C. §-ának beiktatásával arra az esetkörre ad általános eljárási modellt, amikor az adókötelezettséget előíró jogszabály visszamenőleges hatállyal megállapított alkotmányellenessége vagy közösségi jogba ütközése miatt keletkezik az adózónak (adó)visszatérítési igénye. Az önálló szabályozást elsősorban az indokolja, hogy a meghozatalakor jogszabályszerű adóhatósági döntés az alkalmazott jogszabály alkotmányellenessége/közösségi jogba ütközése visszamenőleges hatályú megállapítása alapján sem minősül az Art. 135. §-a szerint jogszabálysértő döntésnek. Mivel az ilyen döntés nem „jogszabálysértő”, nem alkalmazhatóak vele szemben az adóeljárásban ismert jogorvoslatok, illetve a visszatérítéssel kapcsolatban az Art. 135. § (4) bekezdése szerinti késedelmi pótlékkal azonos mértékű (azaz a jegybanki alapkamat kétszeresének megfelelő) kamatfizetési kötelezettség sem. Az új eljárás megkülönböztető ismérvei a következők: az eljárás az elsőfokú adóhatóság hatáskörébe tartozik függetlenül attól, hogy az adófizetési kötelezettséget előíró végrehajtható okirat milyen szintű közigazgatási hatósági döntés eredménye; az eljárás kérelemre indul, a kérelem előterjesztésének az adó megállapításához való jog elévülési idején belül és az AB/EUB döntés kihirdetésétől számított 180 napon belül van helye (jogvesztő határidő); végrehajtási cselekmény nem foganatosítható a kérelem benyújtásától az eljárás jogerős befejezéséig, visszatérítést elrendelő döntés esetén természetesen e döntés jogerőre emelkedését követően sem; visszatérítést elrendelő döntés esetén az adóhatóság az adó visszatérítésén felül a jegybanki alapkamattal azonos mértékű késedelmi kamat fizetésére köteles; az eljárás szerinti adó visszatérítésre - az Art. 124/C. §-ában foglalt eltérésekkel, valamint a késedelmes kiutaláshoz kapcsolódó kamatfizetési kötelezettség kivételével - a költségvetési támogatás kiutalására vonatkozó szabályokat kell alkalmazni.

A 201. §-hoz

A cégeljárásról, cégnyilvánosságról és a végelszámolásról szóló 2006. évi V. törvény rendelkezései úgy módosulnak, hogy a végelszámolással, illetve felszámolás, végelszámolás nélkül megszűnő cég a cégnyilvántartásból akkor törölhető, ha a cégnél folytatott adóhatósági eljárások jogerősen befejeződtek. Ezzel párhuzamosan, a cégbírósági eljárás elhúzódásának megakadályozása érdekében szükséges a megszűnéshez kapcsolódó adóhatósági ellenőrzés és az azt követő hatósági eljárás felgyorsítása.

Az eljárás felgyorsításával kapcsolatos rendelkezéseket a törvény hatályba lépését követően indult hatósági eljárásokban kell alkalmazni.

A 202. §-hoz

A törvény - a közelmúlt gyakorlati tapasztalatira alapozva - a feltételes adó-megállapítás iránti eljárásban az elutasítási okok között önállóan nevesíti azt az esetet, ha a kérelem tartalma alapján alaposan lehet tartani attól, hogy a közölt tényállás a rendeltetésszerű joggyakorlás elvébe ütközne.

A 203. §-hoz

A szokásos piaci ár megállapítása iránti eljárásnál az adózók jogainak gördülékenyebb gyakorlása érdekében változnak a díjmegállapítási szabályok (csökken a díjmaximum), illetőleg ehhez kapcsolódóan pontosul - az egységes értelmezés biztosítása érdekében - a jövőbeli ügylet fogalma.

A szokásos piaci ár megállapítására irányuló eljárásért fizetendő díjak felső határa - a közös 50 milliós összeghatárról - az eljárás típusától függően mérséklődik. Ennek alapján egyoldalú eljárás esetén legfeljebb 12 millió forint, kétoldalú eljárás esetén legfeljebb 17 millió forint, illetőleg többoldalú eljárás esetén legfeljebb 20 millió forint igazgatási-szolgáltatási díjat kell leróni az eljárásért.

A 204. §-hoz

Az Art. hatályos szabályai szerint az adóhatóság az adóügy érdemében határozattal, az eljárás során felmerülő egyéb kérdésekben végzéssel dönt. Az Art. bírósági felülvizsgálat esetkörét meghatározó szabálya szerint bírósági felülvizsgálatnak csak a másodfokú adóhatóság jogerős határozatával szemben van helye. A rendelkezésből következik, hogy az Art. csak az adóügy érdemében hozott határozatok vonatkozásában nyitja meg a bírói utat. Tekintettel azonban arra, hogy ha a másodfokú adóhatóság az elsőfokú - az adóügy érdemében hozott - határozatot megsemmisíti és új eljárás lefolytatását rendeli el, e döntését határozatban közli az érintettekkel. Minthogy e határozat adott esetben a főszabály alapján megfelelne a bíróság által felülvizsgálható határozatok kritériumának, a törvény e határozatokkal szemben a bírósági felülvizsgálat kezdeményezését külön kizárja. A módosítással ugyancsak kizárja a törvény a végzések elleni bírósági felülvizsgálat kezdeményezésének lehetőségét is. Miután az adóügy érdemében mindig határozattal kell dönteni, végzéssel jellemzően eljárási kérdéseket bírál el az adóhatóság. Ebből következően nem indokolt a bírói út megnyitása a végzések, mint eljárási kérdések előtt. Mindamellett a jogorvoslati lehetőség a bírósági felülvizsgálat kizárásával is biztosított, hiszen az adóügy érdemében hozott hatósági határozattal szemben előterjesztett jogorvoslati kérelemben a végzések is megtámadhatók, továbbá az Art. felsorolja az önálló fellebbezéssel megtámadható végzéseket, amelyekkel szemben felügyeleti intézkedés is kezdeményezhető önállóan. Tekintettel arra, hogy jogértelmezési viták sorozatát váltotta ki e rendelkezés azzal, hogy a bírósági felülvizsgálatból kizárt hatósági döntések között nem nevesítette a megsemmisítő és új eljárásra utasító határozatát, valamint az adóhatóság végzését, a módosítás pontosítja a rendelkezést, és egyértelművé válik a jogalkotói szándék.

A 205. §-hoz

A nem belföldi illetőségű, illetőleg az egybefüggően 183 napot meghaladóan külföldön tartózkodó belföldi illetőségű személy adófizetési kötelezettségének, adók módjára behajtandó tartozásának külföldön történő érvényesítésére (beszedésére) irányuló intézkedéseket az adópolitikáért felelős miniszter által lefolytatott közbeszerzési eljárás nyertese teszi meg. A tartozások érvényesítése érdekében az adóhatóságok keresik meg a pályázat nyertesét, és - értelemszerűen - rendelkezésére bocsátják azokat az adatokat, amelyek a beszedés érdekében szükségesek. Tekintettel azonban arra, hogy értelmezési viták folytak a tekintetben, hogy az adótitok szabályokra tekintettel milyen adatok adhatók ki a pályázat nyertesének, egy pontosító rendelkezés kerül az Art.-be. E szerint a törvény kifejezetten kimondja, hogy a pályázat nyertese jogosult a végrehajtáshoz szükséges, egyébként adótitoknak minősülő adatok megismerésére, melynek érdekében az adóhatóság a végrehajtási eljárás alapjául szolgáló iratokat az eljárás befejezéséig közbeszerzési eljárás nyertesének rendelkezésére bocsátja.

A 206. §-hoz

Az Art. annak megakadályozása érdekében, hogy az adózók visszaigényelhessenek egy túlfizetést mutató adónemről, amikor egyébként adótartozásuk áll fenn, évek óta szabályozza a visszatartási jog intézményét. E szerint, az adózónak a visszaigényléskor nyilatkoznia kell, hogy van-e esedékessé vált adótartozása. Az adóhatóság a kiutalást megelőzően ezt ellenőrzi, és amennyiben van az adózónak más tartozása, a tartozás összegének erejéig a kiutalni kért összeg visszatartásáról rendelkezik. A hatályos szabályozás a magán-nyugdíjpénztári tagdíj- (tagdíj-kiegészítés), ehhez kapcsolódó késedelmi pótlék és önellenőrzési pótlék tartozás esetén sem teszi lehetővé a más adónemről igényelt túlfizetés kiutalásának teljesítését. A tagdíj szűkebb értelemben nem minősíthető adótartozásnak, a törvény az egységes jogalkalmazás és az egyszerűbb eljárás érdekében kiterjeszti az állami adóhatóság visszatartási jogát a tagdíj- (tagdíj-kiegészítés), illetve az ehhez kapcsolódó késedelmi pótléktartozásra is, ha az valamely magánnyugdíjpénztárat illet meg, ezzel gyorsabban juthat hozzá a magánnyugdíjpénztár az őt megillető összegekhez.

A 207. §-hoz

Az eljárások hatékonyságának növelése érdekében változnak a végrehajtási szabályok. A végrehajtás folyamán az eddigi értékesítési formák (árverés, nyilvános pályázat, árverésen kívüli eladás) ezután is maradnak, de nóvumként ingóság esetén megjelenik egy új értékesítési forma, az elektronikus árverés.

Ennek eredményeként egyszerűsödnek a közzététel szabályai, módosul a becsérték megállapítására irányuló szabályozás a megtérülési mutatók növelése érdekében.

A pályázati, illetőleg az árverési hirdetményt az adóhatóság a hivatalos internetes honlapján, illetőleg ezzel egyidejűleg a Magyar Bírósági Végrehajtói Kamara hivatalos lapjában közzé teszi. Az elektronikus árverési hirdetményt az adóhatóság kizárólag a hivatalos internetes honlapján az Elektronikus Árverési Felületen a közzétételhez fűződő jogkövetkezményekkel teszi közzé.

Nyilvános pályázat útján történő értékesítések esetén a forgalmi értékkel megegyező becsérték megállapítás az esetek többségében a pályázat eredménytelenségét eredményezi, ezért a becsérték minimumának leszállítása indokolt.

Az ingóságok nyilvános pályázat útján történő értékesítése esetén a forgalmi érték bizonyos százalékában meg kell adni azt az árat, amely felett érvényes ajánlatot lehet tenni. Az értékesítés sikere érdekében a módosítás ezért rögzítené, hogy az ajánlat abban az esetben érvénytelen, ha a felajánlott vételár nem érte el a becsérték 50%-át.

Az ingatlanok nyilvános pályázat útján történő értékesítése esetén a becsértékre, az ingatlanok értékállóságára tekintettel, eltérő mértékek vonatkoznak. Ingatlanok pályázat útján történő értékesítése esetén a bírósági végrehajtásról szóló 1994. évi LIII. törvény (a továbbiakban: Vht.) 156/A-156/G. §-ait kell megfelelő módon alkalmazni azzal, hogy a pályázati ajánlat érvénytelen, ha a felajánlott vételár nem érte el a becsérték 65%-át, lakóingatlan esetén a becsérték 75%-át.

Ingóságok esetén - az árverések során tapasztalt „árleszorító tendenciák” és visszaélések visszaszorítása érdekében a pályázati értékesítés mellett megteremtődik az elektronikus árverés lehetősége, amelynek során az árverező elektronikus úton az adóhatóság hivatalos internetes honlapjához kapcsolódó Elektronikus Árverési Felületen (EÁF) árverezhet (elektronikus árverező). Az elektronikus árverési hirdetmények megtekintése és az árverésen történő részvétel, illetőleg licit díjmentes. Az elektronikus árverésen történő licitben az elektronikus árverező a központi elektronikus szolgáltató rendszeren keresztül, a rendszer használatához szükséges, az okmányirodában térítés nélkül beszerezhető egyedi azonosítóval és titkos jelszóval történő belépéssel vehet részt.

Az elektronikus árverés során a Vht. ingóságvégrehajtásra vonatkozó rendelkezéseit kell alkalmazni, az Art.-ben szabályozott eltérésekkel. Kizárni tervezi a módosítás a Ket. és a Vht. bizonyos szabályait. Alapvetően azoknak a szabályoknak az alkalmazását zárja ki a módosítás, amelyek az elektronikus árverés specifikumai miatt - nincs személyes jelenlét és kapcsolat - az új keretek között lényegében „értelmezhetetlenek”. Ennek értelmében a Ket. igazolási kérelemre és az üzemzavarra vonatkozó szabályait nem kell alkalmazni. A Vht. szempontjából például a végrehajtást kérő nem vehet részt a végrehajtási eljárási cselekmények foganatosításánál, az árverés megkezdésekor a végrehajtó nem közli az árverezőkkel az ingóság becsértékét (a kikiáltási árat), és nem hívja fel őket ajánlatuk megtételére, illetőleg a legtöbbet ajánló nem köteles a teljes vételárat a megvett ingóság elárverezése után készpénzben azonnal kifizetni.

Az adóhatóság a folyamatban lévő elektronikus árveréssel összefüggő minden cselekményt és információt az EÁF-en keresztül végez, illetőleg tesz közzé. Egységes az elektronikus árverés időtartama, amely az árverési hirdetményben megjelölt kezdő időponttól számított nyolcadik nap 21.00 óráig tart. Az érvényes licit legkisebb összege 1000 forint, 1 millió forintnál nagyobb kikiáltási ár esetén legalább 10 000 forint, illetőleg 5 millió forintnál nagyobb kikiáltási ár esetén legalább 20 000 forint. Érvényes árverési ajánlatnak az árverési hirdetményben közölt árverés záró időpontjáig az EÁF-en beérkezett, a becsérték legalább 50%-át elérő, 5 legmagasabb ajánlat minősül. Azonos ajánlat esetén az EÁF-en korábban megtett ajánlat nyer. Az árverési ajánlat nem vonható vissza.

Az árverést az nyeri, aki a legmagasabb összegű érvényes vételárat ajánlotta fel. Az árverés nyertesét az árverést lebonyolító adóhatóság e tényről elektronikus úton az elektronikus árverés lezárultát követően haladéktalanul értesíti. Az adóhatóság egyidejűleg postai úton is értesíti a nyertest az elektronikus értesítésben közöltekről.

Elektronikus árverés kiírása ugyanazon vagyontárgy vonatkozásában egy alkalommal történhet. A sikertelen elektronikus árverés kiírása nem érinti a Vht. rendelkezései szerinti ingó árverés kiírásának lehetőségét. Az elektronikus árverés technikai feltételeit és működtetésének részletszabályait az állami adóhatóság hivatalos lapjában és hivatalos internetes honlapján közzéteszi.

A 208. §-hoz

Lásd az előző §-hoz tartozó indokolást.

A 209. §-hoz

A 2006. évi XXXVI. törvénnyel kihirdetett, a kapcsolt vállalkozások nyereségkiigazításával kapcsolatos kettős adóztatás megszűntetéséről szóló, 1990. július 23-án aláírt Választottbírósági Egyezmény 6. cikk (2) bekezdése szerint a kölcsönös egyeztetési eljárás alapján létrejött megállapodás az érintett szerződő államok hazai jogában előírt elévülési időre tekintet nélkül végrehajtandó. Ezzel párhuzamosan az Egyezmény hatékony végrehajtását célzó - nem kötelező erejű - magatartási kódex 5. pontja szerint a tagállamoknak ajánlott az „adóbeszedés felfüggesztése” a Választottbírósági Egyezmény szerinti eljárás időtartamára. Mivel az Art. 160. § (1) bekezdésében foglalt, végrehajtás felfüggesztéséről szóló rendelkezés a fenti esetkörre nem alkalmazható, a törvény Art. 160. § (2) bekezdését beiktató rendelkezése szerint önálló felfüggesztési oknak minősül, ha az arbitrációs eljárás alapján a határozat (végzés) megváltoztaása, megsemmisítés vagy ezzel azonos hatású intézkedés várható.

Az Art. 143. § (2) bekezdésének jelenlegi rendelkezése szerint a bírósági felülvizsgálat az adóhatósági határozat végrehajthatóságát nem érinti. A végrehajtás felfüggesztéséről a bíróság az adózó kérelmére végzéssel határoz. A végrehajtás a kérelemnek a végrehajtást foganatosító szerv tudomására jutásától annak elbírálásáig nem foganatosítható. A rendelkezést nem kizárólag a keresetlevélben, vagy azt követően előterjesztett első felfüggesztés iránti kérelemre kell alkalmazni, hanem a per folyamán, adott esetben a felülvizsgálati kérelemben előterjesztett felfüggesztés iránti kérelemre is. Ez azt eredményezte, hogy az adózó több alkalommal is előterjesztett felfüggesztés iránti kérelmet, és ez automatikusan kihatott a végrehajtásra is, ugyanis az a végrehajtást foganatosító szerv tudomására jutásától annak elbírálásáig nem foganatosítható. Többszöri előterjesztéssel az adózó meg tudta akadályozni a végrehajtás lefolytatását, amellyel a tartozás végrehajtásához való jog elévülési idejét is rövidítette.

A törvény ezen a helyzeten változtat, ezért az adózói rosszhiszemű eljárásvitel megakadályozása érdekében a bíróságnál előterjesztett végrehajtás felfüggesztése iránti kérelem benyújtása a végrehajtás szünetelését automatikusan csak egyszer eredményezi. Ez nem érinti a bíróságnak azt a jogát, hogy a végrehajtást bármikor felfüggessze, azonban a kérelem előterjesztése nem eredményezi automatikusan a végrehajtás szünetelését. Ebben az esetben a szünetelés kezdő napja a kérelemnek a végrehajtást foganatosító szerv tudomására jutásának napját követő nap.

A 210. §-hoz

A havi adó-, és járulékbevallást, annak hibás vagy hiányos volta miatt, kizárólag a munkáltató önellenőrizheti. Amennyiben az önellenőrzés önellenőrzési pótlék fizetési kötelezettséggel jár, ezt a munkáltató viseli, függetlenül attól, hogy az önellenőrzést kiváltó ok a munkáltató vagy a munkavállaló érdekkörében merült fel. Méltánytalan az a helyzet, ha a munkavállaló korábbi téves nyilatkozatát korrigálja és ez önellenőrzést és pótlékfizetési kötelezettséget indukál a munkáltatónál. Ezért a törvény az elektronikusan benyújtott havi adó-, és járulékbevallás esetén a munkáltatót, kifizetőt mentesíteni tervezi az önellenőrzési pótlék megfizetése alól, amennyiben az önellenőrzés a munkáltató, kifizető érdekkörén kívüli okok miatt történik.

A 211. §-hoz

Az Art. hatályos rendelkezései rendezik a jogkövetkezmények viselése szempontjából azt az esetet, amikor az adót a munkáltató állapította meg, és az adóhatóság ellenőrzése során adóhiányt tárt föl ezzel összefüggésben. A módosítással a rendelkezés általánosságban rendezi a levonási kötelezettségének nem, vagy nem jogszerűen eleget tévő munkáltató (kifizető), valamint a magánszemély felelősségét. Az új szabály szerint elmulasztott vagy jogszabálysértő adóelőleg, adó, járulék megállapítás, illetőleg levonás esetén az adóhiányt a magánszemély terhére, a jogkövetkezményeket a munkáltató (kifizető) terhére kell megállapítani. Az Art. szigorúbb szabályt ír elő arra az esetre - figyelemmel a jellemzően kiszolgáltatott helyzetben lévő magánszemélyekre -, ha a munkáltató (kifizető) levonta a magánszemélytől az adóelőleget, adót, illetőleg a járulékot, de az ezzel összefüggő bevallási kötelezettségének nem tett eleget. Ez esetben a jogkövetkezményeken túl az adóhiányt is a munkáltató (kifizető) terhére állapítja meg az adóhatóság.

A 212. §-hoz

A jelenleg hatályos mulasztási bírság-mértékek az időközben megváltozott értékviszonyok tekintetében már nem jelentenek igazi visszatartó erőt a jogsértések elkövetése tekintetében. Ennek érdekében a bírságmértékek felső határát célszerű megemelni annak érdekében, hogy egyrészt az adóhatóságnak nagyobb mozgástere legyen a jogsértés súlyának megfelelő, differenciált szankciók alkalmazására, másrészt a nagy adóteljesítményű, tőkeerős adózókkal szemben is olyan szankció kiszabására legyen lehetőség, amelynek visszatartó ereje van. Emellett indokolttá vált a mulasztási bírságtényállások felülvizsgálata a tekintetben is, hogy a felesleges párhuzamosságok, vagy az esetleg hiányosságok kiszűrhetők legyenek. E célok megvalósítása érdekében a módosítással átalakul, és ezzel átláthatóbbá válik a mulasztási bírság-szabályozás rendszere, illetőleg szerkezete. Megemelkedik a mulasztási bírság maximális mértéke: magánszemély adózók esetén a korábbi 100 ezer forintról 200 ezer forintra, más adózó esetén a korábbi 200 ezer forintról 500 ezer forintra. Új elemként kerül a szabályok közé - a meghatározott tényállások megvalósulása esetén alkalmazandó -, az adózó személyétől független egységes mértékű bírságmaximum kiszabásának lehetősége. E szerint a számla- nyugta-kibocsátási kötelezettség megsértése, be nem jelentett alkalmazott foglalkoztatása, továbbá igazolatlan eredetű áru forgalmazása esetén egy, az adózó személyétől független, egységes tételű, emelt összegű (1 millió forintig terjedő) bírság szabható ki. Ezek a jogsértések ugyanis olyan mulasztások, amelyek függetlenek attól, hogy az adózó adókötelezettségei teljesítéséhez igénybe vesz-e az adójogban jártas szakembert (ellentétben pl. a bevallási, adatszolgáltatási kötelezettség teljesítésével), másrészt ezek a jogsértések a legdurvább és legdirektebb módjai az adóelkerülésnek, így egyértelműen a feketegazdaság körébe tartoznak. A bírság kiszabásánál ez esetben is megilleti az adóhatóságot a törvény által előírt szempontok szerinti mérlegelés joga és kötelezettsége.

Új rendelkezés, hogy a számla, nyugtaadási kötelezettség elmulasztása esetén az adózó mellett az alkalmazott felelősségét is megállapíthatja az adóhatóság. A törvénysértést megvalósító alkalmazottal szemben minimum 10 ezer, maximum 50 ezer forint mulasztási bírság szabható ki.

Megemelkedik a hibásan benyújtott bevallás esetén kiszabható bírságmaximum, magánszemély adózóval szemben a korábbi 10 ezer forint helyett 20 ezer forint, más adózóval szemben 50 ezer forint helyett 100 ezer forint mulasztási bírságot is kiszabhat az adóhatóság.

Közbeszerzésekhez kapcsolódó vállalkozási szerződések teljesítésénél a vállalkozók az alvállalkozói lánc alacsonyabb fokán álló alvállalkozónak csak abban az esetben fizethetnek ki havonta 100 000 Ft-nál nagyobb összeget, ha az alvállalkozó igazolja, hogy nincs köztartozása. A vállalkozói szerződés megkötésekor a vállalkozó ezért minden esetben tájékoztatja az alvállalkozót arról, hogy a vállalkozói szerződés közbeszerzés közvetlen megvalósításához kapcsolódik. E kötelezettséggel összefüggésben az Art. meghatároz egy új mulasztási bírság tényállást, amely szerint a tájékoztatási kötelezettség megsértése esetén a vállalkozó a kifizetés összegének 20%-áig terjedő mulasztási bírsággal sújtható.

A 213. §-hoz

Az adóhatóság be nem jelentett alkalmazott foglalkoztatása, igazolatlan eredetű áru forgalmazása, számla- vagy nyugtaadási kötelezettség ismételt elmulasztása esetén mulasztási bírság kiszabása mellett köteles az adóköteles tevékenység célját szolgáló helyiséget (üzletet) 12 nyitvatartási napra lezárni, illetőleg az adóköteles tevékenységet felfüggeszteni.

Az Art. azonban az alkalmazandó szankciók mellett az adózói jogokat is rögzíti és a hatósági beavatkozás törvényes lehetőségeivel, eszközeinek pontos szabályozásával is védi, erősíti az adózó helyzetét az adóügyi viszonyokban. Az adózásban az egyenlőség és arányosság elveinek maradéktalan érvényesülése mellett is az egyes ügyekben méltánytalan helyzet alakulhat ki. Ilyen esetben a konfliktus feloldását a méltányos eljárás lehetősége és egyben kötelezettsége szolgálja. A méltányos eljárás követelménye végső soron az Alkotmányból levezethető garanciális célú rendelkezés. A méltányosság követelményének érvényesülése azt is jelenti, hogy az adóhatóságok eljárását akkor is a méltányos joggyakorlás jellemzi, ha az adózó helytelenül járt el, valamely törvényesen előírt kötelezettségét megsértette. Az Art. az adóhatóság által alkalmazható szankciók meghatározásán túl azt is deklarálja, hogy bármely jogszabálysértés esetén a kiszabott szankciónak minden esetben arányban kell állnia az elkövetett jogszabálysértéssel, ezért az adóhatóságnak a szankcionáláskor nem csupán joga, hanem kötelezettsége az eset összes körülményét mérlegelni és azok tükrében meghatározni a szankció mértékét, de az adóhatóság méltányolható esetben el is tekinthet a szankcionálástól.

A módosítás lehetővé teszi az adóhatóság mérlegelését az üzletlezárás esetén.

A 214. §-hoz

A bevallási, adatszolgáltatási kötelezettség elektronikus teljesítésének általánossá válását követően, az Art. 2007. nyarán elfogadott módosítása már az állami adóhatósághoz teljesítendő befizetések vonatkozásában is biztosítja az elektronikus út igénybevehetőségét. Az adóhatóság elektronikus szolgáltatásainak szélesítése érdekében tovább bővül az elektronikus ügyintézési lehetőség. E szerint a bevallási, adatszolgáltatási kötelezettségét elektronikus úton teljesítő adózó bejelentési, változás bejelentési kötelezettségét elektronikus úton is teljesítheti, továbbá bármely adózó az általános, nemleges, illetőleg az együttes adóigazolás, valamint a fizetési könnyítés iránti kérelmét elektronikusan is előterjesztheti, a folyószámlájának adatait, illetőleg a bejelentése (változás bejelentése) alkalmával bejelentett és az állami adóhatóság által nyilvántartott adatait lekérdezheti, illetőleg utóbbi adatait le is töltheti. Ehhez kapcsolódóan az Art. kiegészül egy felhatalmazó rendelkezéssel is, amely alapján valamennyi, elektronikusan teljesíthető kötelezettségre, illetőleg elektronikusan kezdeményezhető eljárásra vonatkozóan a technikai jellegű részletszabályok egyetlen, a pénzügyminiszter által kiadott rendeletbe kerülnek.

Az adótanácsadóként, adószakértőként és okleveles adószakértőként ellátható tevékenységek széles köre, és a tevékenység ellátása során fennálló fokozott felelősség indokolja annak előírását, hogy ilyen tevékenységet a rendelkezés hatálybalépését követően kizárólag a vonatkozó nyilvántartásba bejegyzett személy végezhessen. A közhiteles nyilvántartások célja az, hogy az érdekeltek hitelt érdemlő információhoz jussanak az e tevékenységek ellátásához szükséges szakértelemmel rendelkező, és így a kapcsolódó tevékenységek ellátására jogosult személyek adatai vonatkozásában. Ez hozzájárulhat az ilyen jellegű visszaélések megakadályozásához, illetve a pénzmosás megelőzéséről és megakadályozásáról szóló 2003. évi XV. törvény végrehajtásának ellenőrizhetőségéhez, megteremtve ezzel mind az adózók, mind a feladatellátás biztonságát. A nyilvántartásba bejegyzettek szakmai továbbképzéseken való részvételének előírása biztosítja azt is, hogy az aktualitásokhoz igazodó, versenyképes tudással rendelkezzenek a területen tevékenységet ellátó szakemberek.

A 215. §-hoz

A törvény Art. 176/A. §-át megállapító rendelkezése a Választottbírósági egyezményhez kapcsolódó, A társult vállalkozások nyereségkiigazításával kapcsolatos kettős adóztatás megszüntetéséről szóló egyezmény hatékony végrehajtását célzó magatartási kódexnek [2006/C 176/02] a kölcsönös egyeztetési eljárás egyoldalú és többoldalú szakaszában a kérelmező értesítésére, a kérelem minimális tartalmára, illetve a választottbírósági eljárás kezdő időpontja vonatkozó rendelkezéseinek átvételével segíti a Választottbírósági egyezmény gyakorlati alkalmazását. A vonatkozó hatályba léptető rendelkezés biztosítja a Választottbírósági egyezmény és az Art. ezzel kapcsolatos új rendelkezéseinek egyidejű hatályba lépését.

Lásd még 209. §-hoz tartozó indokolást.

A 216. §-hoz

Az Art. hatályos rendelkezése szerint az adótartozás az esedékességkor meg nem fizetett adó és a jogosulatlanul igénybe vett költségvetési támogatás. Az adó megfizetésének szabályai szerint az adót az Art. mellékletében vagy más törvényben meghatározott időpontig (esedékesség) kell megfizetni. Az adóhatóság által megállapított adót - eltérő törvényi rendelkezés hiányában - a határozat jogerőre emelkedésétől számított 15 napon belül kell megfizetni. E szabályból következik, hogy adótartozás akkor keletkezik, ha az adózó az egyes adónemekhez rendelt, törvényben meghatározott fizetési határnapot elmulasztja. Az adóhatóság az adószámlát (az egyes kötelezettségek és befizetések könyvelését) adónemenként vezeti, és az elszámolás is adónemenként külön-külön történik. Ez azt jelenti, hogy adott adónemen fennálló túlfizetés nem váltja ki a más adónemen fennálló tartozás megfizetésének kötelezettségét, így a végrehajtási eljárás megindításának sem lehet akadálya. Ebből következik, ha az adózó adószámláján az adóhatóság túlfizetést és adótartozást is nyilvántart, és az adózó a fennálló tartozását nem fizeti meg, illetőleg a fennálló túlfizetésének átvezetésével sem rendezi, a tartozást mutató adónem tekintetében a végrehajtási eljárás megindítható. Ennek oka nyilvánvalóan az, hogy az egyes adók (járulékok, hozzájárulások, stb., amik az Art. fogalomrendszerében szintén adónak minősülnek) különböző célokat hivatottak ellátni, így jogosultjaik is eltérőek lehetnek (a központi költségvetés mellett az önkormányzatok, vagy az egyes alapok). Ezért az egyes kötelezettségeket nem lehet összemosni, teljesítésüket akár külön-külön is ki kell kényszeríteni, és az egy adóhatóságnál nyilvántartott különböző adókötelezettségeket, valamint azok teljesítését külön kell nyilvántartani, illetőleg kezelni.

Az adótartozás fogalmának kevésbé szigorú értelmezése azonban az utóbbi időben állandó igényként fogalmazódott meg, tekintettel arra, hogy az egyes adótörvények, különösen a társasági adóról szóló törvény és a személyi jövedelemadóról szóló törvény az általuk biztosított kedvezmények igénybevételének feltételeként megkövetelik, hogy az adózónak ne legyen adóhatóságnál nyilvántartott adótartozása. Egy adókedvezmény igénybevétele esetén azonban - amely inkább élénkítően hathat a vállalkozási tevékenységre - nem indokolt ilyen szigorúan értelmezni az adótartozás fogalmát, illetőleg méltánytalan lehet, hogy az adózó pusztán az egyes adónemek rendezetlensége folytán esik el a kedvezmény lehetőségétől. Erre tekintettel az Art. adótartozás fogalma kiegészül a „nettó adótartozás” meghatározásával. E szerint kizárólag kedvezmény igénybevétele esetén az adóhatóságnál nyilvántartott adótartozás összegét csökkenteni kell az ugyanazon adóhatóságnál nyilvántartott túlfizetés összegével, és az így, nettó módon számított egyenleget kell a kedvezményre jogosultság vizsgálata során figyelembe venni.

A kettős adóztatás elkerüléséről szóló egyezmények alkalmazása szempontjából alapvető kérdés az, hogy a személy melyik államban tekintendő illetőséggel bírónak. Ha magyar szerv alkalmazza az egyezményt, akkor meg kell vizsgálnia azt, hogy a magyar jogszabályok milyen rendelkezéseket tartalmaznak, különösen az állandó lakóhely vonatkozásában. Az Art. 178. §-ának 7. pontja szerint az állandó lakóhely az olyan lakóhely, ahol a magánszemély tartós ottlakásra rendezkedett be és ténylegesen ott lakik. E szabály alapján, ha például egy belföldi illetőségű személy külföldre megy tanulni, dolgozni, belföldön nem lesz állandó lakóhelye, még akkor sem, ha lakását megtartja és azt nem hasznosítja, mivel állandóan nem lakik ebben a lakásban. Az adóegyezmények gyakorlati alkalmazása során az Art. idézett meghatározása azt eredményezi, hogy a szóban lévő személyt nem lehet az adóegyezmény szempontjából Magyarországon illetőséggel bírónak tekinteni. A személy ugyanis a külföldi országban való tartózkodásra tekintettel adóügyi illetőséget fog szerezni és ugyanakkor feltehetően a külföldi jogszabályok alapján állandó lakóhelye is lesz külföldön, míg Magyarországon nem lesz állandó lakóhelye.

Ezért módosul a lakóhely fogalom a magánszemélyek belföldi illetőségének és ezzel világjövedelme utáni adóztatásának megőrzése érdekében.

Az egységes értelmezés biztosítása érdekében pontosul a jövőbeli ügylet fogalma. A jogalkalmazás során a folyamatos teljesítés kritériumának megállapításakor értelmezési nehézségek merültek fel, ezért a definíció a jövőben egyértelműen meghatározza a folyamatos teljesítésű ügylet tartalmi ismérveit. Ennek alapján folyamatos teljesítésűnek az a szerződés vagy egyéb jogügylet minősül, amelyet legalább hat hónap időtartamra kötöttek meg vagy jött létre és amely alapján kéthavonta legalább egyszer teljesítés történik.

A 217. §-hoz

Az Art. mellékleteinek módosításáról szóló technikai rendelkezés.

HETEDIK RÉSZ

A TÁRSADALOMBIZTOSÍTÁS PÉNZÜGYI ALAPJAIT MEGILLETŐ EGYES BEFIZETÉSEKET ÉRINTŐ MÓDOSÍTÁSOK

XIV. Fejezet

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

Általános indokolás

A társadalombiztosítási járulékokat érintően részben a rokkantnyugdíj finanszírozás változásával, illetőleg az Egészségbiztosítási Alap egyéb finanszírozási konstrukció változásával kapcsolatos, részben pedig a jogalkalmazást segítő módosítások szerepelnek a törvényben.

Részletes indokolás

A 218. §-hoz

A Tbj. kiegészül a kezdő mezőgazdasági őstermelő, valamint a minimálbér fogalmának meghatározásával.

A törvény szerinti módosítás az1997. évi LXXXII. törvény (Mpt.) változásával összhangban biztosítja a magán-nyugdíjpénztári tagság lehetőségét azoknak is, akik bár nem minősülnek biztosítottnak, de kötelezően nyugdíjjárulékot fizetnek a folyósított ellátás (GYES, GYET) után.

A 219. §-hoz

A jelenlegi szabályok szerint „teljes körű biztosítottnak” minősül az álláskeresési támogatásban részesülő azon személy is, aki esetében az álláskeresési járadék, munkanélküli járadék, vállalkozói járadék folyósítását terhességi-gyermekágyi segély, gyermekgondozási díj vagy gyermekgondozási segély igénybevétele miatt szüneteltetik. Tekintve, hogy az anyasági ellátások alatt a jogosult szolgálati időt szerez, és egészségügyi szolgáltatásra is jogosult, ezért indokolatlan az ellátásban részesülőket a járadék folyósításának szünetelése alatt is a Tbj. 5. § szerinti biztosítottként kezelni.

A biztosított mezőgazdasági őstermelő meghatározásának módosítására irányuló módosítás szövegpontosítást tartalmaz.

A 220. §-hoz

A jelenleg kormányrendeletben szabályozott rendelkezések törvényi szintre emelkednek.

A 221. §-hoz

A törvény szerint a kettős járulékfizetés elkerülése érdekében azok a magyar állampolgárok sem lesznek magyar biztosítottak, akik olyan nemzetközi szerv (pl. az Európai Közösségek, ENSZ, OECD) tisztviselői, amelynek saját szociális biztonsági rendszere van.

A 222. §-hoz

A házastársi pótlék egy „kifutó” jellegű, nyugdíjszerű ellátás, amit a Nyufig folyósít, azonban a többi hasonló ellátástól eltérően - a jelenlegi szabályok szerint - nem teremt jogosultságot egészségügyi szolgáltatásra. A házastársi pótlékban részesülő idős emberek szociális alapon is biztosítottá válhatnak, ez azonban bejelentési kötelezettséggel jár. Ezért indokolt, hogy a házastársi pótlékban részesülők ezen ellátásuk alapján váljanak jogosulttá, így nem kell külön bejelentkezniük a hatóságnál, hanem a folyósító szerv teljesíti a bejelentést. A módosítás tartalmazza azt is, hogy a Magyar Alkotóművészeti Közalapítványtól öregségi nyugdíjban vagy rendszeres rokkantsági segélyben részesülő személy, valamint a 40%-os mértékben egészségkárosodást (amely megfelel az 50%-os munkaképesség-változásnak) szenvedett személy, továbbá a mezőgazdasági járadékban részesülő személy is jogosult - a központi költségvetés járulékfizetése alapján - természetbeni ellátásokra.

A törvény alapján egyértelművé válik, hogy csak a Magyarországon működő oktatási intézmények tanulói/hallgatói jogosultak egészségügyi szolgáltatásra, a külföldi egyetemen, főiskolán hallgatói jogviszonnyal rendelkező magyar állampolgároknak viszont a külföldi hallgatói jogviszonyuk alapján nincs ellátási jogosultságuk Magyarországon.

A 223. §-hoz

A jelenleg kormányrendeleti szintű szabályok törvényi szintre emelkednek.

A 224. §-hoz

A korhatár alatti III. csoportos rokkantsági és baleseti rokkantsági, valamint a hozzátartozói nyugellátások 2007. évtől átkerültek az Egészségbiztosítási Alap kiadásai közül a Nyugdíjbiztosítási Alap kiadásai közé, de finanszírozásuk továbbra is az Egészségbiztosítási Alapból pénzeszköz átadással történik. A törvényben szereplő megoldás alapján az ezzel összefüggő járulékátcsoportosításra 2008. évtől kerül sor. E változáson túlmenően egyéb okokból (finanszírozási konstrukció változás) is szükség van az Egészségbiztosítási Alap bevételeit képező járulékok módosítására. E változások azonban nem jelentik sem a munkáltatói, sem az egyéni járulékterhek növekedését, mindössze az Egészségbiztosítási Alap és a Nyugdíjbiztosítási Alap közötti járulékbevétel megosztás változik.

A változtatás alapján

- a jelenlegi 8 százalékos munkáltatói egészségbiztosítási járulék 5 százalékra csökken (ebből 0,5 százalék a pénzbeli-, 4,5 százalék a természetbeni járulék);

- egyidejűleg a jelenleg 21 százalékos munkáltatói nyugdíjbiztosítási járulékfizetési kötelezettség 24 százalékra emelkedik;

- a jelenleg 7 százalékos egyéni egészségbiztosítási járulék 6 százalékra csökken (ebből változatlanul 4 százalék a természetbeni egészségbiztosítási járulék, a pénzbeli járulék pedig 2 százalék);

- egyidejűleg a jelenleg 8,5 százalék egyéni nyugdíjjárulék 9,5 százalékra emelkedik (ebből a magán-nyugdíjpénztári tagdíj változatlanul 8 százalék, a nyugdíjjárulék pedig 1,5 százalék).

A fentieken túlmenően az Egészségbiztosítási Alap finanszírozási konstrukció változásával összefüggésben

- az ún. nemzeti kockázatközösség keretében fizetett járulék fix összegűvé válik, összege havi 4350 forint

A 225. §-hoz

A törvény szerinti módosítás utal arra a lehetőségre, hogy a foglalkoztató külön jogszabályban meghatározott feltételek teljesítése esetén mentesülhet a korkedvezmény-biztosítási járulékfizetési kötelezettség alól.

A 226. §-hoz

A törvény szerinti pontosítással egyértelművé válik, hogy a keresetpótló járadék, illetőleg a késedelmi pótlék nem képez járulékalapot, hiszen e jövedelmek nem a munkavégzés ellenértékeként járnak, hanem ettől eltérő célból kerül sor a kifizetésükre.

A 227. §-hoz

A Tbj. 24. §-ának (1) bekezdése sorolja fel azon jövedelmeket, amelyek után a biztosított nem fizet egészségbiztosítási járulékot. A közalkalmazottak jogállásáról szóló 1992. évi XXXIII. törvény 27. § (2) bekezdése alapján kifizetett összeg hasonló esetben jár, mint az Mt. 88. § (2) bekezdése alapján kifizetett összeg, ezért indokolt az egyéni egészségbiztosítási járulékalapot nem képező jövedelmek közé sorolni.

A 228. §-hoz

A jelenlegi szabályok szerint a központi költségvetés az egyes jogosulti csoportok szerint differenciált járulékalap (pl. minimálbér, folyósított ellátás összege) után fizet 9% természetbeni egészségbiztosítási járulékot a nemzeti kockázatközösség keretében. A törvény szerinti módosítás alapján a költségvetés minden jogosult után egységes összegű járulékot fizet, melynek összege havonta 4350 forint.

A 229. §-hoz

A törvény szerinti módosítás utal arra a lehetőségre, hogy a társas vállalkozás külön jogszabályban meghatározott feltételek teljesítése esetén mentesülhet a korkedvezmény-biztosítási járulékfizetési kötelezettség alól.

A 230. §-hoz

A törvény szerinti módosítás utal arra a lehetőségre, hogy az egyéni vállalkozó külön jogszabályban meghatározott feltételek teljesítése esetén mentesülhet a korkedvezmény-biztosítási járulékfizetési kötelezettség alól.

A 231. §-hoz

A jelenlegi szabályok alapján az eva adózó egyéni vállalkozónak meg kell várnia az év végét, ha magasabb összegű járulékfizetést szeretne vállalni a magasabb összegű ellátások (pl. nyugdíj) megszerzése érdekében. A törvény szerinti módosítás már a tárgyévre vonatkozóan is biztosítja a magasabb járulékalap utáni járulékfizetés lehetőségét, ha az eva adózó egyéni vállalkozó év közben ún. többes jogviszonyos vállalkozóból főfoglalkozásúvá válik.

A 232. §-hoz

A bevétel 20%-a után járulékot fizető, magán-nyugdíjpénztári tagsággal rendelkező őstermelők (pl. a pályakezdők, akik a törvény szerint pénztártagságra kötelezettek) a jelenlegi szabályok szerint nem fizetnek tagdíjat. A törvény alapján ezért az őstermelőknek 9,5%-os mértékű nyugdíjjárulékot kell fizetniük, magán-nyugdíjpénztári tagság esetén pedig 2,3% tagdíjat és 7,2% nyugdíjjárulékot.

A 233. §-hoz

A járulékfizetési felső határ számításánál a biztosítási jogviszonyokban megfizetett nyugdíjjárulékon felül a GYES-ből, GYET-ből levont nyugdíjjárulékot is figyelembe kell venni.

A törvény szerinti - a Tbj. 31. § (4) bekezdését érintő - módosítás szövegpontosítást tartalmaz, mivel az átalányadózó egyéni vállalkozó nem állhat munkaviszonyban.

A 234. §-hoz

A törvény szerint a nyugdíjas társas vállalkozó is legfeljebb a járulékfizetési felső határig köteles nyugdíjjárulékot fizetni.

A 235. §-hoz

A nyugdíjas egyéni vállalkozó is legfeljebb a járulékfizetési felső határig köteles nyugdíjjárulékot fizetni.

A 236. §-hoz

A módosítás alapján a nem biztosított személyek (pl. a nagykorú eltartottak, illetve helyettük más személy) által fizetendő egészségügyi szolgáltatási járulék fix összegűvé válik, melyet a költségvetési törvény határoz meg.

A 237. §-hoz

Az egészségügyi szolgáltatási járulékfizetési kötelezettség időtartamát meghatározó, kormányrendeleti szintű szabályok törvényi szintre emelkednek.

A 238. §-hoz

Indokolt, hogy a Tbj.-ben eddig nem nevesített szervek (különösen a földhivatalok és a bírósági végrehajtók, amelyek a rájuk vonatkozó törvények alapján eddig is jogosultak voltak az egészségbiztosítási szerv megkeresésére az eljárásukhoz szükséges adatok beszerzése céljából) feltüntetésre kerüljenek az adatkérésre jogosultak között az általuk igényelhető adatok meghatározásával együtt.

A 239. §-hoz

A módosítás alapján a foglalkoztatón kívül más bejelentésre kötelezett szerv (pl. az anyasági ellátást, nyugdíjat folyósító szerv) is köteles a bejelentésről igazolást kiadni az egészségügyi szolgáltatásra jogosult személy részére.

A 240. §-hoz

A társadalombiztosítási és szociális ellátást folyósító szervek, valamint egyéb szervek (pl. felsőoktatási intézmény, büntetés-végrehajtási intézet) OEP felé történő adatszolgáltatását jelenleg kormányrendelet írja elő, azonban indokolt e rendelkezéseket törvényi szintre emelni.

Az egészségügyi szolgáltatóknál 2007. április 1-jétől bevezetett ún. jogviszony ellenőrzéssel összefüggésben a törvény megteremti a jogszabályi hátterét annak, hogy a biztosítotti nyilvántartásban nem szereplő (be nem jelentett), de ellátást igénybe vevő személyekről az OEP adatot szolgáltasson az állami adóhatóság felé, hogy az APEH az általános szabályok szerint behajthassa a járuléktartozást bírsággal, pótlékokkal együtt (legfeljebb az elévülési időre visszamenőlegesen).

A törvény szerinti módosítás biztosítja továbbá annak lehetőségét, hogy az egészségügyi szolgáltatásra jogosult személy, amennyiben az egészségügyi szolgáltatónál „piros lámpát kap” (vagyis valamilyen okból nem szerepel a biztosítotti nyilvántartásban), hatósági eljárás keretében saját maga is tisztázhassa jogviszonyát az egészségbiztosítási pénztárnál, és kezdeményezhesse adatainak a nyilvántartásba történő bejegyzését.

A 241. §-hoz

A módosítás az elszámolóegységekre épülő nyilvántartási rendszert vezető pénztárakra tekintettel pontosítja és egységesíti a tagi követelés Nyugdíjbiztosítási Alapba történő utalására vonatkozó határidőket. (A szabály a már jelenleg is hatályban lévő visszalépési jogcímekre - megrokkanás, 2013 előtti nyugdíjazás tíz évnél rövidebb pénztártagság esetén - vonatkozik.)

A 242. §-hoz

A törvény szerint a tárgyhavi bevallási kötelezettség alá eső járulék összegét csökkenteni kell a biztosított részére a tárgyhónapban visszafizetett járulékkal. Sokszor előfordul ugyanis, hogy a biztosított év közben eléri a járulékplafont, ezt követően táppénzen van, így a felső határt a Tbj. 24. §-a alapján csökkenteni kell táppénz időtartamával, melynek következtében túlfizetés keletkezik. A túlfizetést a jelenlegi szabályok szerint csak önellenőrzéssel lehet korrigálni, amely adminisztrációs többletterhet ró a foglalkoztatókra. Ezért az új szabály szerint a tárgyhavi bevallásban a járulék- és tagdíjtúlfizetéssel csökkenteni kell a tárgyhavi kötelezettség összegét. Ugyanez a szabály vonatkozik arra az esetre is, amikor a foglalkoztató azért fizetett több nyugdíjjárulékot, mert nem volt tudomása arról, hogy a foglalkoztatottja magán-nyugdíjpénztári tag; ekkor is a tárgyhavi bevallásban lehet a korábbi bevallásokban közölt adatokat helyesbíteni.

A biztosítottnak túlfizetés miatt visszafizetett járulékkal, tagdíjjal kapcsolatos szabály kiegészül azzal, hogy amennyiben a foglalkoztató által a tárgyhónapra bevallott tagdíj összege kevesebb, mint a tárgyévben teljesített tagdíjtúlfizetés miatt a biztosítottnak visszafizetett összeg, akkor a tagdíjat a foglalkoztató a pénztártól igényelheti vissza.

Az új szabályok szerint azonban a korrekció csakis tárgyéven belüli és ugyanazon jogviszonyhoz kapcsolódó túlfizetés esetén lehetséges.

A 243. §-hoz

A törvény szerinti módosítással, ha a munkáltatók megállapodása alapján a kirendelt munkavállaló bérét és a járulékokat az a munkáltató viseli, amelynél a munkavállaló munkát végez, akkor - a korábbi szabályokkal ellentétben - az a munkáltató köteles teljesíteni a járulékkötelezettségeket (bevallás, befizetés, nyilvántartás stb.), amelyhez a munkavállalót kirendelték. E kötelezettségek teljesítésével a korábbi szabályok alapján a kirendelés helye szerinti munkáltatót terhelő, a kirendelő munkáltató felé teljesítendő adatszolgáltatási kötelezettség előírása (amelyre a bevallások, adatszolgáltatások stb. elkészítéséhez a kirendelő munkáltatónak szüksége volt) feleslegesség válik.

Ha a kirendelő munkáltató Magyarországon nincs bejegyezve (pl. egy külföldi anyavállalat), akkor az új szabály alapján - meghatalmazott képviselő hiányában - már nem a munkavállalónak kell a járulékkötelezettségeket teljesítenie a külföldi cég helyett, hanem a magyarországi leányvállalatnak, amelyhez a munkavállalót kirendelték.

A 244. §-hoz

A törvény szerinti felhatalmazó rendelkezés alapján kormányrendelet szabályozza a központi költségvetés járulékfizetése alapján biztosított személyek (pl. nyugdíjasok, anyasági ellátásban részesülők, szociálisan rászorultak) tájékoztatását a jogosultságukkal összefüggésben, valamint a költségvetési kötelezettségvállalás mértéke meghatározásának módszerét.

XV. Fejezet

Az egészségügyi hozzájárulásról szóló 1998. évi LXVI. törvény módosítása

Általános indokolás

A törvényben elsősorban jogalkalmazást segítő módosítások szerepelnek, valamint olyan módosítások, amelyek más törvények változásával függnek össze.

Részletes indokolás

A 245. §-hoz

A módosítás alapján a törvény kiegészül azzal az utaló szabállyal, hogy a START PLUSZ és a START EXTRA kártyával rendelkező személy után sem kell a munkáltatónak tételes egészségügyi hozzájárulást fizetnie a kedvezményes foglalkoztatás ideje alatt.

A 246. §-hoz

A jogalap nélkül igénybe vett pénztári szolgáltatás egyéb jövedelemként adóköteles, amely után az adóelőleget a magánszemély fizeti meg, mivel a kifizetőnek nincs lehetősége adóelőleg levonására. A kifizetőnek azonban a jelenlegi szabályok szerint ilyenkor is meg kell fizetnie a 11% egészségügyi hozzájárulást. Ez azonban méltánytalan a többi pénztártagra nézve, ugyanis ezek a kiadások a Működési Alapból kerülnek jóváírásra, amely így valamennyi pénztártagot terhel. A módosítás szerint ezért az egészségügyi hozzájárulást is a magánszemélynek kell megfizetnie, ha jogalap nélkül vesz igénybe pénztári szolgáltatást.

A törvény továbbá szövegpontosítást tartalmaz, amely egyértelművé teszi, hogy a társas vállalkozásnak akkor is kell tételes egészségügyi hozzájárulást fizetnie, ha egyébként nem juttat jövedelmet a nyugdíjas társas vállalkozónak.

A 247. §-hoz

A módosítás szerint a magánszemély nem csak akkor igényelheti vissza az egészségügyi hozzájárulást, ha azt a 450 ezres felső határt meghaladóan fizetette meg, hanem akkor is, amikor a kifizető többet vont le, mint ami a tényleges kötelezettség összege. Ilyen eset akkor fordulhat elő, ha a bérbeadó a bevallásában az önálló tevékenységre irányadó szabályokat alkalmazza a bérbeadásból származó jövedelem utáni adó megállapítására, ilyenkor ugyanis a jövedelem mindig kevesebb annál a bevételnél, amelyből a kifizető az egészségügyi hozzájárulást levonta.

NYOLCADIK RÉSZ

AZ ÖNKÉNTES KÖLCSÖNÖS BIZTOSÍTÓ PÉNZTÁRAKAT ÉS A MAGÁNNYUGDÍJPÉNZTÁRAKAT ÉRINTŐ MÓDOSÍTÁSOK

XVI. Fejezet

Az Önkéntes Kölcsönös Biztosító Pénztárakról szóló 1993. évi XCVI. törvény módosítása

Általános indokolás

Az önkéntes kölcsönös biztosító pénztári törvények módosításai eredményeként a jövőben törvényi szinten kerülnek szabályozásra az egészség- és önsegélyező pénztárak által nyújtható szolgáltatási körre vonatkozó részletes rendelkezések. Így a szabályozás egyszintűvé válik, megkönnyítve a jogalkalmazást. A pénztárak működésének átláthatósága érdekében a jövőben lehetővé válik az önkéntes nyugdíjpénztáraknak, hogy a befektetési hozam jóváírása az ún. elszámoló egységekre épüljön. E rendszerben a pénztártagok a jelenleginél jóval könnyebben figyelemmel kísérhetik megtakarításaik gyarapodását. A törvény ezen kívül több olyan rendelkezést tartalmaz, mely a megfelelő jogalkalmazást segíti elő.

Részletes indokolás

A 248. §-hoz

Az értelmező rendelkezések köre a módosításokkal összefüggésben kibővül az elszámoló egység, az ingatlan fejlesztés, az ingatlankezelés és az ingatlanüzemeltetés fogalmával. Az értékelési különbözet céltartaléka fogalma pontosításra került. Az értelmező rendelkezések köre bővül az egészség- és önsegélyező pénztárak által nyújtható szolgáltatási körre vonatkozó részletes rendelkezésekkel kapcsolatos, eddig kormányrendeleti szinten meghatározott fogalmakkal. Meghatározásra kerül a fogyatékos személy fogalma.

A 249. §-hoz

A módosítással egyértelművé válik, hogy öröklés esetén a várakozási idő nem kezdődik újra, tehát ha az örökös a felhalmozást a pénztárban hagyja, úgy a felhalmozáshoz való későbbi hozzáférés tekintetében várakozási idejébe az örökhagyó várakozási idejének már eltelt részét is bele kell számítani.

A 250. §-hoz

A módosítás lehetővé teszi a pénztárak számára, hogy az alapszabály megfelelő rendelkezése esetén a támogatói adomány egy részét működési költségekre fordítsa. A működésre fordítható összeg legfeljebb az adomány 3 százaléka lehet.

A 251. §-hoz

A vezető tisztségviselőkre, illetve a befektetési döntésekben részt vevő vezetőkre, alkalmazottakra vonatkozó összeférhetetlenségi szabályt rögzítő rendelkezés, amely eddig a tőkepiaci törvényre való hivatkozásként szerepelt a törvényben.

A 252. §-hoz

A Önkéntes Kölcsönös Biztosító Pénztárakról szóló 1993. évi XCVI. törvény (a továbbiakban: Öpt.) 38/A. § (3) bekezdésének módosításával összhangban a rendelkezés biztosítja, hogy amennyiben a pénztár a fedezeti tartalékból vásárolt ingatlanban működik, a működési tartalékból a fedezeti tartalékba átvezetett összeg hozamnak minősül.

A 253. §-hoz

A rendelkezés célja, hogy amennyiben a pénztár a fedezeti tartalékból vásárolt ingatlanban működik, az ingatlan saját célú hasznosításának ellenértéke a tagi számlákon hozam formájában kerüljön jóváírásra. Ennek megfelelően a pénztár köteles legalább az ingatlanértékelő által megállapított minimális bérleti díjat a fedezeti tartalékba átvezetni.

Az ingatlanfejlesztési tevékenység kivitelezése műszaki megbízhatóságának, a tagok vagyona védelmének és a szükséges szakértelem biztosítása érdekében indokolt, hogy amennyiben a pénztár befektetési portfóliója ingatlant is tartalmaz, köteles ingatlanértékelőt megbízni. 5 millió forintos ingatlan érték felett kötelező a pénztáraknak ingatlanfejlesztés esetén műszaki ellenőr alkalmazása. A műszaki ellenőr feladata az építési és szerelési munka szakszerűségének ellenőrzése, valamint a pénztár helyszíni képviselete.

A 254. §-hoz

A pénztárak nyilvános működésével, a tagi tájékoztatással kapcsolatos rendelkezés. A jövőben az internetes honlappal rendelkező pénztárak kötelesek az alapszabályt érintő, illetve ezen belül a bevételek tartalékok közötti megosztásával kapcsolatos módosításokat 2 napon belül honlapjukon közzétenni. Az elszámolóegységekre épülő nyilvántartási rendszert működtető pénztárak naponta kötelesek az elszámolóegységek árfolyamát nyilvánosságra hozni, illetve a korábbi árfolyamokat hozzáférhetővé tenni.

A 255. §-hoz

Az átalakulás napját meghatározó rendelkezés. A módosítás alapján a jövőben az átalakulás napja legkorábban a második közgyűlés napja, legkésőbb az azt követő 30. nap lehet.

A 256. §-hoz

A rendelkezés alapján a jövőben csak azon pénztáraknál lesz mód a házipénztárból történő készpénzes kifizetésre, ahol azt az alapszabály lehetővé teszi.

A 257. §-hoz

A módosítás lehetővé teszi a pénztár számára, hogy az első két hónapos időszak helyett az első két tényleges befizetés esetében térjen el a törvényben meghatározott költséglevonási limittől. Így lehetővé válik a belépéssel kapcsolatos költségek érvényesítése a tagsága elején nem fizető taggal szemben is. A módosítás pontosítja a vagyonkezeléssel kapcsolatban elszámolható ellenérték maximumára vonatkozó rendelkezést.

A 258. §-hoz

A pénztárak működésének átláthatósága érdekében a jövőben lehetővé válik az önkéntes nyugdíjpénztáraknak, hogy a befektetési hozam jóváírása ún. elszámolóegységekre épüljön. E rendszerben a pénztártagok a jelenleginél jóval könnyebben kísérhetik figyelemmel megtakarításaik gyarapodását. Az elszámolóegységekre épülő nyilvántartási rendszer bevezetésével lehetőség nyílik a napi szintű hozammegállapításra és -felosztásra. A rendelkezés a hozam megállapításával és felosztásával kapcsolatos részletszabályokat tartalmazza.

A 259-261. §-hoz

A módosítás az elszámolóegységekre épülő nyilvántartási rendszerre történő átállással kapcsolatos eljárási szabályokat, valamint a hibás árfolyam-megállapítás esetén követendő eljárás szabályait tartalmazza. Egyértelművé teszi, hogy a választható portfóliós rendszert 2009 előtt bevezető magánnyugdíjpénztáraknak is csak legkésőbb 2009. január 1-jétől kell áttérniük az elszámolóegységekre épülő nyilvántartási rendszerre. Az önkéntes nyugdíjpénztárak esetében a nyilvántartási szabályokat a választható portfóliós rendszerre vonatkozó rendelkezésektől elkülönült paragrafusban indokolt szabályozni.

A 262. §-hoz

Az Öpt. kiegészül az önsegélyező pénztárak által nyújtható kiegészítő önsegélyező és életmódjavító önsegélyező szolgáltatásokat meghatározó rendelkezésekkel. E szabályok korábban kormányrendeleti szinten kerültek szabályozásra. A módosítással a szabályozás egyszintűvé válik, megkönnyítve a jogalkalmazást. A törvényi szintre kerülő rendelkezések nem érintik az önsegélyező pénztári szolgáltatási kör korábban kialakult rendszerét, az életmódjavító szolgáltatások igénybevétele továbbra is adóköteles marad. Az egyéni szolgáltatások köre kibővül az ápolási díj kiegészítésének lehetőségével. A módosítás tartalmazza a szolgáltatások igénybevételére vonatkozó legfontosabb rendelkezéseket is.

A 263. §-hoz

Az Öpt. kiegészül az egészségpénztárak által nyújtható kiegészítő egészségbiztosítási és életmódjavító egészségpénztári szolgáltatásokat meghatározó rendelkezésekkel. E szabályok korábban kormányrendeleti szinten kerültek szabályozásra. A módosítással a szabályozás egyszintűvé válik, megkönnyítve így a jogalkalmazást. A törvényi szintre kerülő rendelkezések nem érintik az egészségpénztári szolgáltatási kör korábban kialakult rendszerét, az életmódjavító szolgáltatások igénybevétele továbbra is adóköteles marad. A módosítás tartalmazza a prevenciós szolgáltatások körét, valamint a szolgáltatások igénybevételére vonatkozó legfontosabb rendelkezéseket is. Kedvező változás a korábbiakhoz képest, hogy a sporttevékenységhez közvetlenül kapcsolódó kiadások térítésére vonatkozó összeghatár a jövőben nem tagonként, hanem személyenként érvényes.

A 264. §-hoz

Tekintettel arra, hogy az önsegélyező és az egészségpénztári szolgáltatások a jövőben törvényi szinten kerülnek szabályozásra, indokolt a felhatalmazó rendelkezés pontosítása.

XVII. Fejezet

A magánnyugdíjról és a magánnyugdíjpénztárakról szóló 1997. évi LXXXII. törvény módosítása

Általános indokolás

A rendelkezésben a magánnyugdíjpénztári működés egyszerűbbé tételét és átláthatóságát elősegítő módosítások szerepelnek.

Részletes indokolás

A 265. §-hoz

Az értelmező rendelkezések köre a módosításokkal összefüggésben kibővül az elszámolóegység, az ingatlanfejlesztés, az ingatlankezelés és az ingatlanüzemeltetés fogalmával. Az értékelési különbözet céltartaléka fogalom pontosítását is tartalmazza a rendelkezés.

A 266. §-hoz

Az átlépésre vonatkozó szabályok kiegészülnek az elszámolóegységekre épülő nyilvántartást vezető pénztárakra vonatkozó szabályokkal. Az elszámolóegységekre épülő nyilvántartás lehetővé teszi a pénztártaggal történő elszámolási határidők rövidülését.

A 267. §-hoz

A tagdíj bevallására, befizetésére, illetve a tagdíj kiegészítésre vonatkozó szabályok pontosítása.

A 268. §-hoz

A vezető tisztségviselőkre, illetve a befektetési döntésekben részt vevő vezetőkre, alkalmazottakra vonatkozó összeférhetetlenségi szabályt rögzítő rendelkezés, amely eddig a tőkepiaci törvényre való hivatkozásként szerepelt a törvényben.

A 269. §-hoz

Az elszámolóegységekre épülő nyilvántartási rendszer bevezetésével lehetőség nyílik a napi szintű hozammegállapításra és -felosztásra. A módosítás a hozam megállapításával és felosztásával kapcsolatos részletszabályokat tartalmazza.

A 270. §-hoz

A módosítással a pénztárak 2008-ban a tagdíj, illetve a tagdíjcélú támogatások összegéből 5,5 százalékot, 2009-től 4,5 százalékot fordíthatnak működési költségeik fedezetére. Ezáltal figyelembevételre kerül, hogy 2008-ban a válaszható portfóliós rendszer bevezetésének előkészítése, valamint az elszámolóegységekre épülő nyilvántartásra való áttérés miatt a pénztárak többségénél a működési költségek eredetileg tervezett csökkentése csak fokozatosan, egy év késéssel valósítható meg.

A 271. §-hoz

Az ingatlanfejlesztési tevékenység kivitelezése műszaki megbízhatóságának, a tagok vagyona védelmének és a szükséges szakértelem biztosítása érdekében indokolttá váló rendelkezés. 5 millió forintos ingatlan érték felett kötelező a pénztáraknak ingatlanfejlesztés esetén műszaki ellenőr alkalmazása. A műszaki ellenőr feladata az építési és szerelési munka szakszerűségének ellenőrzése, valamint a pénztár helyszíni képviselete.

A saját kezelésben lévő befektetések kezelésével kapcsolatban elszámolható ellenérték maximumáról szóló rendelkezés pontosításra kerül annyiban, hogy 2008-tól a vagyon napi piaci értékeinek számtani átlaga lesz a költséglimit viszonyítási alapja.

A 272. §-hoz

A rendelkezés célja, hogy amennyiben a pénztár a fedezeti tartalékból vásárolt ingatlanban működik, az ingatlan saját célú hasznosításának ellenértéke a tagi számlákon hozam formájában kerüljön jóváírásra. Ennek megfelelően a pénztár köteles legalább az ingatlanértékelő által megállapított minimális bérleti díjat a fedezeti tartalékba átvezetni.

A 273. §-hoz

A jövőben portfólióváltást nem kizárólag június 30-i és december 31-i fordulónappal lehet bejelenteni, hanem az év során bármikor. Két portfólióváltás között azonban legalább 6 hónapnak el kell telnie.

A pénztárak működésének átláthatósága érdekében a választható portfóliós rendszert működtető magánnyugdíjpénztárak kötelesek lesznek elszámolóegységekre épülő nyilvántartási rendszert vezetni. E rendszerben a pénztártagok a jelenleginél jóval könnyebben kísérhetik figyelemmel megtakarításaik gyarapodását. A módosítás a hozam megállapításával és felosztásával kapcsolatos részletszabályokat is tartalmazza.

A 274. §-hoz

A portfólióváltáshoz kapcsolódó egyes szabályokat határozza meg.

A 275. §-hoz

Az elszámolóegységek árfolyamának megállapításával kapcsolatos szabályok.

A 276. §-hoz

A pénztárak nyilvános működésével, a tagi tájékoztatással kapcsolatos rendelkezés. A jövőben az internetes honlappal rendelkező pénztárak kötelesek az alapszabályt érintő, illetve ezen belül a bevételek tartalékok közötti megosztásával kapcsolatos módosításokat 2 napon belül honlapján közzétenni. Az elszámolóegységekre épülő nyilvántartási rendszert működtető pénztárak naponta kötelesek az elszámolóegységek árfolyamát nyilvánosságra hozni, illetve a korábbi árfolyamokat hozzáférhetővé tenni.

A 277. §-hoz

A módosítás pontosítja a vagyonkezelési szerződésben kiköthető ellenérték maximumára vonatkozó előírást annyiban, hogy 2008-tól a kezelt vagyon napi piaci értékeinek számtani átlaga lesz a költséglimit viszonyítási alapja.

A 278. §-hoz

Az átalakulás napját meghatározó rendelkezés. A módosítás alapján a jövőben az átalakulás napja legkorábban a második közgyűlés napja, legkésőbb az azt követő 30. nap lehet.

KILENCEDIK RÉSZ

XVIII. Fejezet

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

A 279. §-hoz

A munkavállalót terhelő nyugdíjjárulékhoz és egészségbiztosítási járulékhoz hasonlóan a 1,5%-os mértékű munkavállalói járulékkal összefüggő túlfizetést is le kell vonni a tárgyhavi bevallási kötelezettség alá eső járulék összegéből.

A 280. §-hoz

Vállalkozói járulék túlfizetése esetén (amely előfordulhat például akkor, ha a társas vállalkozó hat hónapra visszamenőleg kéri a nyugdíj megállapítását, ilyenkor ugyanis „visszamenőlegesen” nyugdíjban részesülőnek minősül) a tárgyhónapra megállapított járulékot a törvény szerint csökkenteni kell a túlfizetés összegével.

A Tbj. rendelkezései szerint az egyéni vállalkozóként is biztosított társas vállalkozó dönthet úgy, hogy a járulékfizetési alsó határ utáni járulékfizetést társas vállalkozóként teljesíti. Ezzel összhangban a módosítás kimondja, hogy ilyen esetben a vállalkozói járulékot a társas vállalkozásában kell megfizetnie a társas vállalkozónak.

XIX. Fejezet

A Kutatási és Technológiai Innovációs Alapról szóló 2003. évi XC. törvény módosítása

Általános indokolás

A pályázati formában meg nem hirdetett K+F+I szakmai és nemzetgazdasági célokat kiemelten szolgáló projektek nagyobb támogatásának lehetőse megteremtése, valamint a nemzetközi együttműködés előmozdítása.

Részletes indokolás

A 281. §-hoz

Az Alapból finanszírozott pályázatokra vonatkozóan - összhangban az EU Strukturális Alapjaiból társfinanszírozott hasonló K+F és innovációs intézkedések követelményeivel - 2008-tól a korábbinál mélyebb, az EU standardjainak megfelelő monitoring, valamint elő- és utóértékelési rendszert kell bevezetni a programokra. A támogatási programok egységes, összehangolt, tervezhető rendszerének kialakításához elengedhetetlenül szükséges, hogy megalapozottabb, kiterjedtebb elemzések, szakmai koncepciók készüljenek. Fontos, hogy a pályázatokkal kapcsolatban - az eddigi gyakorlathoz képest - sokkal szélesebbkörű, differenciált formában megjelenő tájékoztatás legyen. A bírálatokhoz kapcsolódóan is egyre több költség merül föl, amelyeket szintén ebből a forrásból kell fedezni. Az Alappal kapcsolatos követeléskezelés költségei a jövőben szintén ezt a keretet terhelik. Ezeknek a megnövekedett feladatoknak a fedezése teszi szükségessé a keret 4,5%-ra emelését.

A 282. §-hoz

A kutatás-fejlesztésért és technológiai innovációért felelős szerv feladatkörét pontosítja.

A 283. §-hoz

Felhatalmazó rendelkezést tartalmaz.

TIZEDIK RÉSZ

A SZÁMVITELT, A TÁRSASÁGI ÉS CÉGJOGOT ÉRINTŐ MÓDOSÍTÁSOK

XX. Fejezet

A számvitelről szóló 2000. évi C. törvény módosítása

Általános indokolás

A számvitelről szóló 2000. évi C. törvény (Szt.) módosítását indokolja a meghatározott jogi formájú társaságok éves beszámolójáról szóló 78/660/EGK, az összevont (konszolidált) éves beszámolóról szóló 83/349/EGK, a bankok és más pénzügyi intézmények éves beszámolójáról és konszolidált éves beszámolójáról szóló 86/635/EGK, valamint a biztosítóintézetek éves és összevont (konszolidált) éves beszámolóiról szóló 91/674/EGK tanácsi irányelv módosításáról szóló 2006/46/EK irányelvnek való megfelelés.

Az Európai Unió célul tűzte ki a vállalkozások működése átláthatóságának növelését, a számviteli beszámolóért való felelősség megerősítését, valamint az uniós számviteli irányelvek közelítését a Nemzetközi Számviteli Standardokhoz (IAS-ekhez, IFRS-ekhez). Ennek érdekében került megalkotásra a 2006/46/EK irányelv, amelyet legkésőbb 2008. szeptember 5-ig kell átültetnie a tagállamoknak.

A 2006/46/EK irányelvnek való megfelelést szolgálja a mérlegen kívüli megállapodások és a kapcsolt felekkel folytatott tranzakciók kiegészítő mellékletben történő bemutatásának előírása, valamint a vállalatirányítási nyilatkozat üzleti jelentésben való közzétételének megkövetelése azon társaságok esetében, amelyek átruházható értékpapírjaival szabályozott piacon (jellemzően tőzsdén) kereskednek.

A törvény annak érdekében, hogy a beszámolók a letétbe helyezést és a közzétételt követő legrövidebb időn belül megismerhetővé váljanak, előírja, hogy a vállalkozók beszámolóikat kizárólag elektronikus úton tegyék közzé. A vállalkozók az elektronikus közzététellel a letétbe helyezési kötelezettségüknek is eleget tesznek. Ehhez az Szt. módosítása mellett szükséges a cégtörvény módosítása is. (Lehetőség nyílik arra, hogy az egyéb gazdálkodó szervezetekre vonatkozó, kormányrendeleti szintű szabályokat a törvénnyel összhangban lehessen módosítani.)

Az adminisztrációs és nyilvántartási kötelezettségek egyszerűsítését eredményezi a számvitel területén:

- a vevőnként, az adósonként kisösszegű követelések után elszámolandó értékvesztés egyösszegű elszámolásának és kimutatásának a lehetősége,

- az előtársasági időszakról készítendő külön beszámoló elhagyásának (a következő időszaki beszámolóval való összevonásának) a lehetősége, amennyiben az előtársasági időszak alatt vállalkozási tevékenység végzésére nem kerül sor, valamint

- a devizakönyvvezetés és beszámolókészítés lehetséges pénznemének a bővítése.

A számvitelről szóló 2000. évi C. törvény módosítását a jogalkalmazás során felmerült gyakorlati kérdések rendezése is indokolja. A módosítások a gyakorlati alkalmazás során felmerült kérdések, felvetések megválaszolását, egyértelmű megítélését segítik.

Ilyennek tekinthető

- az értékpapír kölcsönbeadása során keletkező technikai eredmény időbeli elhatárolásának,

- az üzemeltetőnek térítésmentesen átadott eszközök (beruházások) miatt keletkező veszteség időbeli elhatárolásának, valamint

- egyes időbeli elhatárolások feloldása során az egymásnak jobban megfelelő eredménykategóriák alkalmazásának

a lehetősége, továbbá

- a térítés nélkül, ingyenesen átvett (kapott) eszközök és szolgáltatások átvételi (nyilvántartásba vételi) értékére vonatkozó előírások pontosítása és

- az összevont (konszolidált) éves beszámoló és üzleti jelentés aláírási kötelezettségének az egyértelművé tétele.

Részletes indokolás

A 284. §-hoz

A törvény szerint a 2006/46/EK irányelv szabályozási megközelítésével összhangban kerül meghatározásra a kapcsolt fél fogalma. Ezzel a számvitelben a nemzetközi számviteli standardok alkalmazásáról szóló 1606/2002/EK rendeletnek megfelelően, az uniós alkalmazásra befogadott, az adott üzleti évben alkalmazandó nemzetközi számviteli standardokban foglalt kapcsolt fél fogalmát kell alkalmazni.

A 285. §-hoz

A 2006/46/EK irányelv követelményeinek megfelelően szabályozni indokolt, hogy a vállalkozó legfőbb irányító (vezető) szervén, ügyvezető szervén és felügyelő testületén belül - a külön jogszabályban meghatározott hatáskörükben eljárva - a tagok együttes kötelezettsége annak biztosítása, hogy az Szt. szerinti beszámoló, valamint a kapcsolódó üzleti jelentés összeállítása és nyilvánosságra hozatala az Szt. előírásainak megfelelően történjen. E kötelezettség arra az esetre is vonatkozik, ha a vállalkozó -az Szt. előírásainak megfelelően - a nemzetközi számviteli standardok szerint állítja össze összevont (konszolidált) éves beszámolóját. Az előírás a legfőbb irányító (vezető) szerv, az ügyvezető szerv és a felügyelő testület tekintetében nem teremt újabb feladatkört, e szervek, testületek tagjai a számviteli beszámolók vonatkozásában a külön jogszabályban meghatározott hatáskörükben eljárva kötelesek - az adott szerven, testületen belül együttesen - gondoskodni a beszámoló szabályszerűségéről.

A 286. §-hoz

A törvény kapcsolódva a bírósági cégeljárás azon változásához, mely szerint a jövőben egyre rövidebb időt vesz igénybe a cégbejegyzés, lehetővé teszi az előtársasági beszámoló, mint önálló beszámoló elhagyását akkor, ha a vállalkozó az előtársasági időszak alatt nem kezdte meg vállalkozási tevékenységét. Ebben az esetben az előtársasági időszak adatai az első üzleti év beszámolójában fognak szerepelni.

A 287. §-hoz

A törvény - a jelenleg hatályos rendelkezések változatlansága mellett - összefogja és egyértelművé teszi a határidős, az opciós ügyletek és swap ügyletek határidős ügyletrésze tekintetében alkalmazandó időbeli elhatárolások szabályait.

A 288. §-hoz

A törvény előírja az értékpapír kölcsönügyletekhez kapcsolódóan elszámolt és ténylegesen nem realizált, technikai jellegű eredmény (veszteség, illetve nyereség) időbeli elhatárolását. Az így elhatárolt összegeket akkor kell megszüntetni és az eredményben ténylegesen érvényesíteni, amikor a kölcsönügylet lezárását követően visszakapott értékpapír valamely gazdasági esemény eredményeként kikerül a könyvekből, vagy ha egyáltalán nem kerül visszaszolgáltatásra.

A hatályos számviteli előírások szerint a különböző jogszabályi rendelkezések alapján az üzemeltetőnek térítés nélkül átadott eszközök (beruházások) nyilvántartási értéke rendkívüli ráfordításként számolandó el, amennyiben az átadás a tulajdonjog átadását is jelenti. A törvény ennek időbeli elhatárolásával lehetővé teszi, hogy az átadásból származó veszteség a kapcsolódó jövőbeni tevékenység eredményéből több év alatt térüljön meg és ne az átadás évét terhelje egy összegben.

A 289. §-hoz

Lásd a 287. §-hoz tartozó indokolás.

A 290. §-hoz

A törvény kiegészíti a hatályos rendelkezéseket, figyelemmel arra, hogy az eszközök és szolgáltatások térítés nélküli átadását gyakran jogszabályok rendelik el, meghatározva az átadáskor figyelembe veendő (alkalmazandó) értéket is.

Lásd a 288. §-hoz tartozó indokolást.

A 291. §-hoz

Lásd a 290. §-hoz tartozó indokolás első bekezdését.

A 292. §-hoz

A törvény jelentős egyszerűsítésként lehetővé teszi a vevőnként, adósonként kisösszegű követelések könyvvitelben elkülönített csoportja után elszámolandó értékvesztések csoportszintű elkülönített kimutatását. Az elkülönített csoportonkénti egyösszegű értékvesztés kimutatásával mentesül a vállalkozó az értékvesztés egyedi (követelésenkénti) kimutatása és folyamatos tételes nyomon követése alól.

A 293. §-hoz

Lásd a 290. §-hoz tartozó indokolás első bekezdését.

Általános szabályként az elhatárolt, halasztott rendkívüli bevételeket a későbbiekben a rendkívüli bevételekkel szemben kell megszüntetni. A kapcsolódó, későbbiekben felmerülő költségek, illetve ráfordítások tartalma, nagyságrendje azonban esetenként azt indokolná, hogy e bevételek inkább az egyéb bevételek, illetve a pénzügyi műveletek bevételei között jelenjenek meg. A megbízható és valós összkép követelménye érdekében a törvény ennek teremti meg a jogszabályi lehetőségét.

Lásd 288. §-hoz tartozó indokolás.

A 294. §-hoz

A vállalkozó valós piaci, vagyoni, pénzügyi helyzetét nagyban befolyásolhatja a kapcsolt felekkel folytatott tranzakciók nagyságrendje és jellege, mivel azok - a kapcsolt viszony (a közös érdekeltségi körbe való tartozás) miatt - nem feltétlenül a szokásos piaci feltételek mellett jönnek létre. Az Szt. ezért előírta a kapcsolt vállalkozásokra vonatkozó bizonyos információk beszámolóban való bemutatását. A 2006/46/EK irányelv követelményeinek megfelelően azonban indokolt e kötelezettséget kibővíteni olyan módon, hogy az azokra a kapcsolt felekkel lebonyolított ügyletekre is kiterjedjen, amelyek bemutatásáról külön nem rendelkezik az Szt. Az ügyleteket csak akkor kell bemutatni, ha azok lényegesek és nem a szokásos piaci feltételek között valósultak meg.

A 295. §-hoz

A vállalkozó működésére, pénzügyi helyzetére nemcsak azok a megállapodások, ügyletek lehetnek hatással, amelyek megjelennek a beszámoló mérlegében, hanem azok is, amelyek a beszámoló mérlegfordulónapján még nem, illetve egyáltalán nem jelennek meg abban. Annak érdekében, hogy a beszámoló teljesebb képet adjon a vállalkozó működéséről, az Szt. előírta, hogy egyes mérlegen kívüli tételeket [például a függő és a biztos (jövőbeni) kötelezettségeket] be kell mutatni a kiegészítő mellékletben. A 2006/46/EK irányelv előírásai alapján azonban indokolt ezt a bemutatási kötelezettséget kiterjeszteni azon mérlegen kívüli tételekre és mérlegben nem szereplő megállapodásokra is, amelyek bemutatásáról külön nem rendelkezik az Szt. Fontos kritérium, hogy e tételeket és megállapodásokat csak akkor kell bemutatni, ha az azokból származó kockázatok vagy előnyök lényegesek, és bemutatásuk szükséges a vállalkozó pénzügyi helyzetének megítéléséhez.

A 296. §-hoz

A 2006/46/EK irányelv előírja, hogy azon vállalkozók, amelyek értékpapírjaival szabályozott piacon (jellemzően tőzsdén) kereskednek, kötelesek meghatározott tartalmú vállalatirányítási nyilatkozatot közzétenni, amelyben nyilvánosságra hozzák az általuk követett vállalatirányítási (corporate governance) elveket. A törvény szerint e nyilatkozatot az üzleti jelentés részeként kell elkészíteni és közzétenni.

A 297. §-hoz

A törvény - összhangban a 2006/46/EK irányelv előírásaival - az egyszerűsített éves beszámolót készítő vállalkozók számára lehetővé teszi, hogy egyes tételek bemutatásától eltekintsenek.

A 298. §-hoz

A törvény hiánypótló rendelkezésként határozza meg, hogy az összevont (konszolidált) éves beszámolót és üzleti jelentést az anyavállalat képviseletére jogosult személynek kell aláírnia.

A 299. §-hoz

A törvény - a 2006/46/EK irányelvnek megfelelően - az összevont (konszolidált) kiegészítő melléklet információtartalmát is kibővíti a más előírás alapján be nem mutatandó összevont (konszolidált) mérlegen kívüli tételek és összevont (konszolidált) mérlegben nem szereplő megállapodások és kapcsolt felekkel lebonyolított ügyletek jellemzőivel, amennyiben azok szükségesek a konszolidálásba bevont vállalkozások egésze pénzügyi helyzetének megítéléséhez.

A 300. §-hoz

A 2006/46/EK irányelvnek megfelelően - a felelős vállalatirányítási elvekkel összhangban - az összevont (konszolidált) üzleti jelentésben be kell mutatni a vállalatcsoport belső ellenőrzési és kockázatkezelési rendszereinek főbb jellemzőit az összevont (konszolidált) éves beszámoló készítés összefüggésében, amennyiben a konszolidálásba bevont valamely vállalkozás átruházható értékpapírjait az Európai Gazdasági Térség valamely államának szabályozott piacán (jellemzően tőzsdéjén) kereskedésre befogadták.

Lásd a 298. §-hoz tartozó indokolást.

A 301. §-hoz

Lásd a 286. §-hoz tartozó indokolást.

A 302. §-hoz

A törvény egyértelművé teszi, hogy az Szt. 20. §-ának (4) bekezdése szerinti devizában történő könyvvezetésre és beszámolókészítésre való áttérésre csak az üzleti év mérlegfordulónapjával kerülhet sor. Évközi áttérésre tehát e tekintetben nincs lehetőség.

A 303. §-hoz

Az Szt. 153. §-a és 154. §-a előírja a kettős könyvvitelt vezető, cégjegyzékbe bejegyzett vállalkozók részére, hogy éves beszámolójukat [egyszerűsített éves beszámolójukat, összevont (konszolidált) éves beszámolójukat], kötelező könyvvizsgálat esetén a könyvvizsgálói záradékot vagy a záradék megadásának elutasítását is tartalmazó független könyvvizsgálói jelentéssel együtt, valamint az adózott eredmény felhasználására vonatkozó határozatot az adott üzleti év mérlegfordulónapjától számított 150 napon - összevont (konszolidált) éves beszámoló esetén 180 napon - belül a cégbíróságnál helyezzék letétbe. A letétbe helyezéssel egyidejűleg kötelesek a beszámolót a cégszolgálatnak közzétételi célból is megküldeni.

A beszámolók elektronikus úton történő letétbe helyezésére és közzétételére 2005. január 1. napjától van lehetőség. Amennyiben a vállalkozó a beszámolóját közzététel céljából a cégszolgálathoz elektronikus úton küldi meg, ezzel eleget tesz a cégbírósági letétbe helyezési kötelezettségének is.

A beszámolók döntő többsége azonban még mindig papír alapon kerül benyújtásra. A papír alapon benyújtott beszámolók feldolgozása hosszú időt vesz igénybe. Mindezek azzal a következménnyel járnak, hogy a beszámolók információtartalma a tényleges megismerhetőség időpontjában már tájékoztató jellegűnek tekinthető, gazdasági, piaci szempontból kevésbé hasznosítható. Így a jelenlegi rendszer nem képes biztosítani az adatok gyors közzétételét, másrészt nincs tényleges lehetőség arra, hogy a törvényi kötelezettségüket nem teljesítő vállalkozásokkal szemben gyors és hatékony fellépés történjen.

Ezért a törvény a valós hitelezővédelmi szolgáltatás érdekében előírja, hogy a vállalkozók beszámolóikat kizárólag elektronikus úton nyújtsák be. A módosítás 2008. január 1. napján lép hatályba azzal, hogy a vállalkozóknak ezen új szabályokat a 2008. évben induló üzleti évről készített azon beszámolókra kell alkalmazniuk, amelyeknek mérlegfordulónapja 2008. december 31. vagy azt követő időpont.

A 304. §-hoz

A törvény tartalmazza az Európai Unió jogára való megfelelő hivatkozásokat.

A 305. §-hoz

Lásd a 292. §-hoz tartozó indokolást.

XXI. Fejezet

A gazdasági társaságokról szóló 2006. évi IV. törvény módosítása

Általános indokolás

A törvénynek a gazdasági társaságokról szóló törvényt módosító rendelkezései, az Szt. módosításához kapcsolódva, szintén a 2006/46/EK irányelvnek való megfelelést szolgálják, a számviteli beszámolóért való felelősség külön kiemelésével. Ennek keretében valójában a jelenlegi felelősségi szabályok kerülnek megerősítésre.

Részletes indokolás

A 306-307. §-hoz

A gazdasági társaságokról szóló törvény módosítása - a 2006/46/EK irányelv követelményeivel összhangban - egyértelművé teszi, hogy a vezető tisztségviselők és a felügyelő bizottsági tagok társasággal szembeni - törvényben meghatározott - korlátlan és egyetemleges felelőssége magában foglalja a számviteli beszámoló és a kapcsolódó üzleti jelentés szabályszerű összeállításáért és nyilvánosságra hozataláért való felelősséget is. A vezető tisztségviselők elsődleges felelőssége a beszámolók és a kapcsolódó üzleti jelentések összeállítása, míg a felügyelő bizottságot ezekkel összefüggésben ellenőrzési kötelezettség terheli.

A 308. §-hoz

A törvény tartalmazza az Európai Unió jogára való megfelelő hivatkozásokat.

XXII. Fejezet

A cégnyilvánosságról, a bírósági cégeljárásról és a végelszámolásról szóló 2006. évi V. törvény módosítása

Általános indokolás

A törvény annak érdekében, hogy a beszámolók a letétbe helyezést és a közzétételt követő legrövidebb időn belül megismerhetővé váljanak, előírja, hogy a vállalkozók beszámolóikat kizárólag elektronikus úton tegyék közzé. A vállalkozók az elektronikus közzététellel a letétbe helyezési kötelezettségüknek is eleget tesznek. Ehhez az Szt. módosítása mellett szükséges a cégtörvény módosítása is.

Az Szt. szerinti beszámolók elektronikus úton történő közzétételének kötelezővé tételére egységesen kerül sor. Az új szabályozás 2008. január 1-jén lép hatályba azzal, hogy az érintetteknek ezen új szabályokat azon 2008. évi üzleti évre vonatkozó beszámolójukra kell alkalmazniuk amelyek közzétételére 2008. december 31-ét követően kerül sor. Így ténylegesen első alkalommal 2009. elején kell eleget tenniük az új előírásnak.

A törvény szerinti megoldással biztosítható, hogy a beszámolók a közzétételt követő legrövidebb időn belül megismerhetővé váljanak. Ebben az esetben a nyilvánosságra kerülő adatok a piaci szereplők számára értékelhető és naprakész információt jelentenek.

A törvény szerinti megoldás a naprakész céginformációkhoz történő hozzáférés biztosításán túl, jelentősen szigorítaná a mulasztó vállalkozókkal szembeni fellépést.

Részletes indokolás

A 309. §-hoz

A módosítás az ingyenes céginformáció biztosítása körében egyértelművé teszi, hogy az ingyenes céginformáció nem kérelemre, hanem honlapon keresztül, keresőprogram segítésével ismerhető meg. Ez a megoldás adminisztratív szempontból akadálymenetessé teszi az ingyenes céginformációhoz jutást.

A 310. §-hoz

A gyakorlatban jelentős igény mutatkozik arra, hogy a cégek beszámolóit (különösen azok mérlegadatait) ne kizárólag cégiratként lehessen megismerni, arról másolatot kérni, hanem az egyben csoportosítható cégadatként is funkcionáljon, így további feldolgozásra is alkalmas legyen.

Ezért a törvény lehetőséget ad arra, hogy:

- a cégszolgálattól a beszámoló, annak részei (mérleg, eredménykimutatás, kiegészítő melléklet) csoportosított céginformációként történő szolgáltatása is kérhető;

- a mérleg és az eredménykimutatás adatainak további feldolgozásra alkalmas állapotban történő szolgáltatása is igényelhető.

A 311. §-hoz és a 321. §-hoz

A törvény szerint a céginformációs szolgálatnak kell a beszámolót elektronikus úton megküldeni. Az elektronikus úton történő benyújtással a cég letétbehelyezési és közzétételi kötelezettségének is eleget tesz.

Az elektronikus okirati formában történő megküldés történhet úgy, hogy:

- a beszámoló elektronikus okiratként készül és e formában tárgyalja meg és hagyja jóvá a legfőbb szerv, vagy

- a beszámolót papír alapú formában tárgyalja és fogadja el a legfőbb szerv. Ebben az esetben a beszámoló elektronikusan rögzített formája (számítógépben lévő adatok) képezi a megküldésre kerülő elektronikus okirat tartalmát.

Amennyiben a beszámolóról a legfőbb szerv papír alapú formában határozott, a beszámolót megküldő személy egyben azt is igazolja, hogy a megküldött beszámoló tartalma megegyezik az elfogadott beszámolóéval.

Ebben az esetben a beszámolót megküldő személy köteles a papír alapú beszámoló egy eredeti példányát 10 évig őrizni, és amennyiben a megküldött okirat szabályszerűségével összefüggésben kétség merülne fel, köteles azt a cégbíróság felhívására bemutatni.

A törvény kizárja annak a lehetőségét, hogy papír alapú beszámoló képi formátummá történő átalakításával jöjjön létre az elektronikus okirat.

A beszámolóval együtt meg kell küldeni az adózott eredmény felhasználására vonatkozó határozatot, továbbá kötelező könyvvizsgálat esetén a független könyvvizsgálói jelentést is, amelyek elektronikus megküldésére szintén a beszámolóra vonatkozó szabályokat kell alkalmazni.

A beszámoló megküldésére a cég szervezeti vezetője, jogi képviselője, vagy a cég számára könyvviteli szolgáltatást nyújtó, erre meghatalmazott, megbízott könyvelője jogosult.

A beszámoló megküldésére közvetlenül vagy a kormányzati portálon keresztül kerülhet sor.

Ha a cégszolgálatnak elektronikus üzenet formájában közvetlenül kerül megküldésre, a beszámolót fokozott biztonságú elektronikus aláírással kell ellátni, amennyiben a cégszolgálat felé a kormányzati portál útján kerül benyújtásra, úgy az okmányirodában kiváltott kártya (pin-kód) segítségével történik.

Annak érdekében, hogy a cég, a beszámolót benyújtó személy azonosíthatósága, valamint a benyújtás jogszerűsége meghatározható legyen, a törvény elektronikus űrlap csatolását írja elő.

Az elektronikus űrlap formai és tartalmi követelményeit - egyetértésben a pénzügyminiszterrel - az igazságügyi és rendészeti miniszter rendeletben állapítja meg.

A 312. §-hoz és a 317. §-hoz

A törvény részletezi a cégszolgálatnak a beszámolók közzétételével és letétbe helyezésével összefüggő feladatait. Ezért a törvény előírja, hogy a cégszolgálat haladéktalanul biztosítja a szabályszerűen érkezett beszámoló (beszámoló másolatának) megismerhetőségét. A megismerhetőség a beszámoló egészére, illetve annak részeire is vonatkozik. A jövőben másolat kérhető a beszámoló egészéről, illetve annak részeiről (mérleg, eredménykimutatás, kiegészítő melléklet) is.

A törvény a naprakész céginformációkhoz történő hozzáférés biztosításán túl jelentősen szigorítaná a mulasztó cégekkel szembeni fellépést. A cégszolgálat a beszámoló letétbe helyezésére és közzétételére előírt törvényi határidő lejáratát követő nyolc napon belül felszólítja a céget a kötelezettség tizenöt napon belül történő teljesítésére. A határidő eredménytelen eltelte esetén a cégszolgálat hivatalból törvényességi felügyeleti eljárás lefolytatását kezdeményezi a cégbíróságnál. A törvény ezzel a beszámoló letétbe helyezésének, valamint közzétételének kikényszerítésére irányuló törvényességi felügyeleti eljárás eredményességét garantálja.

A cégszolgálatnak a beszámolók közzétételének kikényszerítésével összefüggő jogosítványai a gazdaság szereplői szempontjából kiemelkedő jelentőségűek. Egy eljárásban biztosít ugyanis garanciát - a piaci szereplők számára - a beszámolók közzétételének kikényszerítésével, valamint a nem jogszerűen működő cégek kiszűrésével kapcsolatban.

A 313. §-hoz

Figyelemmel arra, hogy a Cégközlöny 2008. január 1-jétől honlapon kerül „kiadásra”, illetve, hogy a Cégközlöny honlapja számos új feladat ellátását is biztosítja (pl: hirdetményi kézbesítés, cégek tevékenységi engedélyeinek közzététele), felülvizsgálatra került az ún. hitelezővédelmi nyilvántartás megjelenítési helye is. A hatályos szabályozás a feladat ellátását a Cégszolgálatra telepíti, azonban célszerűbbnek látszik e feladatot, a cégjegyzéktől független, azonban azzal összekapcsolható, azzal összefüggésben álló, már létező rendszerben megvalósítani.

A 314. §-hoz

A módosítás célja, hogy az adóhatóság a végelszámolás elrendeléséről haladéktalanul értesüljön annak érdekében, hogy a cég megszűnéséhez kapcsolódó adóhatósági eljárásokra felkészülhessen, és információval rendelkezzen arról is, hogy mely adózó köteles soron kívüli adóbevallás benyújtására.

A 315-316. §-okhoz, 318. §-hoz, 319. §-hoz és a 320. §-hoz

A törvény célja az, hogy a cégbíróság ne töröljön a cégnyilvántartásból olyan céget, amelynek az állami adóhatóságnál vagy a vámhatóságnál nyilvántartott köztartozása van, vagy amelynek nyilvántartott köztartozása nincs ugyan, de a nála folytatott adóhatósági eljárás még nem zárult le. Ennek érdekében a módosítás szerint végelszámolás esetén a cégnyilvántartásból történő törlés iránti kérelem mellékleteként a cégbírósághoz be kell nyújtani - az előzetesen a társaság legfőbb szervének is bemutatott, erre a célra rendszeresített nyomtatványon kiadott - adóhatósági igazolást arról, hogy a társaságnak tartozása nincs, és a társaságnál adóhatósági eljárás nincs folyamatban.

Végelszámolás, illetve felszámolás nélküli megszűnés esetén az adóhatóság elektronikus úton tájékoztatja a cégbíróságot arról, hogy a cégnél van-e folyamatban eljárás, illetve arról, hogy ellenőrzést, végrehajtást kezdeményez-e. Amennyiben a társaságnál eljárás van folyamatban, vagy a cégbíróságnak a törlés iránti eljárás megindításáról szóló elektronikus értesítése nyomán az adóhatóság ellenőrzést, végrehajtást kezdeményez a társaságnál, a cég a cégnyilvántartásból csak az adóhatósági eljárások jogerős lezárásáról szóló, a cégbíróság részére elektronikus úton megküldött értesítés alapján törölhető.

A fentiek megvalósulásához szükséges annak előírása is, hogy a cégbíróság az adóhatóságot a végelszámolás, illetve felszámolás nélküli törlés iránti eljárás megindításáról elektronikus úton értesítse.

A Ctv. 62. § (4) bekezdésének és 91. § (1) bekezdésének új rendelkezéseit a törvény hatályba lépését követően indult megszüntetési eljárásokban kell alkalmazni.

A Ctv. 111. § (1) bekezdés f) pontját a folyamatban lévő végelszámolások esetén is alkalmazni kell akkor, ha még nem történt meg a végelszámolást lezáró beszámoló előterjesztése a Ctv. 111. § (1) bekezdésének 2007. december 31-éig hatályos szabályai alapján.

A 322. §-hoz

A cégnyilvánosságról, a bírósági cégeljárásról és a végelszámolásról szóló 2006. évi V. törvény és egyéb törvények módosításáról szóló 2007. évi LXI. törvény megállapítja az EK rendelet végrehajtásához szükséges rendelkezéseket, azonban a törvény elmulasztotta e tekintetben a Ctv. jogharmonizációs klauzuláját kiegészíteni. E hibát javítja a rendelkezés.

TIZENEGYEDIK RÉSZ

XXIII. Fejezet

A szerencsejáték szervezéséről szóló 1991. évi XXXIV. törvény módosításáról

Általános indokolás

A szerencsejáték szervezéséről szóló 1991. évi XXXIV. törvény (a továbbiakban: Szjtv.) elsősorban a gyakorlati tapasztalatok alapján felmerült igényeknek megfelelően módosul, ugyanakkor átvezetésre kerül néhány pontosítás is.

Részletes indokolás

A 323. §-hoz

A szerencsejáték szervezőnek általánosságban válik kötelezettségévé, hogy a játékos kérésére a 200 ezer forintot meghaladó nyereményről igazolást adjon.

A jelenleg hatályos rendelkezések (csak sorsolásos játéknál és játékkaszinó esetében lehet nyereményigazolást adni) felülvizsgálatát a gyakorlati tapasztalatok indokolják.

A 324. §-hoz

Átalakul az állami monopólium védelmét célzó rendelkezés. A jelenleg hatályos Szjtv. a külföldön szervezett szerencsejátékban történő részvételre vonatkozó értékesítési, szervező, közvetítő tevékenységet tiltja, ugyanakkor nem a külföldről folytatott szervező tevékenység sérti legjobban az állami érdekeket, hanem a magyar jogszabályok figyelmen kívül hagyásával - tehát az állami adóhatóság engedélyének hiányában - végzett szerencsejáték-szervezés.

A 325. §-hoz

A törvény célja végrehajthatóvá tenni a hatályos rendelkezéseket. Indokolt meghagyni az önkormányzatok azon lehetőségét, hogy koncessziós pályázat esetén eldönthessék: hozzájárulnak-e a tevékenység területükön való végzéséhez, vagy sem. Gyakorlatilag lehetetlen valamennyi, több mint háromezer önkormányzat hozzájárulását beszerezni. Ezért a törvény az országos pályázatok kiírásakor nem követeli meg az egyetértő nyilatkozatokat. A pályázat nyertese viszont amikor a szervező tevékenységét megkezdi, az engedélyezési eljárásban köteles az illetékes önkormányzatok egyetértését beszerezni. Tehát az országos szervezés lehetősége nem kerül korlátozásra a pályázat kiírásakor, viszont a szervezés tényleges területét az engedély megadásáról való döntés előtt beszerzett hozzájárulások fogják meghatározni, mely kör később újabb hozzájárulások beszerzésével bővíthető.

A 326. §-hoz

A törvény meghatározza a szerencsejáték ügy fogalmát. Ezzel könnyebbé válik az állami adóhatóság feladatainak meghatározása során az adóügyekhez képesti elhatárolás. A jelenleg hatályos rendelkezések szerint az állami adóhatóság szerencsejáték ügyben hozott döntéseivel szemben kizárólag bírósági felülvizsgálatnak van helye. Visszaáll a 2007. január 1-jét megelőzően érvényesülő jogorvoslati rendszer - tehát bírságot kiszabó határozatokkal szemben van helye fellebbezésnek -, amit az állami adóhatóság vezetője bírál el.

A fellebbezéssel nem támadható ügyekben bírósági felülvizsgálatra van lehetőség. Annak elkerülése érdekében, hogy az elsőfokú határozat végrehajtásával olyan helyzetek alakuljanak ki, amelyeknél az eredeti állapot visszaállítása aránytalanul nagy nehézségekbe ütközne, a törvény kimondja, hogy a bírósági felülvizsgálatnak, azaz a keresetlevél benyújtásának a végrehajtás tekintetében halasztó hatálya van.

A 327. §-hoz

A jogsértés súlyára tekintettel kerül bírsággal szankcionálhatóvá a nyereményigazolásra vonatkozó szabályok megszegése, a felügyeleti ellenőrzésért fizetendő igazgatási-szolgáltatási díj késedelmes megfizetése, a pénznyerő automata után az engedély második évére járó igazgatási-szolgáltatási díj megfizetésének elmulasztása, a jackpot rendszer üzemeltetésének feltételeire vonatkozó szabály megszegése, az elektronikus kaszinóban készített videó-felvétel idő előtti törlése, valamint a játékautomata bejelentés nélküli üzemeltetése.

A 328. §-hoz

Az Szjtv. 1991. augusztus 16-i hatálybalépése óta változatlanok azok a feltételek, melyek esetén a sorsolásos játék engedély nélkül, csupán bejelentés alapján szervezhető. Az elmúlt 16 év változásai indokolják az eladható sorsjegyek számának és összértékének emelését.

A 329. §-hoz

A nyereményigazolás adására vonatkozó szabályt az ajándéksorsolásokkal kapcsolatban továbbra is alkalmazni kell.

A 330. §-hoz

A gyakorlati tapasztalatok azt mutatják, hogy a kaszinó név védelme nem elég hatékony. A kaszinó szó használatának védelme érdekében a szabályok úgy szigorodnak, hogy nem működtethető játékterem az épületben vagy helyiségben, ha arra vonatkozóan a kaszinó elnevezést az épületen vagy az azzal kapcsolatos kereskedelmi kommunikációban szerepeltetik. Természetesen a tilalom nem vonatkozik az elektronikus kaszinók névhasználati jogára.

A hatályos rendelkezések szerint a játéktermet folyamatosan működtetni kell, azonban a szervezőknek joguk van arra, hogy az állami adóhatóság általi nyilvántartásba vétel esetén 270 napig szüneteltethessék a játéktermet. A tapasztalatok azt mutatják, hogy a szükséges karbantartási munkálatok ennél jóval rövidebb időn belül lefolytathatók. Mivel pedig a jogintézmény célja a megfelelő üzemeltetéshez szükséges feltételek megteremtése, a törvény elfogadásával 180 napra csökken a szüneteltetés leghosszabb időtartama.

Az Szjtv. 2006. augusztus 1-jén hatályba lépő módosításával kimondásra került, hogy a szervező a személyi megfelelőség meghosszabbítására irányuló kérelmet a személyi megfelelőség lejárta előtt legalább 10 munkanappal köteles benyújtani, ezen határidő elmulasztásához ugyanakkor semmilyen szankció nem kapcsolódott. Az állami adóhatóság - a személyi megfelelőségre vonatkozó szabályok érvényesülésének szigorúbb számonkérése érdekében - köteles megállapítani az engedélyek érvénytelenségét és a tevékenység megszűnését, ha nem áll fenn a személyi megfelelőség, vagy a kérelem elkésett.

Az Szjtv. végrehajtására kiadott 32/2005. (XI. 21.) PM rendelet teszi jelenleg lehetővé pénznyerő automaták jackpot rendszerbe történő kötését. Mivel azonban ez a lehetőség jelentősen befolyásolja a nyereményígéretet, indokolt egy törvényi szintű keretszabály megalkotása.

A 331. §-hoz

Indokolatlan fenntartani az Szjtv. azon rendelkezését, miszerint - engedélye bevonásával - a II. kategóriába sorolt játékteremnek helyet adó vendéglátó-ipari egység üzemeltetője is felelősségre vonható azért, hogy a szervező játékadó-fizetési kötelezettségét nem teljesítette. A vendéglátó-ipari egység üzemeltetőjének engedélye sem bevonásra kerül, hanem a jegyzőnek meghatározott ideig be kell záratnia az egységet.

A 332. §-hoz

Az Szjtv. határozza meg az elektronikus kaszinóban üzemeltetett videó-technikai ellenőrzési rendszer útján megszerzett adatok kezelésének célját, illetve a szervező adatkezelésének leghosszabb tartamát.

A 333. §-hoz

A hatályos Szjtv. kizárólag lóversenyfogadás és bukmékeri rendszerű fogadás esetén határozza meg az egyidejűleg kiadható koncessziók számát. A törvény alapján egyidejűleg egy régióban csak egy személy számára válik átengedhetővé I. kategóriába sorolt játékkaszinó működtetésének joga. Ez a rendelkezés - a piac korlátozása mellett - kellő rugalmassággal teszi lehetővé nemcsak azt, hogy az ország területén egyszerre hét amerikai típusú játékkaszinó működhessen, hanem azt is, hogy egy-egy régióban egész kaszinóváros is kialakítható legyen.

A 334. §-hoz

A hatályos Szjtv. szerint évente kell a játékautomatát nyilvántartásba vetetni, viszont a játékadó féléves összegét a félévenkénti nyilvántartásba vétel iránti kérelem benyújtását megelőzően kell megfizetni. Egyértelművé válik, hogy a nyilvántartásba vételi kérelem benyújtása félévenként esedékes.

A 335. §-hoz

A törvény szigorítja a pénznyerő automaták után járó játékadó-fizetési kötelezettség elmulasztásának szankciója. A hatályos szabályok szerint az állami adóhatóság csak akkor vonhatja vissza a szervező engedélyeit, ha mind a bevallási, mind a fizetési kötelezettség teljesítésében mulasztás következik be. A cél az, hogy a szankció az állam számára súlyosabb jogsértéshez - az adófizetési kötelezettség elmulasztásához - kapcsolódjon.

A 336. §-hoz

A hatályos szabályok - az Adó- és Pénzügyi Ellenőrzési Hivatalról szóló 273/2006. (XII. 23.) Korm. rendelet - szerint az állami adóhatóságon belül a Központi Hivatal lát el minden, a szerencsejáték-piac felügyeletével kapcsolatos feladatot. Hatékonyabbá válik az ellenőrzés, hiszen a regionális igazgatóságok adóellenőrei is jogosultak lesznek a szervezők ellenőrzésére.

A 337. §-hoz

Az Szjtv. 7/A. §-a (1) bekezdésének módosítása és az Szjtv. 26. §-a (20) bekezdéssel történő kiegészítése szükségessé teszi az értelmező rendelkezések kiegészítését a jackpot rendszer és a szerencsejáték ügy fogalmával. Előbbi az Szjtv. végrehajtási rendeletében szereplő hatályos szöveg törvényi szintre emelése, míg utóbbi az állami adóhatóságnak a szerencsejáték-ágazat felügyeletével összefüggő valamennyi eljárását lefedi.

A 338. §-hoz

A hatályos Szjtv. szerint a lóversenyfogadás szabályait az agrárpolitikáért és az államháztartásért felelős miniszter együttes rendeletben állapítja meg. A felhatalmazás alapján megalkotott, a lóversenyfogadás szabályairól szóló 20/1991. (XI. 5.) FM-PM együttes rendelet 1991-óta nem került felülvizsgálatra, mely időszerűvé vált. Ezzel párhuzamosan igény merült fel arra is, hogy rendeleti szinten kerüljenek megállapításra olyan szabályok, mint például a ló- és agárversenyzés tisztaságát biztosító intézményrendszer működése, melyek megalkotására ugyanakkor a felhatalmazás nem terjed ki. A lóversenyfogadás (beleértve az agárversenyekre szervezett fogadást is) és a ló- és agárversenyzés szabályanyaga szorosan összefügg, ugyanakkor a szabályozás szakmaiságának és rugalmasságának biztosítása érdekében indokolt két külön miniszteri rendeletben elhelyezni őket. A felhatalmazó rendelkezések Szjtv.-ben történő szerepeltetését az indokolja, hogy a ló- és agárversenyzés célja elsősorban fogadási esemény biztosítása, így a lóversenyfogadáshoz, mint szerencsejátékhoz való kötődése szoros.

TIZENKETTEDIK RÉSZ

XXIV. Fejezet

A fiatalok életkezdési támogatásáról szóló 2005. évi CLXXIV. törvény módosításáról

Általános indokolás

A törvény szerint a jövőben a Magyar Államkincstár is vezethet Start-számlát, illetve a kamatszámítás fordulónapjára vonatkozó, valamint az életkezdési támogatással összefüggő adatkezelési szabályok kormányrendelet helyett a törvényben szabályozottak lesznek.

Részletes indokolás

A 339-340. §-hoz

A hatályos szabályozás szerint a Magyar Államkincstár az életkezdési támogatás összegét kincstári számlán tartja nyilván, amely csak az évenként jóváírt kamattal gyarapítható. A befektetési szolgáltatónál nyitott Start-számlán elhelyezett összegek ellenben állampapírokba, tőke- vagy hozamgarantált befektetési jegyekbe fektethetők, illetve bankbetét nyitására használhatók. A Start-számlára meghatározott feltételek mellett természetes személyek, illetve helyi önkormányzatok is teljesíthetnek befizetést. A törvény szerint a Magyar Államkincstár is lehetőséget kap Start-számla nyitására, valamint az elhelyezett követelések kezelésére. Ennek jogszabályi akadálya nincs, mivel az Áht. 18/B. § (1) bekezdésének s) pontja lehetőséget ad a Kincstárnak befektetési szolgáltató tevékenység végzésére az állam által kibocsátott hitelviszonyt megtestesítő értékpapírok tekintetében.

A 341-342. §-hoz

A hatályos törvényből, illetve a kormányrendeletből hiányoznak, illetve nem pontosan szabályozottak egyes olyan adatkezelési, nyilvántartási, adatszolgáltatási szabályok, amelyek pl. az életkezdési támogatással összefüggő adatok megfelelő formában történő beérkezését biztosítanák a gyámhivataloktól a Kincstárhoz, illetve lehetővé tennék egyes különleges élethelyzetek (pl. titkolt terhesség, örökbefogadás, tanúvédelmi programban részt vevő személyek helyzete stb.) kezelését. A törvény pontosítja, kiegészíti az ezzel kapcsolatos rendelkezéseket.

A 343. §-hoz

A kincstári számlán elhelyezett összegek esetében a kamatszámítás fordulónapja jelenleg a gyermek születésnapja. Ez a megoldás szinte állandó munkát igényel, a kincstári számlán nyilvántartott követelés nagyságára azonban nincs érdemi hatással, ezért a törvény a kamatszámítási fordulónapot december 31-ében való rögzíti, jelentősen egyszerűsítve ezáltal a Kincstár munkáját.

A 344. §-hoz

A magasabb összegű állami támogatásra való jogosultságot igazoló irat, illetve az ehhez kapcsolódó gyámhatósági adatszolgáltatás tartalmi és formai követelményeit az államháztartásért felelős miniszter rendeletben állapítja meg.

TIZENHARMADIK RÉSZ

XXV. Fejezet

A európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvény módosításáról

Általános indokolás

A törvény tartalmazza az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvény az Európai Csalásellenes Hivatallal történő együttműködést végző OLAF Koordinációs Irodára vonatkozó rendelkezéseinek módosítását. A módosítás szabályozza az OLAF Koordinációs Irodához nem az OLAF-tól, hanem állampolgároktól, és vizsgálattal nem érintett szervezetektől beérkező megkeresések kezelését, előírva az illetékességgel rendelkező közigazgatási szervek felé történő továbbítási kötelezettséget; bevezeti az OLAF Koordinációs Iroda az európai uniós pénzeszközök szabályszerű felhasználásáról, a támogatások hasznosításának ellenőrzési tapasztalatairól áttekintő átfogó értékelést tartalmazó éves Összefoglaló készítési kötelezettségét; illetve az adatvédelmi követelmények figyelembe vételével rendezi az Iroda adatkezelési jogosultságát, korlátozva azt a legszükségesebb személyes adatok körére.

Részletes indokolás

A 345. §-hoz

A törvény hatálybalépése után eltelt időszak szükségessé tette egyrészt a törvény szövegének pontosítását, másrészt annak kiegészítését.

Az OLAF Koordinációs Iroda egyik fő feladata, hogy az OLAF részére annak konkrét, egyedi ügyekre irányuló megkereséseinek teljesítése során segítséget nyújtson.

Az Irodához az elmúlt időszakban azonban nemcsak az OLAF-tól érkeztek megkeresések, hanem állampolgároktól, és vizsgálattal nem érintett szervezetektől is. Ezen megkeresések, illetve bejelentések haladéktalan elintézése érdekében intézkedik a törvény, hogy azokat az Irodának továbbítani kell a hatáskörrel és illetékességgel rendelkező közigazgatási szervek felé.

E rendelkezésnek az ismerete szükséges azok számára, akik megítélése szerint valamely szerv, szervezet vagy személy eljárása, illetőleg mulasztása az Európai Unió pénzügyi érdekeit sérti, vagy veszélyezteti.

A törvény figyelemmel van arra az Európai Unió részéről is felmerült igényre, hogy az európai uniós pénzeszközök szabályszerű felhasználásáról, a támogatások hasznosításának ellenőrzési tapasztalatairól áttekintő átfogó értékelést kell készíteni. Ehhez a feladathoz nyújtana segítséget az az Összefoglaló, amely az Irodához érkező szabálytalanságokról, az OLAF Magyarországgal kapcsolatos vizsgálatairól készülne el évente a pénzügyminiszter részére.

A 346. §-hoz

Az OLAF Koordinációs Irodához érkező konkrét, egyedi megkeresések során elengedhetetlen, hogy az Iroda jogosult legyen megismerni a megkeresésekben szereplő, illetőleg az ügyekben érintett természetes személyek azonosításához, illetőleg a támogatással érintett tevékenységükre vonatkozó, az ellenőrzéssel érintett dokumentumokban szereplő személyes adatait. A törvény - az adatvédelmi követelmények figyelembe vételével - rendezi az Iroda adatkezelési jogosultságát, korlátozva azt a legszükségesebb személyes adatok körére.

Az Európai Bizottság negyedéves jelentéstételi kötelezettséget ír elő a tagállamok számára az Európai Közösségek pénzügyi érdekeit érintő szabálytalanságok vonatkozásában a minél hatékonyabb megelőzés és feltárás érdekében. Az OLAF Koordinációs Iroda feladata a jelentéstételi kötelezettség teljesítése, így a törvény feljogosítja az Irodát a személyes adatok kezelésére kizárólag abból a célból, hogy az európai közösségi jogi normákban előírt jelentéstételi kötelezettségének eleget tudjon tenni.

A törvény garanciális szabályt tartalmaz arra nézve, hogy az OLAF Koordinációs Iroda az adatokat kizárólag az OLAF felé továbbíthatja, és azokat az ellenőrzés végén haladéktalanul köteles törölni.

A közösségi jog szabályozásából következik, hogy az OLAF jogosult a magyar hatóságokkal való közvetlen kapcsolattartásra, és így a magyar bűnüldöző hatóságokkal történő kapcsolattartásból következően a törvény szabályozza az Iroda bűnügyi személyes adatok kezelését is, taxatíve meghatározva az adatok szűk körét, valamint azokat a bűncselekményi tényállásokat, amelyekkel összefüggésben az OLAF adatokat kérhet.

TIZENNEGYEDIK RÉSZ

XXVI. Fejezet

A környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosítása

Általános indokolás

A környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény értelmében Magyarországon 1996 óta termékdíj-fizetési kötelezettsége áll fenn a környezetet vagy annak valamely elemét terhelő, illetve veszélyeztető termék előállítójának, behozójának, valamint forgalmazójának.

A törvény célja, hogy megteremtse a termékdíj befizetésének és beszedésének az adóhatóságtól a vámhatósághoz történő áthelyezésének jogszabályi hátterét. A módosítás indoka, hogy vámhatóság hatékonyabban képes ellátni a termékdíj beszedését, mivel egyfelől az adóhatósághoz képest a termékek termékdíjköteles minőségének megállapítására szélesebb jogosítványokkal rendelkezik, másfelől a termékdíjköteles termékek jelentős hányada import útján kerül Magyarországra, így a vámeljárás során a vámhatóság már eleve kapcsolatba kerül Az ellenőrzések elvégzésére a vámhatóság jogosítványaival, a környezetvédelmi hatóság hulladékgazdálkodási ismereteinek igénybevételével kerülhet sor legsikeresebben, melyhez alkalmazható jogkövetkezmények is társulnak.

A termékdíjas rendszer hatékony ellenőrzése több Európai Uniós hulladékgazdálkodási előírás teljesítésének színvonalát is növelni képes, mivel a termékdíjas szabályozás mentességi feltételeinek teljesítése túlnyomórészt hulladékgazdálkodási feladatok teljesítésében merül ki. Ilyenek különösen a csomagolásról és a csomagolási hulladékok kezelésének általános szabályiról szóló 94/2002. (V. 6.) Korm. rendeletben, az elektromos és elektronikai termékek hulladékainak visszavételéről szóló 264/2004. (IX. 23.) Korm. rendeletben, valamint az elemek és az akkumulátorok hulladékainak visszavételéről szóló 109/2005. (VI. 23.) Korm. rendelet foglalt követelmények.

Átláthatóbbá válik továbbá a termékdíjjal kapcsolatos eljárás, mivel a jövőben a termékdíj bevallása, befizetése, kiszabása, visszaigénylése, ellenőrzése, és adók módjára való behajtása is egy hatósághoz, a vámhatósághoz kerül. A termékdíj-mentesség megszerzésének feltételei jelen módosítás alkalmával nem változnak, a mentességi határozatok kiadása a továbbiakban is a környezetvédelmi hatóság feladata marad.

Mindezek alapján a vámhatósághoz teljesítendő a kötelezettek termékdíjfizetési kötelezettségeiről szóló bevallás benyújtása és a termékdíj megfizetése oly módon, hogy az APEH-hoz történő jelenlegi bevallási rend logikai alapjai nem változnának, azaz megmarad a nettósítás és a visszaigénylés jelenlegi rendszere. Ezzel egyidejűleg megszűntethető a beszámolás kötelezettsége a Környezetvédelmi és Vízügyi Minisztérium felé, amely az adminisztrációs terheket csökkenti.

A bevallás egységesített informatikai háttérrel, 2010-től minden érintett számára elektronikusan válik kötelezővé. Az elektronikus adatszolgáltatás az adatfeldolgozás és a folyamatba épített ellenőrzés könnyítését szolgálja. A hasznosítás koordináló szervezethez csatlakozott kötelezettek túlnyomó többsége jelenleg is elektronikusan szolgáltat adatot a koordináló szervezetnek, így az elektronikus adatszolgáltatásra való teljes áttérés várhatóan nem okoz majd fennakadást.

A bevallások ellenőrzése teljes körűen csak a vámhatóság feladatává válik, amely magában foglalná a bevallásban közölt hasznosításra vonatkozó adatok hitelességének ellenőrzését is. A vámhatóság ily módon a fizetési kötelezettség teljesülésének egész vertikumát ellenőrizheti. Ennek eredményeként a fizetési kötelezettség alapjának vizsgálatától kezdődően a bevallásban szereplő hasznosítási adatokkal alátámasztott mentességig egységes ellenőrzés alakulhat ki, amelyet kiegészít és támogat a környezetvédelmi hatóság szakmai hulladékgazdálkodási ellenőrzése. Az egységes ellenőrzési rendszer lehetővé teszi a pontos folyamatba épített ellenőrzést (mivel nem szakad meg az ellenőrzési hatáskör láncolata), valamint a kötelezettek tényleges, valamennyi kötelezettségére kiterjedő ellenőrzését.

Részletes indokolás

A 347. §-hoz

Szövegpontosító módosítás az „a továbbiakban: átvállaló” gyűjtőfogalom bevezetése.

A 348. §-hoz

A törvény a termékdíj bevallása, befizetése, kiszabása, visszaigénylése, és ellenőrzésével kapcsolatos hatósági hatáskört a vámhatóság részére telepíti. A vámhatóság ennek következtében nem csak az importált, hanem a hazánkban előállított, illetve az Európai Unióból behozott termékdíjköteles termékek tekintetében eljáró hatósággá válik. Eljárásának jogszabályi hátterét a környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény (a továbbiakban: Kt.), az Art., továbbá a Ket. biztosítja.

A Kt. szerinti kötelezettek mind a nyilvántartásba vételi kérelmüket, mind a termékdíj bevallásukat a vámhatóság részére kötelesek benyújtani. A kötelezetteknek - az eddigi gyakorlatnak megfelelően - havonta kell megállapítaniuk a fizetendő termékdíj összegét, és arról az Art.-ben meghatározott gyakorisággal, de legalább negyedévente bevallást kell benyújtania. törvény továbbá az adminisztrációs kötelezettségek teljesítésének szabályait is egyszerűsíti azáltal, hogy a jelenlegi kettős adatszolgáltatás (adóhatóság, KvVM) helyett a kötelezett csak a vámhatóságnak köteles beszámolót küldeni.

A kötelezett képviseletére az Art.-ben foglalt szabályok irányadók azzal az eltéréssel, hogy a törvényben felsorolt bizonyos eljárásokban csak állandó megbízással, illetve meghatalmazással rendelkező, továbbá a Kt. végrehajtásáról szóló külön jogszabályban meghatározott feltételeknek megfelelő képviselő járhat el. E termékdíj ügyintéző alkalmazása garanciát jelent az adminisztrációs kötelezettségek jogszabályoknak megfelelően teljesítésére. Összességében a törvény egy választási lehetőséget kínál a kötelezettségek szakszerű teljesítésére. A termékdíjas szakügyintéző minősítés - az általános adójogi képviselet vonatkozásában meghatározottakon túli - sajátos feltételeit a törvény végrehajtási rendelete szabályozza.

A törvény továbbá meghatározza a bevallás módját, módszerét, feltételeit, továbbá a termékdíj befizetésére vonatkozó szabályokat. Ennek rendszere támogatja az elektronikus úton történő adatszolgáltatást.

A 349. §-hoz

A fizetési kötelezettség keletkezésére vonatkozó szabályokat a Kt. 3-4. §-a a két eljáró hatóság általi eljárási rendnek (belföldi előállítású és az Európai Közösségből behozott termékek: adóhatóság, importált termékek: vámhatóság) megfelelő bontásban szabályozza. A hatósági jogkör módosulása miatt csupán a jogszabály szerkezeti felépítése változik, illetve az importhoz kapcsolódó vámeljárási fogalmak kerülnek pontosításra.

A 350. §-hoz

A törvény a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek megfelelően megállapítja a hatóságok adatkezelési tevékenységének célját és terjedelmét, illetve meghatározza a környezetvédelmi és a vámhatóság kölcsönös adatszolgáltatásának alapvető elemeit, amelyek a hatékony együttműködéshez szükségesek.

A 351. §-hoz

Az ellenőrzési hatékonyság növeléséhez szükséges az ellenőrzést végző hatóság jogosítványainak pontos meghatározására, illetve a hatósági eszközrendszer továbbfejlesztése a jelenleg nehezen kezelhető esetekre is. A vámhatóság szakértelmére támaszkodó helyszíni ellenőrzés szabályai lehetőséget teremtenek az eljárás megindítására a hatósági nyilvántartásban szereplő adatokkal nem jellemezhető esetekben is (a bejelentést nem teljesítő kötelezettek tevékenysége, illetve ismeretlen személyek vagy szervezetek felelősségébe tartozó gyártás vagy szállítás). A termékdíjköteles termékek sajátosságának megfelelően kialakított rendelkezések alapja a Jöt., valamint az Art. ellenőrzésről szóló fejezete.

A jövedéki adó ellenőrzési jogosítványai között is szereplő hatósági felügyelet lehetősége a kötelezettnél vagy a hasznosítónál a technológia, illetve a teljes termelési vagy hasznosítási folyamat megismerése céljából szükséges. A hatósági felügyelet lehetőséget ad arra, hogy a keletkező kötelezettség, illetve az elvégzett hasznosítás gyakorlati szempontból is ellenőrizhető legyen.

Az adóhiány és a jogellenes magatartások szankciórendszere az Art. jogkövetkezményekről szóló fejezetének alapul vételével, a sajátos, termékdíjjal kapcsolatos jogsértések következményeivel kiegészülve alkot zárt rendszert. Az eljárás biztosítása (pl. a bizonyítékul szolgáló áru eltűnésének megakadályozása) és a termékdíj beszedési feltételeinek teljesítése érdekében szükség lehet az áru lefoglalására is.

A 352. §-hoz

A jogszabály szerkezeti módosulása miatt szükséges az export, illetve a kivitel esetén történő visszaigénylés lehetőségének e §-ba való áthelyezése.

A törvény - figyelemmel a vállalkozókra már kötelező adóbevallási szabályokra - fokozatosan vezeti be a termékdíjköteles termékekkel kapcsolatos eljárásokban az elektronikai adatszolgáltatást. Így első körben a termékdíj visszaigénylését lehet kizárólag elektronikus úton és formában benyújtani, majd 2010. január 1-től e szabály vonatkozik a bevallásra is.

A 353. §-hoz

A törvény szerint a termékdíj egyik célja, hogy a környezetet vagy annak valamely elemét a termék előállítása, forgalmazása, felhasználása során, illetőleg azt követően közvetlenül, illetve közvetve terhelő vagy veszélyeztető termék által okozott környezeti veszélyeztetések, illetőleg károk megelőzéséhez és csökkentéséhez pénzügyi forrásokat teremtsen. A termékdíj társadalmi legitimációját erősíti, ha a bevételek egy része a rendszer versenysemlegességét biztosító hatósági rendszer fejlesztését szolgálja. Az eredményes és következetes ellenőrzés kikényszeríti a környezetvédelmi célok teljesülését, a mentesség érdekében a hulladékkeletkezés megelőzését, és a keletkezett hulladék hasznosítását.

TIZENÖTÖDIK RÉSZ

XXVII. Fejezet

A korkedvezmény-biztosítási járulék megfizetése alóli mentesítés

Általános indokolás

A törvény az egyes foglalkoztatókat, illetőleg egyéni vállalkozókat a 2008. évtől már érdemben is terhelő többletjárulék-fizetési kötelezettség alóli mentesítés legfontosabb anyagi és eljárási szabályait tartalmazza.

A Tbj. 2007. január 1-jétől hatályos rendelkezései értelmében a biztosítottak korkedvezményes nyugdíj-jogosultságának megszerzésére csak a foglalkoztató többletjárulék-fizetése ellenében kerülhet sor, azzal, hogy a 2007. évben a korkedvezmény-biztosítási járulékot a központi költségvetés fizeti meg a foglalkoztató helyett. A korkedvezmény-biztosítási járulék mértékét a Tbj. a társadalombiztosítási járulék alapjának alapulvételével, annak 13%-ában állapította meg.

A hatályos rendelkezések szerint a korkedvezmény-biztosítási járulék megfizetését a központi költségvetés - évente fokozatosan csökkenő mértékben (2007-ben 100%-os, 2008-ban 75%-os, 2009-ben 50%-os, 2010-ben 25%-os arányban) - vállalja át, azaz 2011. január 1-jétől a többletjárulékot teljes egészében az érintett foglalkoztató fizeti.

A többletjárulék megfizetése a biztosított korkedvezményre jogosító munkakörben, illetőleg munkahelyen történő foglalkoztatásához kapcsolódik. A korkedvezményre jogosító munkaköröket a Tny. végrehajtására kiadott 168/1997. (X. 6.) Korm. rendelet - 2007. január 1-jétől hatályon kívül helyezett, de 2010. december 31-éig alkalmazni rendelt - 1. számú melléklete tartalmazza. A jegyzék mintegy 800 korkedvezményre jogosító munkakört tartalmaz.

A korkedvezményre jogosító munkakörök jegyzékébe eredendően olyan munkakörök kerültek felvételre, amelyek az emberi szervezet fokozott igénybevételével jártak, illetőleg az egészségre különösen ártalmasak voltak. Természetesen azokat a munkáltatókat, amelyek a munkavédelmi rendelkezéseket nem tartják be, a munkavédelmi hatóság a jogszabályban meghatározott szankciókkal sújtja. Vannak azonban olyan kockázatok, amelyek nem érik el a jogellenesség szintjét, de összességükben eredményezhetik a szervezet fokozott terhelését.

Azoknál a jegyzékben szerepelő munkaköröknél tehát, ahol fokozott terhelés - a technikai-technológiai fejlődés és a megfelelő munkakörülmények biztosítása révén - nincs, nem indokolt a munkáltatót járulékfizetésre kötelezni és korkedvezményt biztosítani. A törvény a fenti célok érdekében szabályozza a járulékfizetés alóli mentesülés feltételeit, a feltételek ellenőrzését, a mentesítés esetleges visszavonását és az eljárás legfontosabb szabályait.

Részletes indokolás

A 354. §-hoz

A rendelkezés meghatározza a törvényben foglaltak szabályozási célját, illetőleg értelmező rendelkezéseket tartalmaz. Tekintettel arra, hogy a korkedvezmény-biztosítási járulék megfizetésének kötelezettsége a Tbj.-ben került szabályozásra, a terminológiai összhang megteremtése érdekében indokolt a Tbj. fogalomhasználatának átvétele.

A 355. §-hoz

A törvény rögzíti, hogy a korkedvezmény-biztosítási járulék megfizetési kötelezettsége alóli mentesítés a foglalkoztató, illetve az egyéni vállalkozó kérelmére induló hatósági eljárásban történik, amelynek során a hatóság az (1) bekezdésben foglalt körülmények fennállását, illetőleg az azok elkerülése vagy mérséklése érdekében hozott foglalkoztatói intézkedéseket vizsgálja. A foglalkoztató a korkedvezmény-biztosítási járulék megfizetése alól csak a korkedvezményre jogosító munkakörökben foglalkoztatottak munkakörülményeinek lényeges javításával mentesülhet.

Figyelemmel arra, hogy a mentesítés következményeként az adott munkakörben foglalkoztatott biztosított a mentesítés időpontjától korkedvezményre jogosító szolgálati időt nem szerez, a (3) bekezdés előzetes tájékoztatási kötelezettséget ró a foglalkoztatóra a mentesítés iránti kérelem benyújtását, illetőleg a mentesítésről hozott döntést követően az érintett munkakörben elhelyezkedni kívánó, leendő foglalkoztatott számára.

A munkavállalói érdekek védelmében a törvény lehetővé, illetőleg bizonyos esetekben kötelezővé teszi, hogy a hatóság utólagosan, hivatalból ellenőrizze a mentesítés alapjául szolgáló feltételek fennállását.

A 356. §-hoz

A törvény - a mentesítési kérelemmel érintett egyes biztosítottak mellett - ügyféli jogosítvánnyal ruházza fel a foglalkoztatónál képviselettel rendelkező szakszervezeteket is, úgy a mentesítés megállapítására, mint az annak visszavonására irányuló hatósági eljárásokban.

A 357. §-hoz

A rendelkezés a törvény végrehajtásához szükséges alacsonyabb szintű jogszabályok megalkotására ad felhatalmazást a Kormány, illetőleg a foglalkoztatáspolitikáért felelős miniszter számára.

TIZENHATODIK RÉSZ

XXVIII. Fejezet

A regisztrációs adóról szóló 2003. évi CX. törvény módosítása

A 358-362. §-hoz

A módosítás az Európai Bizottság által a regisztrációs adó szabályozását érintő, folyamatban lévő 2005/4256. számú kötelezettségszegési eljárás során az Európai Bíróság joggyakorlat a alapján megfogalmazott közösségi jogi követelmények figyelembevételével - az eljárás lezárása érdekében - a regisztrációs adóról szóló 2003. évi CX. törvény (a továbbiakban: Rega-tv.) módosítására irányul.

Ezen túlmenően egy pontosító rendelkezéssel egyértelművé teszi, hogy a diplomáciai mentesség megszűnése adófizetési kötelezettséget keletkeztet.

A törvény a magyar jogrendben új jogintézményként egy különös adó-megállapítási hatósági eljárást tartalmaz. Az eljárás a Rega-tv.-ben rögzített adótétel-csökkenési mértéket meghaladó tényleges értékcsökkenés érvényesítését szolgálja.

A használt gépjárművekre vonatkozó hatályos szabályozás szerint a gépjármű adóját, a gépjárműre érvényes fix összegű adótétel és a gépjármű korától függő rögzített skálában (a továbbiakban: avultatási skála) található adócsökkenési mérték figyelembevételével kell megállapítani. A módosítás - a hatályos adó-megállapítási mód főszabályként való megtartása mellett - a regisztrációs adó megállapítására irányuló elsőfokú eljárásban válaszható, az adóalany indítványára megvalósuló különös szabályok szerinti adó-megállapítást eredményező eljárás szabályait tartalmazza. Az eljárás lehetőséget nyújt arra, hogy megalapozott indítvány esetén a vámhatóság az avultatási skála mértékét (a törvényi vélelmet) meghaladó mértékű értékcsökkenés (egyedi mérték) alkalmazásával állapítsa meg az adót.

A különös szabályok szerinti adó-megállapítás a használt, de 20 évnél fiatalabb gépjárművek esetén alkalmazható adó-megállapítási módszer. Az indítvány tartalmától függően az eljárás során a közlekedési hatóság szakhatóságként közreműködve a gépjármű szemléje alapján állásfoglalást ad az indítványban foglalt műszaki, technikai ismérvek megalapozottságáról. A vámhatóság az indítvány, a szakhatósági állásfoglalás valamint a rendelkezésére álló, e területre szakosított kiadványok, statisztikák segítségével, becsléssel állapítja meg a gépjármű értékcsökkenésének mértékét. Amennyiben ez meghaladja a törvényi vélelmet, ezt az egyedi mértéket alkalmazza az adó megállapításakor. A törvény szerint a vámhatóság nem alkalmazhat 0,9-nél (90%-osnál) magasabb szorzót, így az adott gépjárműre vonatkozó adótétel 10%-át mindenképpen meg kell fizetni.

Tekintettel arra, hogy a gépjármű értékcsökkenéssel arányos adóztatása a közösségi jogból eredő tagállami kötelezettség, és hogy az egyedi értékcsökkenés megállapítására irányuló eljárás célja valójában a pontos adótétel-csökkenési mérték megállapítása, nem hárítható az ügyfélre annak terhe, ha él a törvényben felkínált lehetőséggel és kezdeményezi a gépjármű értékcsökkenésének és így az adó összegének pontosabb meghatározását. Ezért a módosítás a díj viselésére olyan megoldást tartalmaz, mely szerint az ügyfél megelőlegezi a díjat, de megalapozott indítvány esetében a díjat az állam viseli.

A Rega-tv. szerinti avultatási skála figyelembevételével (tehát az általános szabályok szerint) kell az adót megállapítani, ha a becsléssel megállapított egyedi mérték kisebb a kor szerinti avultatási skála alkalmazandó mértékénél, illetve a két mérték megegyezik.

Az indítvány külön elutasítására nincs szükség, hiszen az adóigazgatási eljárást eleve az adó megállapítása végett kezdeményezték, melynek során a vámhatóság dönt arról, hogy az adót a törvényi mértékkel, avagy egyedi mértékkel állapítja meg. Az indítvány bármilyen okból történő figyelmen kívül hagyása nem szakítja meg az adóigazgatási eljárást, csak azzal a következménnyel jár, hogy a törvényi mértékkel állapítják meg az adót.

Megalapozatlan indítvány esetében azonban a megelőlegezett díjat az adózó viseli. Amennyiben egyéb okból (pl. a jármű kora elérte a 20 évet) nincs helye a különös szabályok szerinti adó megállapításnak (a vámhatóság nem folytatja le az eljárást), úgy az esetleg megelőlegezett díjat a vámhatóság visszatéríti.

Amennyiben az adózó nem kéri az elsőfokú adóigazgatási eljárásban a különös szabályok szerinti adó-megállapítást, úgy a későbbiekben már nem élhet jogorvoslattal arra hivatkozván, hogy a vámhatóság nem a gépjármű tényleges értékcsökkenése alapján állapította meg az adót. A módosításban nem szabályozott eljárási kérdésekben - a hatályos Rega-tv. szerint - szabályai irányadók.

A különös szabályok szerinti adó-megállapításra irányuló szabályozás nem nyit parttalan lehetőséget. Az indokolatlan indítványok kiszűrésére szolgálnak a díj megelőlegezési, illetőleg díjviselési szabályok, valamint az, hogy a különös szabályok szerinti adó - megállapítás eleve hosszabb ügyintézési határidőt igényel. Ezen felül a későbbi tulajdonosváltáskor (ideértve a használtgépjármű-kereskedelemben történő értékesítést is) a gépjárművel együtt kezelendő adóigazolás, valamint a gépjármű forgalmi engedélye a módosítás szerint tartalmazza azt, hogy az adó megállapításakor alkalmazott egyedi mérték milyen korú gépjárműnek feleltethető meg.

A törvény felhatalmazó rendelkezései szerint miniszteri rendeletekben kerül sor az egyedi adó-megállapításhoz kapcsolódó részletszabályok megállapítására (a díj mértéke, a megfizetés technikai szabályai és az egyedi mértéknek megfelelő gépjármű-kor adatrögzítésének módja a jármű-nyilvántartásban és a forgalmi engedélyben). Az illetékességi szabályok rögzítése kormányrendeleti szinten történik.

TIZENHETEDIK RÉSZ

XXIX. Fejezet

A biztonságos és gazdaságos gyógyszer- és gyógyászati segédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény módosítása

A 363-368. §-hoz

Jelen módosítás a biztonságos és gazdaságos gyógyszer- és gyógyászati segédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) befizetési kötelezettségre vonatkozó szabályai módosítását irányozza elő, melynek célja szövegpontosítás, illetve az árcsökkentés miatti befizetési kötelezettség mérséklés pontosabb körülhatárolása, a sávos befizetési kötelezettség havi előlegének első háromnegyedévire történő módosítását, az egyéb befizetési kötelezettségek - előleg és éves elszámolás alapján történő befizetés helyett - havi szintű szabályozása, ezzel a végrehajtás egyszerűsítése.

A befizetési kötelezettség jelenleg csak a gyógyszer forgalomba hozatali engedélyének jogosultját terheli, valamennyi közfinanszírozásban részesülő, gyógyszertárban forgalmazott gyógyszere után. A befizetők körét kiterjeszti a tápszer forgalmazójára is szintén valamennyi közfinanszírozásban részesülő, gyógyszertárban forgalmazott tápszere után, tekintettel arra, hogy a tápszerek TB támogatásba való befogadási eljárása során a gyógyszerrel teljesen azonos szabályozás alá esnek, így nem indokolt ezen termékkör mentesítése a befizetés alól, különösen arra figyelemmel, hogy a tápszerek finanszírozása a gyógyszerelőirányzat terhére történik. A módosítás javasolja továbbá a 12%-os befizetési kötelezettség havi fizetésének előírását a jelenlegi adóelőlegi teljesítés helyett.

A Gyftv. 36. § (3) bekezdés korábbi szövege szerint gyógyszertár szolidaritási díj fizetésére csak a közforgalmú gyógyszertárak kötelesek. Tekintettel azonban arra, hogy a közvetlen lakossági gyógyszerellátást is végző intézeti gyógyszertárak is teljes körű gyógyszerellátást végezhetnek, e szabályozás kiterjesztését ezen gyógyszertárakra is javasoljuk. A módosítás javasolja továbbá a szolidaritási díj befizetési kötelezettség negyedéves fizetésének előírását a jelenlegi havi adóelőlegi teljesítés helyett.

A módosítás továbbá a gyógyszerismertetők utáni befizetési kötelezettség havonta történő teljesítését írja elő, a jelenlegi évi egyszeri befizetés helyett.

Jelen módosítás a bevallási és befizetési határidőket hozza összhangba az előző pontban foglalt rendelkezésekkel.

A Gyftv. 38. §-a rendelkezik a 12%-os befizetési kötelezettség alóli mentességek köréről, valamint a kedvezmények igénybevételének lehetséges eseteiről. E körben pontosítani kell az árcsökkentéshez kapcsolódó kedvezményre irányuló szabályt, hogy abból egyértelműen kiolvasható legyen, hogy egy adott termék esetében eszközölt árcsökkentés kizárólag ezen termékre irányadó 12%-os befizetési kötelezettséget csökkentő tételként jelentkezhet.

A módosításban változást jelent egyrészt, hogy negyedéves alapon kerül meghatározásra az árréstömeg és az az alapján adódó befizetési kötelezettség, továbbá tartalmazza a szolidaritási díj befizetési határának éves szinten 40 millió forintra történő felemelését. A törvény szerint a befizető gyógyszertárak száma kb. 270-re csökken az eddigi 570-hez képest, azonban a befizetés együttes összege kb. 10-13%-kal emelkedne meg.

A módosítás tartalmazza a szolidaritási díj, illetve a támogatási alap összhangba hozatalát, vagyis mindkét esetben azonos gyógyszerkör forgalmának - nevezetesen a támogatotti gyógyszerkör patikai árréstömegének - figyelembevételét.

A rendelkezés az egyszerűsítés irányába történő elmozdulás oly módon, hogy a tárgyévi forgalomhoz kapcsolódó támogatások alapján adódó összbefizetési kötelezettség ne változzon. Ennek megfelelően jelenik meg ezen pontban, hogy a sávos befizetési kötelezettséget éves szinten, 9 havi adatok alapján adódó egyszeri előleggel célszerű előírni.

A 2008. évre előirányzott gyógyszerkassza összegével összhangban módosítani szükséges a Gyftv. 42. §-ának (1) és (6) bekezdését, mert ezen szakaszok még a 2007. évi előirányzatot (287 Mrd Ft) tartalmazzák.Cél, hogy ne kerüljön megjelenítésre minden évben a Gyógyszerelőirányzat, hanem kerüljön általános jelleggel kimondásra, hogy a viszonyítási alap mindig a tárgyév első napján hatályos előirányzat.

-----STARTING---POINT---VEGE---

ZÁRÓ RENDELKEZÉSEK

Hatályba léptető rendelkezések

A 369. §-hoz

A törvényben szereplő módosítások főszabályként 2008. január 1-jén lépnek hatályba.

A 370. §-hoz

A törvény szerint a módosítások 2008. január 1-jén lépnek hatályba, azonban az Szja tv. 39. §-a (1) bekezdésének az agrár de minimis támogatásokra vonatkozó rendelkezését a 2007. évről szóló adóbevallásnál is figyelembe kell venni, ezért az említett rendelkezés módosítása e törvény kihirdetésének napján lép hatályba.

A 371. §-hoz

A törvénynek a Tao.-t módosító rendelkezései 2008. január 1-jén lépnek hatályba.

A 372. §-hoz

A törvénynek az Eva törvényt módosító rendelkezései főszabályként 2008. január 1-jén lépnek hatályba.

A tevékenység megszüntetéséig be nem folyt bevétel elszámolására vonatkozó rendelkezés a kihirdetést követő 8. napon lép hatályba.

A 373. §-hoz

A törvénynek az Ekho tv.-t módosító rendelkezései 2008. január 1-jén lépnek hatályba.

A 374. §-hoz

A törvénynek a Kjtv.-t módosító rendelkezései 2008. január 1-jén lépnek hatályba.

A 375. §-hoz

A törvénynek a Jöt.-öt módosító rendelkezései főszabályként 2008. január 1-jén lépnek hatályba.

Ettől eltérően 2008. február 1-jén lép hatályba az adóraktár-engedélyesek, illetve a jövedéki engedélyes kereskedők vevőnyilvántartása adattartamának kibővítésére és egységesítésére, valamint a dohánygyártmányok körének kiegészítésére vonatkozó módosítások.

2008. április 1-jén lép hatályba a cigaretta 2008. évre előirányzott kétlépcsős adóemelésének első üteme, és ettől az időponttól változik a cigaretta, a finomra vágott fogyasztási dohány és az egyéb fogyasztási dohány új adóminimuma is.

A felhelyezett zárjegyekről teljesítendő napi adatszolgáltatás 2008. július 1-jén lép hatályba.

A mulasztási bírság, valamint a jövedéki bírság kivetésére, illetve összegére vonatkozó, szigorítást jelentő rendelkezéseket a törvény szerint csak a törvénymódosítás hatálybalépését követően indult ügyekben, valamint megismételt eljárásokban kell alkalmazni. A jövedéki szankcionálásban az adózókra nézve kedvezőbbé váló rendelkezéseket (mérlegelés, méltányosság, stb.) viszont a törvény hatálybalépésekor már folyamatban lévő ügyekben is alkalmazni kell.

A mezőgazdaságban felhasznált gázolaj utáni jövedékiadó-visszatérítés megváltozott szabályait a 2007. december 31-ét követően keletkezett adó-visszaigénylési jogosultság esetében kell alkalmazni.

A 376. §-hoz

A törvénynek az Etv.-t. módosító rendelkezései 2008. január 1-jén lépnek hatályba.

A 377. §-hoz

A törvénynek a Vtv.-t módosító rendelkezései 2008. január 1-jén lépnek hatályba, a 75. § (1) bekezdés b) pontja kivételével, amely 2007. november 21-én hatályba lépett.

Annak érdekében, hogy a már folyamatban lévő, a csatlakozás előtti időszakra vonatkozó ellenőrzéseknél is kizárható legyen a jogbizonytalanság, illetve, hogy a jelen módosítással megállapított, az ügyfelekre nézve kedvezőbb elévülési szabályokat lehessen ott is alkalmazni, szükséges kimondani a megállapított szabályok a folyamatban lévő ügyekben történő alkalmazását.

A 378. §-hoz

A törvény Htv.-t érintő rendelkezései főszabály szerint 2008-ban lépnek hatályba. A helyi építményadót és a telekadót érintő rendelkezések azonban - a tulajdonos fogalmának pontosítása kivételével - csak 2009-től lesznek hatályosak.

A 379. §-hoz

A törvény Itv.-t módosító rendelkezései a 2008. január 1-jén lépnek hatályba. E szabályokat az ezen időpontot követően illetékkiszabásra bejelentett vagy más módon az állami adóhatóság tudomására jutott vagyonszerzési és kezdeményezett elsőfokú és jogorvoslati ügyekben kell alkalmazni. Ehhez képest az Itv. 23/A. §-ának (7) bekezdését módosító rendelkezést - azaz a továbbértékesítés igazolási kötelezettségének eltörlését érintő szabályt - azokban a vagyonszerzésekben is alkalmazni kell, amelyekben az igazolásra nyitva álló határidő (2 év és 15 nap) 2007. december 31-ig még nem telt le.

A 380. §-hoz

A törvény Gjt.-t módosító rendelkezései 2008. január 1-jétől lépnek hatályba.

A 381. §-hoz

A törvény luxusadó tv.-t érintő rendelkezései főszabály szerint 2008. január 1-jétől lépnek hatályba. Az értelmező rendelkezéseket pontosító szabályok azonban - összhangban a helyi adótörvény változásával - csak 2009-től válnak hatályossá.

A 382. §-hoz

E törvénynek az Art.-t módosító rendelkezései - a (2)-(5) bekezdésben foglaltak kivételével - 2008. január 1-jén lépnek hatályba.

E törvénynek az Art. 36/A. §-át, 85/A §-ának (3) bekezdését, 88/A. § (2) bekezdésének d) pontját és 172. §-ának (17) bekezdését megállapító rendelkezéseit 2008. március 1-jétől kell alkalmazni.

E törvénynek az Art. 175. § (16) bekezdését megállapító rendelkezése 2007. november 16-án lép hatályba, azzal, hogy alkalmazni csak 2009. január 1-jétől kell.

E törvénynek az Art. 175. § (17)-(19) bekezdéseit megállapító rendelkezései 2007. november 16-án lépnek hatályba.

A 383. §-hoz

A törvénynek a Tbj.-t módosító rendelkezései 2008. január 1-jén lépnek hatályba, a 20/A. § (1) bekezdés, a 27. § (3) bekezdés és a 29. § (8) bekezdés kivételével.

A 384. §-hoz

A törvénynek az 1998. évi LXVI. törvényt módosító rendelkezései 2008. január 1-jén lépnek hatályba.

A 385. §-hoz

A törvény Öpt.-t módosító rendelkezései 2008. január 1-jétől lépnek hatályba.

A 386. §-hoz

A törvény Mpt.-t módosító rendelkezései 2008. január 1-jétől lépnek hatályba.

A 387. §-hoz

A törvénynek a Flt-t módosító rendelkezései 2008. január 1-jén lépnek hatályba.

A 388. §-hoz

A törvény a Kutatási és Technológiai Innovációs Alapról szóló 2003. évi XC. törvényt módosító rendelkezései 2008. január 1-jétől lépnek hatályba.

A 389-390. §-hoz

Az Szt. és a Gt. módosításai 2008. január 1-jén lépnek hatályba azzal, hogy azokat első alkalommal a 2008. évben induló üzleti évről készített beszámolóra kell alkalmazni. Az Szt. egyes módosított rendelkezései a 2007. évi üzleti évről készített beszámolóra is alkalmazhatók.

A 391. §-hoz

A törvény beszámolók elektronikus megküldésére vonatkozó szabályai - az Szt. módosításával összhangban - 2008. január 1-jén lépnek hatályba azzal, hogy az érintett rendelkezéseket azon 2008. évben induló üzleti évről készített beszámolóra kell alkalmazni, amelynek mérlegfordulónapja 2008. december 31. vagy azt követő időpont.

A 392. §-hoz

Az Szjtv.-t módosító rendelkezések 2008. január 1-jén lépnek hatályba.

A 393. §-hoz

A 2005. évi CLXXIV. törvényt (Fétám tv.) módosító rendelkezések a kihirdetés napján lépnek hatályba.

A 394. §-hoz

A 2004. évi XXIX. törvényt módosító rendelkezések 2008. január 1-jén lépnek hatályba.

A 395. §-hoz

A Kt.-ra vonatkozó módosítás is főszabályként 2008. január 1-jén lép hatályba. Kivételt az állandó meghatalmazással, megbízással rendelkező képviselőnek előírt termékdíj ügyintézői végzettséget előíró rendelkezés jelent, a megszerzésére vonatkozó felkészülési idő biztosítása érdekében.

A 396. §-hoz

A törvény szerinti, a kihirdetéstől számított nyolcadik napon történő hatályba lépés lehetővé teszi a hatósági eljárások mielőbbi megindítását, tekintettel arra, hogy a foglalkoztatókat 2008. január 1-jétől már ténylegesen is terheli a korkedvezmény-biztosítási járulék megfizetési kötelezettsége.

A 397. §-hoz

Az új szabályozás 2008. április 1-jén lép hatályba, rendelkezéseit a 2008. március 31-ét követően kezdődő adóigazgatási eljárásokban kell alkalmazni.

A 398. §-hoz

Az egyes szociális tárgyú törvények módosításáról szóló törvénnyel való jogszabály-szerkesztési összhang megteremtéséhez szükséges.

A 399. §-hoz

A szolgálati nyugdíjjal összefüggő egyes törvénymódosításokról szóló 2007. évi CXXII. törvénnyel való jogszabály-szerkesztési összhang megteremtéséhez szükséges.

Módosító rendelkezések

A 400. §-hoz

A törvény szövegrész-cserékkel

- egyszerűsíti az önkéntes kölcsönös biztosító pénztárba és nyugdíj-előtakarékossági számlára befizetett összegek alapján történő adóvisszatérítések eljárási rendjét;

- kiigazítja az értelmezési problémákat felvető rendelkezéseket;

- felemeli az egyéni vállalkozó fejlesztési tartalékképzési lehetőségét a jövedelem 25 százalékáról 50 százalékára;

- megszünteti a mezőgazdasági őstermelőnél az internet-használat díjának 30 százalékában elszámolható költség évi 60 ezer forintos korlátozását, továbbá 50 százalékra emeli a díjból elszámolható részt az elektronikus bevallás adására kötelezett őstermelőnél;

- átvezeti a jogszabályváltozásokkal és e törvény módosításaival összefüggő hivatkozásokat, illetőleg azok változásait.

A 401. §-hoz

A cégeljárási törvény előírása értelmében a magyar jogszabály alapján alakult gazdasági társaság a központi ügyintézési helyét - megszűnése nélkül - külföldre helyezheti, ami a kettős adóztatás elkerüléséről kötött nemzetközi szerződés alapján a legtöbb esetben azt eredményezi, hogy a társaság külföldi illetőségűvé válik. Nem kizárt azonban, hogy ez a társaság egyes tevékenységeit továbbra is Magyarországon végzi. A hatályos társasági adótörvényből azonban nem vezethető le, hogy ilyenkor külföldi vállalkozóként adóköteles. Erre tekintettel a törvény - 2008-tól - külföldi illetőségű adózónak, azaz külföldi vállalkozónak tekinti a külföldi személy (a külföldi jogszabályok alapján létrejött jogi személy, jogi személyiséggel nem rendelkező társas cég, személyi egyesülés, egyéb szervezet) mellett a külföldi illetőségű személyt is, ha belföldi telephelyen végez vállalkozási tevékenységet.

A bejelentett részesedés értékesítésekor keletkező árfolyamnyereség adózás előtti eredményből történő levonásának feltételét a törvény két évről egy évre csökkenti. Ennek következtében - tekintettel arra, hogy ilyen bejelentés a 2007. január 1-jétől megszerzett részesedésre tehető - már a 2008-ban értékesített bejelentett részesedés alapján lehetővé válhat az adóalap csökkentése.

A törvény pontosítja a korábban munkanélküli személy fogalmát azzal, hogy a nyilvántartott munkanélküli kifejezés helyébe a nyilvántartott álláskereső kifejezés lép, megfelelve ezzel foglalkoztatási törvényben használt kifejezésnek.

A törvény 2008. január 1-jétől a közhasznú társaság, a vízitársulat, a közhasznú, kiemelkedően közhasznú jogállással rendelkező nonprofit gazdasági társaság és a szociális szövetkezet számára lehetővé teszi az adózás előtti eredmény csökkentését a helyi iparűzési adó összegével, legfeljebb az adózás előtti nyereség mértékéig, feltéve, hogy nincs az adóév utolsó napján az állami adóhatóságnál vagy az önkormányzati adóhatóságnál nyilvántartott adótartozásuk.

A 402. §-hoz

A törvény az utalvány fogalmát pontosítja.

A 403. §-hoz

A törvény az ekho választását lehetővé teszi a díszletezők, díszítők és a népi iparművész igazolvánnyal rendelkező magánszemélyek számára is.

A 404. §-hoz

A törvény technikai módosítást tartalmaz.

A 405. §-hoz

A törvény a Jöt.-ben szereplő és időközben megváltozott elnevezésű törvények címeinek az időközbeni törvénymódosítások miatt szükséges pontosításáról rendelkezik.

A felhasználói engedélyesekre vonatkozó rendelkezés arra tekintettel módosul, hogy 2008. január 1-jétől a biodízel gázolajba történő bekeverése nem csak kőolaj-finomítóban, hanem finomítói ásványolajraktárban és ásványolaj-tárolóban is végezhető.

A törvény 74. §-a biodízel-adóraktár fogalom helyett bevezeti a bioüzemanyag-adóraktár fogalmat, amelybe a továbbiakban a biodízel-adóraktár is beletartozik. Így szükséges a biodízel-adóraktárra történő utalások helyettesítése a bioüzemanyag-adóraktárra történő hivatkozásokkal.

A cigaretta 2008. évre előirányzott kétlépcsős adóemelésének második ütemében 2008. szeptember 1-jével ismét változik (emelkedik) az adómérték, továbbá emelkedik a cigaretta, a finomra vágott fogyasztási dohány és az egyéb fogyasztási dohány adóminimuma is.

A 406. §-hoz

A módosítás a vonatkozó uniós irányelvnek (2003/96/EK) a földgáz és a villamos energia nem üzleti felhasználása esetén előírt uniós minimum adószintnek való megfelelés érdekében egységesen, minden felhasználásra vonatkozóan alkalmazza a nem üzleti felhasználásra előírt, magasabb EU-s minimumszintnek megfelelő adómérték megállapítását 2008. január 1-jétől, egy éves időszakra kiterjedően, és csak 2009. január 1-jétől tér el az adómérték az üzleti és a nem üzleti felhasználásra, úgy, hogy az üzleti felhasználásra visszaáll a jelenlegi adómérték, a nem üzletire pedig változatlan marad.

A kétféle adómérték bevezetésének egy évvel történő elhalasztása elégséges időt hagy a gáz- és a villamos energia szolgáltatók felkészülésére, vagyis ahhoz, hogy vevőik státuszát (t.i. üzleti vagy nem üzleti felhasználók) a korrekt adózáshoz ki tudják tisztázni.

A 407. §-hoz

A törvény a Htv.-be iktatandó új - 1. és 2. számú - mellékletek miatt a jelenlegi - iparűzési adóalap-megosztási módokat tartalmazó - mellékletének számozása 3. számú mellékletre változik. Ezért szükséges a Htv. 39. §-ának (2) bekezdésében lévő hivatkozás módosítása.

A 408. §-hoz

A hatályos Itv. csupán a gépjármű, pótkocsi haszonélvezeti joga értékének megállapítása tekintetében rendelkezik, a törvény 2008. január 1-jétől - a könnyebb értelmezhetőség kedvéért - valamennyi vagyoni értékű jog esetére tartalmaz rendelkezést az Itv. 24. §-a. A módosítás szigorítást nem jelent, hiszen a gépjármű illetékének speciális szabályai miatt eddig is csak egyféle módon lehetett megállapítani a gépjárműre vonatkozó vagyoni értékű jog értékét. Az Itv. 28. §-ában eszközölt változatás szintén az egységes jogértelmezést segíti elő. Az Itv. 78. §-ában és a Mellékletben végrehajtott - törvény szerinti - módosítás pedig technikai jellegű.

A 409. §-hoz

A Gjt. 6. §-ának (2) bekezdésében a lakópótkocsi esetén az önsúly alapján kell megállapítani az adó alapját. A törvény - az egységes megítélés érdekében - a lakókocsik számára is ezt az adóalap-megállapítást rendeli alkalmazni.

A 410. §-hoz

A luxusadó és a helyi építményadó tárgyi hatálya részben - a lakások és az üdülők esetén - fedi egymást, s 2009-től mindkét esetben azonos módon kell megállapítani az adó alapját (a számított értéket). A két adónem közötti összhang megteremtése érdekében a luxusadó tv.-ben lévő hivatkozások a helyi adótörvény mellékleteire történő hivatkozásra változnak.

A 411. §-hoz

A Tbj. 56/A. §-a értelmében a magyar jogszabályok szerint bejegyzésre nem kötelezett külföldi munkáltatónak a Magyar Köztársaság területén biztosítási kötelezettséggel járó jogviszony keretében munkát végző vagy kiküldetésben lévő munkavállalója (foglalkoztatottja) biztosítási jogviszonyával kapcsolatos jogok és kötelezettségek tekintetében a külföldi munkáltató (foglalkoztató) képviseletére az Art. 7. §-át kell alkalmazni. A képviseletre vonatkozó meghatalmazás hiányában a külföldi munkáltató (foglalkoztató) képviseletét ellátó személynek a munkavállalót (foglalkoztatottat) kell tekinteni. Az Art. 16. § (4) bekezdése szövegének pontosítása egyértelművé teszi, hogy a Tbj. 56/A. §-a szerinti személy a saját biztosítási jogviszonya tekintetében is kötelezett bejelentés teljesítésére. Ugyanezen bekezdés kiegészítése a foglalkoztató telephelyével, lakóhelyével, illetőleg a foglalkoztató jogelődjének nevével és adószámával lehetőséget teremt az egészségbiztosítási nyilvántartásban azon foglalkoztatók és biztosított személyek beazonosítására, ahol a biztosításba való bejelentés még a 2006. december 31-ig hatályos szabályok alapján közvetlenül az egészségbiztosítási szervekhez történt.

A feketegazdaság elleni fellépéshez kapcsolódó feladatok egy része a munkaügyi hatóságra hárul. E feladatok ellátásának elősegítése és a munkaügyi hatóság hatékonyságának növelése érdekében az állami adóhatóság a munkaügyi hatóság részére az Art. 16. § (4) bekezdésében meghatározott adatokon túl átadja az adózó valamennyi általa ismert pénzforgalmi bankszámlájának jelzőszámát is.

Az Art. 31. § (10) bekezdése szövegének kiegészítését a 2008. január 1-jétől bevezetésre kerülő rehabilitációs járadék indokolja, amely nyugdíjjárulék fizetési kötelezettséggel járó juttatás. A rehabilitációs járadékot folyósító szerv mentesül a havi adó- és járulékbevallás benyújtási kötelezettsége alól a rehabilitációs járadékból levont nyugdíjjárulék tekintetében. A rehabilitációs járadék nettó módon, azaz a nyugdíjjárulékkal csökkentett összegben kerül kifizetésre, így a járadékot terhelő nyugdíjjárulék eleve a Nyugdíjbiztosítási Alapban marad. Ebből következően felesleges a nyugdíjat, rehabilitációs járadékot folyósító szerv számára bevallási kötelezettséget előírni, mivel azzal együtt járna a befizetési kötelezettség teljesítése is. Indokolatlan és felesleges pénzmozgást indukálna, ha a rehabilitációs járadékból levont nyugdíjjárulékot, mely eleve az NY. Alapban van, az Ny. Alapból az APEH nevén vezetett Ny. Alapot megillető bevételek beszedési számlára kellene befizettetni, hogy onnan kerüljön vissza az NY. Alapba.

A nyilvántartás egyszerűbb kezelése és a könnyebb beazonosíthatóság érdekében a nagy összegű adótartozással rendelkező adózó közzétett adatai kiegészülnek az adózó adószámával.

Az Art. hatályos szabályai szerint az állami adóhatóság jár el minden adó, költségvetési támogatás, adó-visszaigénylés, -visszatérítés, állami garancia (kezesség) kiutalás és visszakövetelés, valamint adók módjára behajtandó köztartozás végrehajtása ügyében azzal, hogy e rendelkezéstől eltérni csak törvénnyel lehet. Tekintettel arra, hogy a Kormány szervezet átalakítási szabadsága vonatkozik az állami adóhatóság feladat- és hatáskörének meghatározására is, indokolt az eltérő szabályozási lehetőséget a kormányrendeleti szintű jogszabályok előtt is megnyitni. Ezért a módosítás pontosítja a rendelkezést annak kimondásával, hogy az Art. szerint az állami adóhatóság hatáskörébe tartozó feladattípusokat, illetőleg ezen belül akár egyes konkrét feladatokat törvény vagy kormányrendelet más hatóság vagy adóhatóság hatáskörébe is utalhat.

A hatályos szabályozás szerint a külföldi adóhatóság megkereséséről szóló értesítés kézbesítésének napjával kezdődik az az időtartam, amelyet az ellenőrzés határidejének számításánál figyelmen kívül kell hagyni. Az adóhatóság azonban már a megkeresés postára adásának időpontjától nem tud az adott kérdésben érdemi ellenőrzési cselekményeket végezni, ezért nem indokolt, hogy a megkereséssel egyidejűleg postára adott értesítés kézbesítésének időtartamát az ellenőrzés határidejének számításakor figyelembe kelljen venni, különös tekintettel a sikertelen kézbesítési próbálkozások lehetőségére, illetve az ezzel járó időveszteségre.

Ezért a határidő számításának szabályai úgy módosulnak, hogy a határidő a megkeresésről szóló értesítés postára adásának (és nem kézbesítésének) napjától nyugszik.

Az Art. hatályos rendelkezései szerint az adóellenőrzés során foganatosítható helyszín-, helyiség és gépjármű átvizsgálásra csak az állami adóhatóság jogosult. Tekintettel arra, hogy a vámhatóság is folytathat adóellenőrzést, ezért indokolt számára is biztosítani ezen különös intézkedések alkalmazási lehetőségét, a módosítás ennek megfelelően az állami adóhatóság mellett a vámhatóságot is feljogosítja az átvizsgálás alkalmazására.

Az Art. 109. §-ának (1) bekezdése szerint ha az adóhatóság megállapítása szerint az adózó vagyongyarapodásával és az életvitelére fordított kiadásokkal nincs arányban az adómentes, a bevallott és a bevallási kötelezettség alá nem eső, de megszerzett jövedelmének együttes összege, az adóhatóság az adó alapját is becsléssel állapítja meg. Tekintettel arra, hogy a vagyongyarapodás, illetőleg az életvitelére fordított kiadások elkülönülnek egymástól és mindkettőnek az alapja lehet eltitkolt jövedelem függetlenül egymástól, a módosítás megszünteti az „és” kapcsolatot a két, becslés alapjául szolgáló ismérv között és vagylagossá teszi azokat.

A Tbj. 2008. január 1-jétől kezdődően korkedvezmény-biztosítási járulékot vezet be, mely szükségessé teszi az Art. 178. §-a 15. pontjában foglalt járulékfogalom kiegészítését ezzel az új elnevezésű járulékkal.

A Magyar Honvédség hivatásos és szerződéses állományú katonáinak jogállásáról szóló törvény rendelkezéseihez igazodóan, az úgynevezett „továbbszolgáló” jogállás megszűnése miatt kerül sor az adózás rendjéről szóló törvény 178. §-a 22. pontjának pontosítására.

Az Art. 1. számú mellékletének I/B/3/a) pontjának ac) alpontjában a bevallás gyakoriság biztonságosabb meghatározásának érdekében került sor szövegrész cserére, melynek eredményeként az általános forgalmi adóalanyok az eddigieknél korábban szerezhetnek tudomást az adóévre megállapított, rájuk vonatkozó bevallási gyakoriságról.

A 412. §-hoz

A Pftv. 1. §-a (2) bekezdése 1. pontjának b) alpontjában a START PLUSZ kártya jogosultjai között szerepelnek azok a személyek is, akik az ápolási díj folyósításának megszűnését követő egy éven belül kívánnak munkába állni. Ennél a jogosulti körnél előfordulhat, hogy a kártya kiváltásának időpontjától számított két évnél korábban betöltik a rájuk irányadó nyugdíjkorhatárt, ami a kedvezményre való jogosultságot kizáró tényező, s így a kártya érvényességi ideje ténylegesen két évnél rövidebb lehet. A tartósan álláskeresőknél a Pftv. 4. §-ának (6) bekezdése tartalmaz kizáró feltételt. A törvény szerinti pontosítás a Pftv.-n belüli összhang megteremtését szolgálja.

A 413. §-hoz

A munkaügyi ellenőrzés során a felügyelői jogosultságok meghatározása.

A 414. §-hoz

Az egyes pénzügyi tárgyú törvények módosításáról szóló 2006. évi LXI. törvény 241. §-a 2006. szeptember 15. napjától jelentősen bővítette a Vám- és Pénzügyőrség gazdasági bűncselekményeket érintő nyomozati hatáskörét. A Vám- és Pénzügyőrség nyomozati eljárásával kapcsolatos kedvező tapasztalatokra tekintettel a törvény a rendőrség hatásköréből a Vám- és Pénzügyőrség hatáskörébe utalja a pénzmosás, illetve a pénzmosással kapcsolatos bejelentési kötelezettség elmulasztása bűncselekmények nyomozását.

A 415. §-hoz

A felszámolás alatt álló adózó záró bevallásának az adózó megszűnését megelőző, érdemi ellenőrzése érdekében a törvény úgy rendelkezik, hogy a záró bevallást - a záró mérleg elkészítését követő 30 napos határidő helyett - a záró mérleg elkészítését követő napon kell az adóhatósághoz benyújtani.

A TAJ szám átadása továbbra is szükséges, hiszen e nélkül az egészségbiztosítás biztosítotti nyilvántartása az APEH által átadott adatokat nem tudja felhasználni.

A 416. §-hoz

A Ctv. az ügyvédi törvényben - helytelenül - már létező pontot állapított meg újonnan. A jogértelmezési probléma, így a koherencia zavar feloldása érdekében a rendelékezés a 2007. évi LXI. törvénybeli pontot az ügyvédi törvényben megfelelő helyre teszi át. A módosítás érdemi rendelkezést nem tartalmaz.

A cégnyilvánosságról, a bírósági cégeljárásról és a végelszámolásról szóló 2006. évi V. törvény és egyéb törvények módosításáról szóló 2007. évi LXI. törvény, valamint a jogügyletek biztonságának erősítésére érdekében szükséges törvénymódosításokról szóló 2007. évi LXIV. törvény elfogadása szinte azonos időben történt. Mindkét törvény új 133/A. §-t illesztett az ügyvédi törvénybe. Az elfogadás szoros ütemezése nem tette lehetővé, hogy a törvények közötti koherencia zavar feloldásra kerüljön. A módosítás érdemi rendelkezést nem tartalmaz, csupán a két törvény azonos §-ra vonatkozó rendelkezéseit rendezi egységesen.

A 417. §-hoz

A módosító rendelkezések a törvényben szereplő módosítások miatt szükséges átvezetéseket tartalmazzák.

A 418. §-hoz

A közteherjegy értékéből a társadalombiztosítás pénzügyi alapjait, a magánnyugdíjpénztárt és a Munkaerőpiaci Alapot megillető bevételek aránya a 2008. január 1-jétől megvalósuló járulékátcsoportosításnak megfelelően változik.

A 419. §-hoz

A járulékátcsoportosítással összefüggésben nő az ekhón belül a Nyugdíjbiztosítási Alapot megillető járulék aránya, ezzel összefüggésben 50%-ról 61%-ra emelkedik az ekhó-alap nyugdíjalapként figyelembe vehető része.

A 420. §-hoz

A módosító rendelkezések a törvényben szereplő módosítások miatt szükséges átvezetéseket tartalmazzák.

A 421. §-hoz

Az elszámolóegységekre épülő nyilvántartási rendszer bevezetésével, az ingatlanokkal kapcsolatos befektetési szabályok változásával, valamint az egészség- és önsegélyező pénztárak által nyújtható szolgáltatások törvényi szintű szabályozásával kapcsolatban szükségessé vált pontosításokat tartalmazó rendelkezés.

A 422. §-hoz

Az elszámolóegységekre épülő nyilvántartási rendszer bevezetésével, az ingatlanokkal kapcsolatos befektetési szabályok változásával kapcsolatban szükségessé vált pontosításokat tartalmazó rendelkezés. Az egységes jogalkalmazás érdekében a jövőben azon személyek, akik nyugellátási jogosultságot gyermeknevelési ellátás, vagy ápolási díj utáni járulékfizetéssel szereznek, az általános feltételek szerint válhatnak magánnyugdíjpénztári taggá.

A 423. §-hoz

Technikai jellegű pontosítás.

A 424. §-hoz

Lásd a 303. §-hoz tartozó indokolást.

A 425. §-hoz

A módosítás nyilvánvaló szóhasználatbeli hibát javít, érdemi módosítást nem hordoz.

A 426. §-hoz

Az állami adóhatóság a jelenleg hatályos Szjtv. szerint a szerencsejáték-szervezés állami törvényességi felügyeletét látja el. A Magyar Köztársaság ügyészségéről szóló 1972. évi V. törvény a törvényességi felügyelet kifejezést az ügyészség tevékenységeként határozza meg. Indokolt tehát az Szjtv. pontosítása úgy, hogy az állami adóhatóság hatósági felügyeletet lát el.

A 427. §-hoz

A törvény szövegrészek cseréjével átvezeti a Fétám. törvényben az e törvény módosításaiból következő fogalom - és hivatkozás - változásokat.

A 428. §-hoz

A termékdíj fizetési kötelezettség teljesítésének ellenőrzése teljes körűen a vámhatósághoz kerül, így az eddig adóhatósági ellenőrzési hatáskörben lévő feladatok is átkerülnek. Emiatt a Kt-ban az adóhatóságra történő hivatkozásokat vámhatóságra kell cserélni, ezért a módosításban került sor a hatályos Kt-ban még szereplő „vámhatóság” szövegrész helyetti „adóhatóság” szövegrész javítására.

A 429. §-hoz

Az Európai Unió valamely tagállamával közös határszakaszon található azon határátkelőhelyek üzemeltetését, amelyek üzemeltetésével a Vám- és Pénzügyőrség felhagyott, a vagyonkezelői jognak a Vám- és Pénzügyőrségnél hagyásával a Rendőrséghez kell telepíteni, a Vám- és Pénzügyőrségről szóló 2004. évi XIX. törvény 2. §-a (6) bekezdése d) pontjának módosításával.

A 430. §-hoz

A törvény azzal függ össze, hogy 2007. előtt a megváltozott munkaképességű dolgozókat foglalkoztató kijelölt célszervezetek csak a jóváhagyott osztalék után fizettek társasági adót. Ha osztalékot nem vettek ki a tagok, társasági adókötelezettség nem keletkezett, és az ily módon adómentesen felhalmozódó saját forrás után akkor kellett adózni, ha azt kiadták valamelyik tagnak, vagy ha a célszervezeti kijelölése megszűnt a társaságnak, vagy a társaság megszűnt jogutód nélkül, vagy átalakult és a jogutód nem lett célszervezet. Ez az adózás 2007-től megszűnt, olyan átmeneti rendelkezéssel, hogy az adómentesen keletkezett saját forrás után

- azt egyenlően elosztva és az adóalaphoz hozzászámítva, 2007-2009. években kell adózni,

- nem kell adózni, ha a célszervezet közhasznú társasággá alakul vagy közhasznú, kiemelkedően közhasznú nonprofit gazdasági társasként működik (amelyre 2007. július 1-jétől van lehetőség), de ezt a forrást adómentesen képzett saját tőkeként kell kimutatniuk, mely után hasonló esetben kell adózniuk, mint a célszervezetnek kellett.

A 2007-től keletkezett eredmény után a szervezeti formájuknak megfelelő szabályok szerint adóznak a megváltozott munkaképességűeket foglalkoztató adózók is. Ez azt jelenti, hogy, ha pl. közhasznú társaságként működnek, akkor a közhasznú tevékenység bevétele arányában adómentességben részesülnek, ha gazdasági társaságként, akkor erre tekintettel külön kedvezményben nem részesülnek.

A törvény arra vonatkozik, hogy az átmeneti szabály vonatkozzon a védett szervezetekre is, azzal, hogy - mivel 3 év után az adómentes forrás szabadon felhasználhatóvá válik (nincs az a garancia, ami közhasznú szervezetéknél adott) - indokolt szigorúbb feltételeket támasztani, ami abban nyilvánul meg - a törvény szerint -, hogy mind a három évben meg kell felelni a feltételeknek, ellenkező esetben 20 százalék pótlékkal növelten kell az adómentes eredménytartalékkal megnövelni az adózás előtti eredményt.

Hatályon kívül helyező rendelkezések

A 431. §-hoz

A törvény a jogszabályváltozásokkal és e törvény módosításaival összhangban hatályon kívül helyezi az Szja tv. feleslegessé vált szövegrészeit, illetve rendelkezéseit.

A 432. §-hoz

A törvényben a Tao. előírásaiból hatályon kívül helyezett rendelkezések egy része az adóalapban adott kedvezmények megszüntetését jelenti. Ennek indoka az egyszerűsítés, a szabályok átláthatóságának növelése, illetve, hogy a kedvezményt nem vagy nagyon szűk körben alkalmazzák. Ilyen: a műemlék helyreállításhoz felvett, az állam által garantált hitel kamata alapján érvényesíthető kedvezmény, az önkormányzatnak bérbe adott lakás bérleti díja alapján járó kedvezmény.A hatályon kívül helyezett rendelkezések másik része ugyancsak a társasági adóalapból érvényesíthető egyes kedvezményeket érinti és a hatályos törvény azon rendelkezéséhez kapcsolódik, hogy a kapott támogatás csökkenti, az adott támogatás növeli az adózás előtti eredményt, amely alól kivétel a szerződésen alapuló engedmény és a skontó. A törvény e kivételként történő megfogalmazást törli, mivel ezek az engedmények tartalmuk szerint nem tekinthetők támogatásnak. E módosítással megteremtődik az összhang a társasági adó és különadó előírásai között.

A törvény 2008-tól hatályon kívül helyezi azt az előírást, amely szerint, ha a külföldi vállalkozó általános előírások szerint meghatározott adóalapja kisebb, mint az adóévben elszámolt költségek, ráfordítások együttes összegének 12 százaléka, az utóbbi összeget kell a társasági adó alapjának tekinteni. E szabály megszüntetésének oka, hogy a rendelkezés a hatályos társasági adótörvény szerint is csak akkor alkalmazható, ha a külföldi vállalkozó illetősége szerinti állam és Magyarország nem kötött egyezményt a kettős adóztatás elkerülésére (az egyezmények alapján ugyanis nem lehet így meghatározni az adóköteles jövedelmet), ugyanakkor hazánk az államok széles körével kötött (és köt a jövőben) ilyen szerződést, így a gyakorlatban a szabály alkalmazására nem kerül sor.

A törvény hatályon kívül helyezi a szövetkezeti adókedvezményre vonatkozó rendelkezéseket, tekintettel arra, hogy azokat utoljára a 2006. évi társasági adóból lehetett érvényesíteni. Hatályon kívül helyezi továbbá a törvény a 2007. adóévre meghirdetett, az elektronikus adóbevallás és adatszolgáltatás kezdeti költségeinek mérséklését szolgáló adókedvezményekre vonatkozó szabályokat is.

A hatályon kívül helyezett további rendelkezések olyan - jellemzően korábban hozott átmeneti szabályok - amelyeket már nem lehet alkalmazni.A törvény 2008-tól a hitelintézetek számára is lehetővé teszi a veszteségelhatárolást, amelyet azonban csak a 2008-ban kezdődő adóévtől keletkezett negatív adóalapra lehet alkalmazni.

A módosítás hatályon kívül helyezi a törvényben a kockázati tőketársaságra utalást, amely módosítás nem jelent tartalmi változást, mivel 2006. január 1-jétől kockázati tőkebefektetési tevékenység nem végezhető részvénytársasági formában. A törvény kiveszi a társasági adótörvényből a részleges átalakulásra, illetve a részlegesen átalakuló szövetkezetre utalást, mivel az átalakulás e formáját 2007. július 1-jéig lehetett alkalmazni.

A 433. §-hoz

Az Eva törvényből a módosítás hatályon kívül helyezi az elektronikus adóbevallás és adatszolgáltatás kezdeti költségeihez 2007-re bevezetett szabályokat, valamint a kisadók összevonása következtében a szakképzési hozzájárulás megszűnése miatt az ezzel kapcsolatos rendelkezéseket.

A 434. §-hoz

A módosítás kiveszi a különadó törvényből a részleges átalakulásra, illetve a részlegesen átalakuló szövetkezetre utalást, mivel az átalakulás e formáját 2007. július 1-jéig lehetett alkalmazni.

A 435. §-hoz

A törvény a Jöt. egyes rendelkezéseinek hatályon kívül helyezéséről rendelkezik.

Nem marad hatályban a biodízel-adóraktári engedély feltételeként a tárolókapacitás-követelmény. Ez egyúttal azt is jelenti, hogy a bioüzemanyag-adóraktárak esetében sem érvényesül ilyen feltétel az adóraktári engedély kiadásához. (A sokféle, eltérő bioüzemanyag fajtára tekintettel nem határozható meg egységes követelményként egy olyan tároló kapacitás nagyságrend, amely mindegyik típus esetében azonos feltételeket jelentene. A bioüzemanyag-adóraktár esetében nyújtandó biztosíték ugyanakkor megfelelő garanciát jelent az esetleges visszaélésekkel szemben.)

Az új áfa törvénnyel összefüggésben hatályon kívül helyezendők a Jöt-nek azon rendelkezései, amelyek a jelenleg hatályos áfa törvény bolti kiskereskedelmi tevékenységre vonatkozó különleges adózási módot alkalmazó áfa alanyok adójegyes dohánygyártmányok értékesítése esetére határoznak meg sajátos áfa-fizetési szabályokat. Az új áfa törvény ugyanis ezt az áfa státuszt megszünteti.

A diplomáciai és konzuli képviseletek és tagjaik, illetve a nemzetközi szervezetek és tisztségviselői számára biztosított adó-visszatérítési lehetőséget a hatályos Korm. rendelet helyett a Jöt. szabályozza, ezért szükségtelenné válik a Korm. rendelet megalkotására vonatkozó felhatalmazó rendelkezés.

2009. január 1-jétől Magyarországon is - más tagállamokhoz hasonlóan - a vonatkozó uniós jogszabály alapján csak alacsony, legfeljebb 10 ppm kéntartalmú benzin és gázolaj lesz forgalmazható. Ennek megfelelően a törvény rendelkezik a magas kéntartalmú üzemanyagok plusz adójának eltörléséről.

A benzin és gázolaj bio-tartalom szerinti adódifferenciálása uniós szempontból állami támogatásnak minősül, amelyet a Bizottság - a 2003/96/EK irányelv 16. cikke alapján - legfeljebb 6 évre (2008-2013.) engedélyezhet, vagyis az adó-differenciálás csak 2013. december 31-éig maradhat fenn a jelenlegi formájában. A törvény ennek megfelelően 2014. január 1-jével hatályon kívül helyezi a vonatkozó rendelkezéseket.

Tekintettel arra, hogy a törvény a Jöt. 52. § (1) bekezdés d) pontjában 2008. január 1-jei hatálybalépéssel új rendelkezést tartalmaz, ezért a 2005. évi CXIX. törvényben a Jöt. ugyanezen pontjára szintén 2008. január 1-jei hatálybalépéssel megállapított rendelkezés nem lép hatályba.

A 436. §-hoz

A Vtv. 70. § (6) bekezdése tartalmában felkerült a 16. § (10) bekezdésébe, így törölni kell, a Vámtarifa Magyarázat rendeletben történő közzététele a jövőre nézve megszűnik, a vámhatóság a honlapján teszi majd közzé.

A 437. §-hoz

A törvény - a cégtörvény székhely-fogalmával összefüggésben - módosítja a Htv. székhely fogalmát is. Az adózói adminisztráció csökkentése érdekében a törvény a kis értékű (100 ezer forint beszerzési érték alatti) tárgyi eszközöket csak egy évben rendeli figyelembe venni az iparűzési adó eszközérték-arányos megosztásánál a jelenleg hatályos két év helyett.

A 438. §-hoz

A törvény értelmében a helyi építményadó és telekadó alapja 2009-től a számított érték lesz. Ennek megfelelően a Htv. 6. §-ának c) pontjában és a 7. §-ának b) pontjában foglalt hivatkozás az alapterület szerinti adóztatásra okafogyottá válik. A törvény - mivel a hasznos alapterület 2009-től már nem foglalja magában a lakáshoz tartozó kiegészítő helyiség, melléképület, melléképületrész hasznos alapterületét - hatályon kívül helyezi a lakáshoz, üdülőhöz tartozó kiegészítő helyiség adómentességét.

A 439. §-hoz

A kijelölt felszámoló kérheti Európai Unió más tagállamában megindított fizetésképtelenségi eljárást megindító határozat, illetve a felszámolót kijelölő határozat lényeges tartalmának a Cégközlönyben való közzétételét, illetve köteles kérni, hogy a bíróság rendelje el a főeljárást megindító határozat tényének bejegyzését az ingatlan-nyilvántartásba, illetve egyéb közhitelű nyilvántartásba. Az Itv. 44. §-ának (2) bekezdésével ezen eljárásokra előírt illetéket jogharmonizáció okán hatályon kívül helyezte. Az Itv. 73. §-nak (12) bekezdése utolsó mondata - tekintettel arra, hogy a törvény általános érvénnyel mondja ki, hogy az illeték visszatérítésére az Art. adóvisszatérítésre vonatkozó szabályait kell alkalmazni - feleslegessé vált. A Melléklet VI. címe 3. pontjában tett kivétel megszüntetésével a továbbiakban a külpolitikáért felelős miniszter által végzett felülhitelesítésért is ugyanannyi illetéket kell fizetni, mint más felülhitelesítés esetén.

A 440. §-hoz

E rendelkezés biztosította a jelzálog-hitelintézetnek, hogy a hitelbiztosítéki érték megállapításához szükséges, az ingatlanok értékesítésével kapcsolatos állami adóhatósági adatokat - az illetékalanyok személyes adatainak kivételével - a hitelintézetekről és a pénzügyi vállalkozásokról szóló 1996. évi CXII. törvény banktitokra vonatkozó rendelkezéseinek megtartásával felhasználhatja. Az állami adóhatóság az adatokat külön térítés ellenében bocsátotta rendelkezésre.

2008. január 1-jétől azonban az Itv. felhatalmazza az adópolitikáért felelős minisztert, hogy az állami adóhatóság által nyilvántartott, ingatlanok értékesítésével kapcsolatos adatokról teljesített adatszolgáltatás rendjét és az eljárásért fizetendő igazgatási szolgáltatási díj mértékét, valamint a díj beszedésével, kezelésével, nyilvántartásával, visszatérítésével kapcsolatos részletes szabályokat meghatározza. 2008. január 1-jétől tehát az ingatlanok értékesítésével kapcsolatos állami adóhatósági adatszolgáltatás nem csupán a jelzálog- hitelintézetek, hanem bárki számára hozzáférhetővé válik, jogszabályban előre meghatározott és nem külön megállapodáson alapuló díjazás ellenében. Ezért a hatályon kívül helyezendő jogszabályhely okafogyottá vált.

A 441. §-hoz

A törvény - figyelemmel a megváltozott közlekedésigazgatási jogszabályokra - hatályon kívül helyezi a már nem létező fiktív forgalomból való kivonásra vonatkozó utalást.

A 442. §-hoz

Figyelemmel arra, hogy - a luxusadó és a helyi építményadó és telekadó szabályainak összhangja miatt - a luxusadó tv. mellékletekre való hivatkozása helyébe a helyi adótörvény mellékleteire való hivatkozás lép, a luxusadó tv. mellékleteit 2009-től hatályon kívül kell helyezni.

A 443. §-hoz

Lásd a 171. §-hoz tartozó indokolást.

Az Art. 20/A. § (2) bekezdésének d) pontja rendelkezik a Start Programhoz kapcsolódó kártyák érvényességéről. A d) pont da) alpontja a pályakezdők Start kártyája, a db) alpont a START PLUSZ, illetőleg a dc) alpont a START EXTRA kártya esetén határozza meg a kártya érvényességét. A START PLUSZ és a START EXTRA kártyák esetén - figyelemmel a szabályok azonosságára - az érvényességre vonatkozó rendelkezések összevonásra kerültek a db) alpontban, ezért a dc) alpontot a törvény hatályon kívül helyezi.

Az Art. 31. § (8) bekezdésének normatartalma kiüresedett, mivel az adózók a jövőben az e törvénnyel megállapításra kerülő Art. 31. § (6) bekezdés szabályainak figyelembevételével járhatnak el a bevallási kötelezettség teljesítése tekintetében.

Az Art. 2006. július 17-től hatályos módosítása megszüntette az ellenőrzési határidő meghosszabbodásának esetét, így jelentőségét vesztette az a szabály, amely előírja, hogy a határidő meghosszabbodásáról a vizsgálatot végző adóhatóságnak végzést kell hoznia.

A módosítás az adómérséklés szabályainak egységesítését célozza az illetékekre vonatkozó külön rendelkezés hatályon kívül helyezése útján.

Ez a rendelkezés szerkezetileg jobban illeszkedik a végrehajtási szabályokhoz, tekintettel arra, hogy tartalma a végrehajtás felfüggesztéséről rendelkezik.

Tekintettel arra, hogy a rehabilitációs hozzájárulás, mint önálló adónem megszűnik, ezrért nincs szükség önálló bevallási szabályra sem.

A 444. §-hoz

A 2007. május 29-én elfogadott törvénymódosítással 2008. január 1-jétől lehetővé válik, hogy az adózó az állami adóhatósághoz teljesítendő fizetési kötelezettségét elektronikus úton teljesítse. Ezzel összefüggésben a törvénymódosítás tartalmaz egy felhatalmazó rendelkezést a pénzügyminiszter számára, hogy az elektronikus fizetéssel kapcsolatos technikai részletszabályokat rendeletben állapítsa meg. Tekintettel azonban arra, hogy a jelenlegi törvény tovább szélesíti az állami adóhatóság felé elektronikusan teljesíthető kötelezettségek, valamint az elektronikus formában igénybe vehető szolgáltatások körét, a korábban elfogadott, de csak 2008. január 31-én hatályba lépő felhatalmazás tartalma szintén bővítendő. A törvény ennek megfelelően egy új felhatalmazó rendelkezést illeszt az Árt. rendelkezései közé. Az elektronikus fizetéssel kapcsolatos felhatalmazó rendelkezés és a jelenlegi törvény szerint meghatározott - bővített tartalmú - felhatalmazás egységesen 2008. január 1-jén lép hatályba.

A 445. §-hoz

A módosítás összefüggésben van a cégnyilvánosságról, a bírósági cégeljárásról és a végelszámolásról szóló 2006. évi V. törvény és egyéb törvények módosításáról szóló 2007. évi LXI. törvényben felmerült koherencia hiba javításával.

A 446. §-hoz

A cégnyilvánosságról, a bírósági cégeljárásról és a végelszámolásról szóló 2006. évi V. törvény és egyéb törvények módosításáról szóló 2007. évi LXI. törvény, valamint a jogügyletek biztonságának erősítésére érdekében szükséges törvénymódosításokról szóló 2007. évi LXIV. törvény elfogadása szinte azonos időben történt. Ezért a jogügyletek biztonságáról szóló törvény még nem lehetett tekintettel arra, hogy a cégtörvény módosítása a Ctv. 3. számú mellékletének egészét újra megállapította, így nincs szükség az I.3. pont törlésére, hiszen az új tartalommal került megállapításra. A törvényi rendlékezések hatálybalépési időpontja azonban azzal a következménnyel járna, hogy a Ctv. új 3. számú mellékletének I.3. pontja 2008. január 1-jén hatályon kívül helyezésre kerülne, szükségtelenül és helytelenül.

A 447. §-hoz

A módosítás az egyes szociális tárgyú törvények módosításáról szóló törvénnyel való jogszabály-szerkesztési összhang megteremtéséhez szükséges.

A 448. §-hoz

A hatályon kívül helyező rendelkezések a törvényben szereplő módosítások miatt szükséges átvezetéseket tartalmazzák.

A 449. §-hoz

A hatályon kívül helyező rendelkezések a törvényben szereplő módosítások miatt szükséges átvezetéseket tartalmazzák.

A 450. §-hoz

2008. január 1-jétől a diplomáciai testületek és nemzetközi szervezetek munkavállalói után is az adóhatósághoz kell teljesíteni a munkaadói és munkavállalói járulékokat.

A 451. §-hoz

A Tbj. 39. § (3) bekezdésének hatályon kívül helyezésével összefüggésben hatályon kívül kell helyezni a szociális törvény járulékfizetés alapjának igazolásával kapcsolatos rendelkezését is.

A 452. §-hoz

A hatályon kívül helyező rendelkezések a törvényben szereplő módosítások miatt szükséges átvezetéseket tartalmazzák.

A 453. §-hoz

A hatályon kívül helyező rendelkezések a törvényben szereplő módosítások miatt szükséges átvezetéseket tartalmazzák.

A 454. §-hoz

Az Országgyűlés 2007. október 29-i ülésnapján fogadta el a szolgálati nyugdíjjal összefüggő egyes törvénymódosításokról szóló 2007. évi CXXII. törvényt. Mivel jelen törvény módosítja a Nyugdíjbiztosítási Alapba történő visszautalás eljárási rendjét, ezért az egységesség érdekében szükséges az Mpt. 24. §-a újonnan megállapított (9) bekezdésében szereplő átutalási határidő korrekciója, a Tbj. rendelkezésére való hivatkozással.

A 455. §-hoz

Az adminisztrációs terhek csökkenése érdekében szükséges az ezen fizetési kötelezettségre való utalások hatályon kívül helyezése.

A 456. §-hoz

Az adminisztrációs terhek csökkenése érdekében a vadvédelmi hozzájárulás megszűntetése miatt szükséges az ezen fizetési kötelezettségre való utalások hatályon kívül helyezése.

A 457. §-hoz

Az adminisztrációs terhek csökkenése érdekében az erdőfenntartási járulék megszűntetése miatt szükséges az ezen fizetési kötelezettségre való utalások hatályon kívül helyezése.

A 458. §-hoz

Az adminisztrációs terhek csökkenése érdekében a halászatfejlesztési hozzájárulás megszűntetése miatt szükséges az ezen fizetési kötelezettségre való utalások hatályon kívül helyezése.

A 459. §-hoz

Az adminisztrációs terhek csökkenése érdekében a állattenyésztési hozzájárulás megszűntetése miatt szükséges az ezen fizetési kötelezettségre való utalások hatályon kívül helyezése.

A 460. §-hoz

A törvény a devizában történő könyvvezetés és beszámolókészítés alkalmazható pénznemének bővítésével (a korábbi konvertibilis korlátozás megszüntetésével) további vállalkozók számára teszi lehetővé, hogy éljenek az Szt. 20. §-ának (4) bekezdésében foglalt lehetőséggel.

A 461. §-hoz

A módosítás összefüggésben áll a hitelezővédelmi nyilvántartásra vonatkozó módosítással.

A 462. §-hoz

A hatályos rendelkezések szerint játékterem és pénznyerő automata üzemeltetésére vonatkozó engedély - az ügyfél külön kérelmére - soron kívüli eljárás keretében bírálandó el. Ebben az esetben, amennyiben hiánypótlás nem szükséges, az állami adóhatóság köteles 60 nap helyett 5 munkanapon belül elbírálni a kérelmet. Ennek fenntartása indokolatlan megkülönböztetést jelent a szerencsejáték-szervezők között, ráadásul a játékszenvedély kialakulása tekintetében az egyik legveszélyesebbnek tartott szerencsejáték-szervező tevékenység folytatása kap kedvezményt. A soron kívüli eljárás kérésének lehetősége megszűnik.

A hatályos Szjtv. kizárólag a sorsolásos játékok és az ajándéksorsolás tekintetében ad lehetőséget nyereményigazolás kérésére. Ez a lehetőség kiterjed valamennyi szerencsejátékra, ráadásul a vonatkozó szabályok is egy helyre kerülnek, így a sorsolásos játékokkal kapcsolatos előírás fenntartására nincs szükség.

A hatályos Szjtv. szerint az állami adóhatóság legfeljebb 2 évre engedélyezheti pénznyerő automata üzemeltetését. Ha az engedélyt az állami adóhatóság 2 évre adja meg, akkor az engedélyezési eljárás lefolytatása miatt fizetendő igazgatási-szolgáltatási díjat évente kell megfizetni. A második évre járó díjat egy hónappal az első év lejártát megelőzően kell teljesíteni, vagy a szervezőnek nyilatkoznia kell az engedélyleadás szándékáról. Amennyiben a szervező a fizetést elmulasztja, az engedély az első év végén hatályát veszti. Ezen szigorú előírások fenntartása indokolatlan, így a második évre járó igazgatási szolgáltatási-díj megfizetésének elfogadása nem az engedélyek érvénytelenségét, hanem bírságot fog maga után vonni.

A hatályos rendelkezések szerint a játékautomata nyilvántartásba vételére irányuló kérelemnek az állami adóhatósághoz történő benyújtását megelőzően meg kell fizetni a játékadót, és a befizetés tényét is igazolni kell. Mivel az állami adóhatóság ellenőrzi a befizetés megtörténtét és végzi a nyilvántartásba-vételt is, indokolatlan az ügyfelet igazolási kötelezettséggel terhelni.

Az Szjtv. hatályos szövege szerint az államháztartásért felelős miniszter feladata meghatározni az Szjtv. 30. § (2) bekezdésében és 37. § 2. pontjában meghatározott költségeket. Az Szjtv. hivatkozott rendelkezései 2000. február 15. óta nem teszik lehetővé azt, hogy a miniszter által meghatározott költségekkel csökkenthessék a szervezők a játékadó alapját, így a felhatalmazó rendelkezés fenntartása is indokolatlan.

A 463-464. §-hoz

A Fétám tv. módosítása törvényi szintre emeli az életkezdési támogatással összefüggő, korábban kormányrendeletben szabályozott adatkezelési, nyilvántartási, adatszolgáltatási szabályokat, ezért a törvény hatályon kívül helyezi a fiatalok életkezdési támogatásáról szóló 2005. évi CLXXIV. törvény végrehajtásáról szóló 326/2005. (XII. 28.) Korm. rendelet.

A 465. §-hoz

Az OLAF Koordinációs Iroda eljárási rendje, működése részletes szabályainak megállapítására az adópolitikáért felelős miniszternek adott felhatalmazás törlésre kerül, mivel az OLAF Koordinációs Iroda a Vám- és Pénzügyőrség Országos Parancsnokságánál történő elhelyezésével a Koordinációs Irodára a VPOP eljárási rendje, illetve szervezeti és működési szabályzata vonatkozik, új rendelkezések megállapítása a szabályozás szükségtelen megkettőzéséhez vezetne.

A 466. §-hoz

Tekintettel arra, hogy 2008-tól az elektromos és elektronikai berendezések hulladékainak visszavételéről szóló 264/2004. (IX. 23.) Korm. rendelet hasznosítási követelményei nagyságrendileg elérik a Kt. hűtőberendezések kategóriájában elért hasznosítási szintet, ezért nincs akadálya annak, hogy az 1996 óta termékdíjköteles hűtőberendezések és a törvény hatálya alá 2005. január 1-jén bekerülő elektromos és elektronikai berendezések kategóriája összevonásra kerüljön. Az egyesítés technikailag a hűtőberendezés kategória törlésével, illetve a törvény végrehajtásáról szóló 10/1995. (IX. 28.) KTM rendelet módosításával történik. Utóbbi jogszabályban a termékdíjköteles hűtőberendezések vámtarifaszáma az elektromos és elektronikai berendezések „Háztartási nagygépek” alkategóriájába kerül átsorolásra.

A 467. §-hoz

Lásd a 363-368. § indokolásait.

Átmeneti rendelkezések

A 468. §-hoz

A törvény

- az Szja tv. jogharmonizáció miatt pontosított rendelkezéseit visszamenőlegesen is alkalmazni rendeli, illetve engedi a magánszemély választása szerint;

- az ingatlan átruházásából származó jövedelem adózásának 2008-tól bevezetett új szabályaival összefüggésben - a már elért várományok átmeneti érvényesíthetősége érdekében - a 2008-2010. években történő átruházások esetén továbbra is lehetővé teszi a tulajdonban tartás időszakának meghatározása szempontjából előírt azon rendelkezés alkalmazását, amely szerint a ráépítés szerzési időpontja a telek szerzési időpontjával egyezik meg (tekintettel arra, hogy 2008-tól a későbbi ráépítések szerzési időpontja elválik az ingatlan eredeti szerzési időpontjától), valamint a 2008. előtti átruházásokból származó jövedelemre továbbra is fenntartja a lakásszerzési kedvezmény érvényesíthetőségét,;

- a tőzsdére bevezetett értékpapírok tőzsdei átruházásából származó bevételből az árfolyamnyereség szerinti adózás kiterjesztését csak abban esetben rendeli alkalmazni, amikor az árfolyamnyereséggé-minősítésre okot adó körülmény a 2007. évet követően keletkezett.

A 469. §-hoz

A törvény az elemi kárral kapcsolatos módosuló rendelkezések alkalmazását, valamint az ellenérték nélkül kapott szolgáltatás átadónál kimutatott bekerülési értékével az adózás előtti eredmény csökkentését már a 2007. adóévre is lehetővé teszi. Szintén 2007. adóévre is alkalmazható a fejlesztési tartalék műemlékként nyilvántartott épület, építmény, illetve ilyen tárgyi eszközön végzett beruházásra történő felhasználása.

A törvény a hitelintézet és a befektetési vállalkozás számára a meghatározott követelések utáni értékvesztés, továbbá a sajátos céltartalékok adózás előtti eredmény növelésként történő figyelembe vételét első ízben a 2008-ban kezdődő adóévében elszámolt értékvesztésre és képzett céltartalékokra írja elő.

2007. előtt a térítés nélkül kapott eszköz bevételként elszámolt összegével lehetett csökkenteni az adóalapot. Ezt a szabályt - a számviteli előírásokkal összhangban - időbeli elhatárolás esetén az el nem határolt részre, illetve az időbeli elhatárolásból visszavezetett összegre lehetett alkalmazni. A 2007-től megváltozott számviteli előírás szerint a térítés nélkül átvett eszközt piaci értéken kell az átvevőnek nyilvántartásba vennie. Ez az érték jellemzően különbözik az átadónál kimutatott könyv szerinti értéktől (eltérően a 2007. előtti előírástól, amikor jellemzően könyv szerinti értéken vette fel az átvevő az eszközt a nyilvántartásába), ezért a társasági adótörvény 2007-től úgy változott, hogy az átadónál kimutatott könyv szerinti értéket lehet levonásba helyezni az átvétel évében, függetlenül az időbeli elhatárolástól. Ehhez az adózás előtti eredménycsökkentéshez kapcsolódó átmeneti rendelkezést tartalmaz a törvény, amely továbbra is az időbeli elhatárolásból visszavezetett összeg levonását teszi lehetővé, ha az eszközátvétel 2007. előtt történt.

Átmeneti rendelkezés teszi lehetővé a törvényben hatályon kívül helyezett társasági adóalap-kedvezmények (a műemlék helyreállításhoz felvett, állam által garantált hitel kamata alapján érvényesíthető kedvezmény, az önkormányzatnak bérbe adott lakás bérleti díja alapján járó kedvezmény) igénybevételét, illetve írja elő lakásbérleti díj esetében az utólagos adófizetést, ha ezekkel már a hatályon kívül helyezést megelőzően élt az adózó, tekintettel arra, hogy mind a két kedvezmény több év adóalapjánál vehető figyelembe.A felsőoktatási intézmény és a Magyar Tudományos Akadémia által alapított kutatóintézet területén végzett kutatási tevékenység költsége alapján az adózó az adóalapot az átmeneti előírás szerint a 2007. december 31-én érvényes szabályok alapján csökkentheti - utoljára 2011. adóévben -, ha az adózó az említett szervezet területén 2008. január 1-je előtt megkezdte az alapkutatást, az alkalmazott kutatást, vagy a kísérleti fejlesztést.A törvény a kedvezményezett átalakulás és a kedvezményezett eszközátruházás társasági adóbevallásban történő bejelentéséhez a hatályos társasági adótörvényben előírt dokumentumok csatolásának mellőzését a 2007. december 31-ét követően esedékes adóbevallásoknál is lehetővé teszi.A törvény azon adózókat, amelyekben az állam rendelkezik többségi befolyással, illetve a közhasznú, kiemelkedően közhasznú nonprofit gazdasági társaságokat a 2007. adóév vonatkozásában is mentesíti a szokásos piaci ár megállapítását alátámasztó nyilvántartási kötelezettség alól. Ugyanakkor a többségi befolyással rendelkező tag, részvényes részére nem pénzben jutatott minden olyan osztalékra előírja - annak szokásos piaci ártól eltérő értéke esetén - az adózás előtti eredménymódosítást, amely osztalékot 2007. december 31-ét követően teljesítenek, függetlenül az osztalékra vonatkozó döntés időpontjától. Ez azt is jelenti, hogy a 2007-ben osztalékelőleg címen jutatott vagyoni értékre nem vonatkozik az új előírás az osztalékra vonatkozó döntés 2008. évi időpontjától függetlenül.

A törvény előírja, hogy az adózó a felsőoktatási intézmény, a Magyar Tudományos Akadémia vagy a központi költségvetési szerv által alapított kutatóintézet területén megvalósított K+F beruházáshoz a fejlesztési adókedvezményt a kérelem, a bejelentés benyújtásának évében hatályos előírásai szerint vegye igénybe.

A cégek tőzsdei megjelenítését segítő Tao. 22/B. § módosításáról szóló rendelkezés az Európai Bizottság hozzájárulásával léptethető hatályba. Ennek időigénye miatt a hatályba léptetés időpontjaként 2008. szeptember 1-jét tartalmaz a a (10) bekezdés.

A 470. §-hoz

A rendelkezés technikai pontosítást tartalmaz.

A 471. §-hoz

Az Ekho tv.-t módosító rendelkezéseket a hatálybalépésük napjától megszerzett bevételre és az ezzel összefüggő adókötelezettségre kell alkalmazni.

A 472. §-hoz

A törvény a 2007. adóévi különadó megállapításakor is lehetővé teszi a bejelentett részesedésre elszámolt, nem realizált árfolyamnyereség, illetve az értékvesztés visszaírás különadó-alapból történő levonását, továbbá a nem jelentős hiba miatt eredménynövelést vagy csökkentést jelentő elszámolások és a forintról devizára, devizáról forintra, vagy devizáról más devizára történő áttéréskor elszámolt átszámítási különbözetek értékének figyelembe vételét a különadó-alap megállapításakor.

Ugyancsak lehetővé teszi a törvény a hitelintézeti járadéknak az eredményszemléletű kamatbevétel alapján és a visszafizetendő kamattámogatással csökkentett összegben történő megállapítását a 2007. adóévi kötelezettség számításakor.

A törvény szerint a kedvezményezett átalakulás és a kedvezményezett eszközátruházás választásának bejelentését az adóhatóság részére a 2007. évi adókötelezettség megállapításánál is alkalmazni kell.

A törvény - 2007. évi adókötelezettségre is alkalmazandóan - kiegészíti a törvényt egy olyan rendelkezéssel, amely a társasági adótörvényben részletezettek szerint írja elő a különadó alap módosítását az elkészített nyilvántartás alapján, illetve nyilvántartás nélkül, ha e kötelezettség nem vonatkozik a társas vállalkozásra.

A 473. §-hoz

A 2008. február 1-jétől dohánygyártmánynak tekintendő új dohánygyártmányokat (pl. Bidi cigaretta, vízipipadohány) forgalmazó személyek a 2008. január 31-én készleten lévő ilyen termékeiket a készlet kifogyásáig adójegy és a Jöt. szerinti engedély nélkül értékesíthetik, amennyiben a törvényben foglaltak szerint járnak el. Ellenkező esetben a náluk levő termékeket a vámhatóság 2008. február 20-át követően lefoglalhatja és elkobozhatja.

A törvény az új adóraktári típus, a bioüzemanyag-adóraktár bevezetéséhez kapcsolódóan rendelkezik arról, hogy a 2007. december 31-én érvényes biodízel-adóraktári engedélyeket a változás miatt nem kell lecserélni bioüzemanyag-adóraktári engedélyre, azokat a továbbiakban bioüzemanyag-adóraktári engedélynek kell tekinteni.

A törvény szerint 2008. január 1-jén lép hatályba az a rendelkezés, melynek értelmében a dohánygyártmányok adójegyének tartalmaznia kell azt az információt is, hogy milyen időponttól hatályos adómérték szerinti értéket testesít meg. Ezzel kapcsolatban rendelkezni kell a már legyártott, régi típusú, a vámhatóságnál készleten maradt adójegyek „kifuttatásáról”, és arról, hogy ezek a régi adójegyek továbbra is érvényesek, és még meddig használhatók fel. A készleten maradt régi adójegyek kiadására 3 hónapot hagy a renelkezés, a felhasználásukra az időbeli korlátot pedig automatikusan adja az, hogy 2008. április 1-jével új adómérték lép hatályba.

A 474. §-hoz

A törvény lehetőséget biztosít arra, hogy mivel az energiaszolgáltatás jellemzően folyamatos termékértékesítés, illetve szolgáltatásnyújtás keretében valósul meg, az új adómérték alkalmazása ne egy adott időponthoz (2008. január 1.) kötődjön, hanem tekintettel legyen a teljesítés mérésének, a díj fizetésének módjára. (A szabályozás megegyezik az áfa-kulcs változása esetén alkalmazott szabályozással.)

A 475. §-hoz

A luxusadó tv. szabályai alapján az önkormányzat kétévente vizsgálja felül a települési forgalmi értékeket és az övezeti határokat. Ezen felülvizsgálatra első ízben 2007-ben kerülne sor, amikor is 2008. és 2009. évekre határozna a települési önkormányzat a települési értéktérképről.

A törvény ugyanakkor 2009-től már a helyi adótörvény mellékleteit rendeli alkalmazni az értékalapú adóztatás során. Ezért a főszabály szerinti két évre szóló felülvizsgálatot csak egy évre, 2008-ra célszerű korlátozni, annak érdekében, hogy a forgalmi értékek 2009-től azonosak legyenek a helyi építményadóban és a luxusadóban.

A 476. §-hoz

Amennyiben az „egyablakos” rendszeren kívüli adózók nem jelentkeztek be vagy késedelmesen jelentkeztek be, azonban levonási jogukat - az időközben megváltozott adóhatósági gyakorlat és szabályozási környezet miatt - nem gyakorolhatták, levonási jogukkal 2008. január 1-jét követően, visszamenőlegesen pótbevallás benyújtásával vagy önellenőrzés keretében élhetnek. Tekintettel arra, hogy ezen adózók által bonyolított ügyletek tekintetében a fordított adózás szabályai szerint az általános forgalmi adót már bevallották és megfizették, szükséges egy korlátozó szabályt beiktatni a tekintetben, hogy az adóhatóság visszamenőlegesen ezen ügyletek tekintetében fizetendő adót - hivatkozva a „normál” adózási módra - másodszor már nem állapíthat meg. Az az adózó, amely a külföldön nyilvántartásba vett adóalany számára adható általános forgalmiadó-visszatérítésről szóló 2/1993. (I. 13.) Korm. rendelet alapján adóvisszatérítési igényét már érvényesítette, elveszti a jogát arra, hogy ismételten éljen a „normál” szabályok alapján a levonási joggal. Az adólevonási jog 2004. május 1. napjáig visszamenőleg gyakorolható. Az adókötelezettségeiket 2008. március 31. napjáig adózók „amnesztiát” kapnak a jogkövetkezményekre.

A 477. §-hoz

Lásd a 183. §-hoz tartozó indokolást.

A 478. §-hoz

Lásd a 201. §-hoz tartozó indokolást.

A 479. §-hoz

Lásd a 493. §-hoz tartozó indokolást.

A 480. §-hoz

Az Art. 1. számú mellékletének I/B/2 pontja d) alpontjának és a 6. számú melléklete 1. pontjának módosulása következtében az adózóknak az adóbevallás mellékleteként elektronikus úton a beszámolójukat is csatolni kell. Ezzel egyidejűleg egyszerűsödik a bevallás tartalma így az kizárólag az adó megállapításához szükséges adatokat tartalmazza. Az ellenőrzésre történő kiválasztáshoz, a kockázatelemzéshez a beszámoló adatai szolgáltatnak információt.

A 481. §-hoz

A jogbiztonság elvének megfelelően a záró rendelkezések kizárják, hogy a módosítást megelőző időszakra vonatkozó kötelezettségek, amelyeket a hatálybalépést követően kell teljesíteni - ide nem értve azokat, melyek az adózóra nézve kedvezően változnak - ne módosulhassanak. A visszaható hatály tilalmára vonatkozó jogalkotási elvvel összhangban, a szankciók kivételével, illetőleg az előzőekben említett kötelezettségek kivételével, a módosításokat a folyamatban lévő ügyekben is alkalmazni kell, de a jogkövetkezmények nem lehetnek terhesebbek, mint az elkövetésükkor hatályos szabályok szerinti legsúlyosabb mérték.

A 482. §-hoz

A törvény szerinti új szabályokat a 2008. január 1-jét követően kifizetett és megszerzett jövedelmekre kell alkalmazni. A 2008. január 15-éig megszerzett jövedelmekre (pl. a 2007 decemberi bérekre) azonban még a korábbi szabályokat és járulékmértéket kell alkalmazni.

A 483. §-hoz

A törvény szerinti új szabályokat a 2008. január 1-jét követően kifizetett jövedelmekre és keletkezett fizetési kötelezettségre kell alkalmazni. A törvény egyértelművé teszi, hogy az osztalék utáni egészségügyihozzájárulás-fizetési kötelezettséget 2007. december 31-ét követő kifizetés esetén a kifizetés időpontjában hatályos szabályok szerint kell teljesíteni, függetlenül attól, hogy az osztalékot mely korábbi évre számolták el.

A 484. §-hoz

Az Öpt. és az Mpt. módosításához kapcsolódó hatálybaléptetési és átmeneti szabályok. Az ingatlanbefektetésekre vonatkozó módosításokkal kapcsolatban az ingatlanokkal rendelkező pénztárak a hatályba lépést követő 6 hónapon belül kötelesek műszaki ellenőrt megbízni.

A 485. §-hoz

A magánnyugdíjpénztárak a választható portfóliós rendszerrel együtt, de legkésőbb 2009. január 1-jével kötelesek bevezetni az elszámolóegységekre épülő nyilvántartási rendszert.

A 486-487. §-hoz

Lásd a 284-308. §-ok indokolását.

A 488. §-hoz

Lásd a 309-322. §-hoz tartozó indokolást.

A 489. §-hoz

Átalakulnak a koncessziós pályázathoz kapcsolódó önkormányzati hozzájárulásokra irányadó szabályok. Országos pályázat esetén az Szjtv. nem tiltja meg azt, hogy a kiíró - a korábbi rend szerint - már a pályázati felhívás megjelenése előtt kikérje az önkormányzatok hozzájárulását, viszont kimondja, hogy ezeket az állami adóhatóság az engedélyezési eljárás keretében fogja értékelni. Jelenleg folyamatban van egy országos pályázat, melynek kiírására a hatályos szabályok szerint került sor - tehát az önkormányzati hozzájárulások megkérése is a pályázat kiírása előtt megtörtént -, ugyanakkor a biztosított rugalmasságot ennél is indokolt biztosítani. Ebből kifolyólag az állami adóhatóság a pályázat nyertesének engedélyét csak azokra a településekre fogja kiadni, melyekre az illetékes önkormányzat akár a kiírást megelőzően, akár később hozzájárulását adta.

Az Szjtv. jogorvoslati rendszere 2008. január 1-jével fog átalakulni, így indokolt az új szabályokat kizárólag az ezen időpont után indított eljárásokban alkalmazni.

A 490. §-hoz

A fiatalok életkezdési támogatása után járó kamat jóváírásának napját megállapító rendelkezését először 2007. december 31-ei fordulónappal kell alkalmazni. Azon gyermekeknél, ahol e rendelkezés hatálybalépéséig kamatjóváírás még nem történt, a születés napjától kezdődően, ahol kamatjóváírás már történt az utolsó kamatjóváírástól kell az időarányos kamatot számítani.

A 491. §-hoz

A módosítással kapcsolatos átmeneti rendelkezések célja a hatályba lépés időpontjában folyamatban lévő eljárásokkal kapcsolatos felelősségi viszonyok rendezése, illetve a változással együttjáró idő- és információveszteség minimalizálása. Ennek megfelelően a törvény rendelkezik az adóhatóság nyilvántartásában szereplő, termékdíjjal kapcsolatos adatok rövid határidővel való átadásáról, illetve a megkezdett eljárások befejezését - azoknak a törvény hatályba lépését megelőzően kihirdetett csőd- és felszámolási és végelszámolások kivételével, amelyekben a bejelentési határidő a törvény hatályba lépését követő dátum - a jelenlegi hatóság feladataként jelöli meg. A jogfolytonosság követelményének érvényesítése érdekében a vámhatóságnak lehetősége van új ellenőrzési eljárások indítására a 2008. január 1-je előtti időszak kötelezettségei tekintetében is az általános adójogi elévülési idő figyelembevételével.

A 492. §-hoz

Lásd a 363-368. § indokolásait.

Jogharmonizációs záradék

A 493. §-hoz

A 2008. január 1. napjától alkalmazandó TEÁOR’08 osztályozási rendszer bevezetésének jogalapja nem egy nemzeti jogforrás (KSH közlemény), hanem egy közvetlenül hatályos és külön átültetést nem kívánó Rendelet [az Európai Parlament és a Tanács 2006. december 20-i 1893/2006/EK rendelete a gazdasági tevékenységek statisztikai osztályozása NACE Rev. 2. rendszerének létrehozásáról]. A TEÁOR’08 bevezetése a nem-statisztikai nyilvántartások közül elsődlegesen a cégnyilvántartást és az adóalany-nyilvántartást, másodlagosan az egyéni vállalkozók központi nyilvántartását érinti. A törvény ennek megfelelően a Ctv.-t módosító 2007. évi LXI. törvénnyel és a Ctv. végrehajtási rendeleteiben foglaltakkal összhangban módosítja az Art. KSH nómenklatúrára utaló rendelkezéseit.

A törvény átmeneti szabályai között található rendelkezés az adószámmal rendelkező adózók teljes körével kapcsolatban biztosítja a tevékenységi körök (egyéni vállalkozások és adószámos magánszemélyek esetén a szakmakódok) legkésőbb 2008. január 31-i automatikus átfordítását, illetve az automatikusan át nem fordítható tevékenységi körök (szakmakódok) vonatkozásában legkésőbb 2008. július 1. napjáig előírja a Rendeletnek megfelelő megjelölés szerinti bejelentést (változás-bejelentést).

A 494. §-hoz

A Vtv. módosításainak e §-ban hivatkozott részei a közösségi jogi vívmányoknak való megfelelést szolgálják, amelyet jogharmonizációs záradékban kell rögzíteni.

A 495. §-hoz

Jogharmonizációs záradékot tartalmaz a Szja. tv. és a Tao. egyes rendelkezéseihez kapcsolódóan.

Az 1. számú melléklethez

A külföldiek magyarországi, és a magyarok külföldi felsőfokú tanulmányainak egyes kérdéseiről szóló 157/2001. (IX. 12.) Korm. rendelet 2006. szeptember 1-jétől nincs hatályban. Mivel új kormányrendelet lépett hatályba, valamint a felsőoktatási törvény is módosult, szükséges az adómentességi szabály módosítása.

A kárenyhítéssel kapcsolatos adómentességek körében azonos tartalommal módosul a bűncselekmény áldozata részére juttatott támogatás meghatározása.

A foglalkoztatói nyugdíjszolgáltató intézmény szolgáltatásainak adómentességét beiktatva, a törvény egységes rendelkezésbe foglalja a hasonló intézmények hasonló szolgáltatásaira vonatkozó mentességeket.

Adómentessé válik a szerv- és szövet-adományozással kapcsolatos jövedelem-kiesés- és költségek megtérítése.

A törvény szerint megszűnik az üzletpolitikai (reklám) célból adott ajándékok adómentessége, az áruminta kivételével. Továbbra is adómentes az üzletpolitikai célzatú árengedmény, visszatérítés, ideértve azt az esetet is, amikor a visszatérítés valamely árura, szolgáltatásra beváltható érték (pl. különböző pontgyűjtő akciók keretében az erre szolgáló adathordozón tárolt, árura, szolgáltatásra beváltható pontérték) formájában valósul meg.

Szintén adómentesként nevesíti a törvény az önkormányzatok, társadalmi szervezetek, alapítványok, közalapítványok, egyházak által szervezett különböző társadalmi, kulturális, sport, hagyományőrző, szabadidő rendezvények alkalmából helyben nyújtott szolgáltatás, helyben fogyasztott étel, ital és a részvevők között kiosztott azonos értékű ajándék juttatásokat. Az ajándékok együttes összege azonban nem haladhatja meg a rendezvény összes költségének 10 százalékát.

A 2. számú melléklethez

Az egyéni vállalkozó internet-használatával kapcsolatos költségek elszámolásához a gyakorlatban szinte lehetetlen hitelesen elkülöníteni és ellenőrizni a magáncélú használatot. Ezért az évi 60 ezer forint költség-elszámolási korlátot a törvény megszünteti és ha a magánszemély telephelye a lakásán van, akkor az internet-használat díjának 50 százaléka minősül elismert költségnek, illetve, ha a telephely a lakástól elkülönül, akkor az e címen felmerült kiadások maradéktalanul elszámolhatóak.

A kétszázezer forint egyedi beszerzési, előállítási értéket meg nem haladó, valamint a 33 százalékos norma alá besorolt tárgyi eszközök esetében a törvény egyszerűsítő szabályt vezet be, miszerint a beszerzési árat két adóév alatt egyenlő részletben is el lehet számolni. (A hatályos szabály feleslegesen bonyolult a százalékos és az időarányos korlát miatt.)

A törvény az egyéni vállalkozó számára választhatóvá teszi az Szja tv. rendelkezésében foglalt kedvezmény uniós előírások szerinti minősítését az állami támogatásokra vonatkozó rendelkezések alkalmazásában.

A 3. számú melléklethez

Az értékcsökkenési leírásra vonatkozó előírásokat két módosítás érinti. Az egyik törvény azzal a hatályos előírással függ össze, amelyben megfogalmazódik, hogy a társasági adóalapnál nem lehet elszámolni csökkentő tételt akkor, ha az eszközre a számviteli előírások alapján nem lehet vagy nem szabad elszámolni terv szerinti értékcsökkenést. E szabály alól kivételként fogalmazza meg a hatályos törvény a nulla vagy maradványértéken nyilvántartott eszközt. Előfordul viszont, hogy az eszköz maradványértéke a bekerülési értékkel egyezik meg, ami joghézagot jelent a szabályozásban, ezért kiküszöbölése indokolt, azzal a kivétellel, hogy az épület, építmény - köztük a műemlékké nyilvánított épület, építmény - után érvényesíthető az adóalapnál értékcsökkenési leírás akkor is, ha nem történik terv szerinti értékcsökkenés elszámolás.

A másik módosítás a kis- és középvállalkozások által újként üzembe helyezett meghatározott tárgyi eszközök gyorsított értékcsökkenési leírása következtében érvényesített állami támogatás minősítését érinti. A hatályos törvény előírása szerint ez a támogatás az adózó döntése szerint csekély összegű támogatásnak, vagy a közösségi állami támogatások kis- és középvállalkozásoknál történő alkalmazásáról szóló 70/2001/EK bizottsági rendelet szerinti támogatásnak minősül. Ez a bizottsági rendelet 2008. június 30-ával hatályon kívül helyezésre kerül, az új csoportmentességi rendelet még nem készült, ezért a konkrét jogszabály helyett a kis és középvállalkozásokra vonatkozó közösségi támogatási rendeletre utalást tartalmazza a törvény. Ugyanakkor lehetővé teszi a törvény az elsődleges mezőgazdasági termelést szolgáló beruházásra elszámolt összeggel is az adóalap csökkentését, de kizárólag a mezőgazdasági tevékenységet végző kis- és középvállalkozások támogatására vonatkozó 1857/2006/EK rendeletnek történő megfelelés mellett.

A 4. számú melléklet

A törvény a diplomáciai konzuli képviselet, illetve nemzetközi szervezet által érvényesíthető adó-visszatérítésre vonatkozó mennyiségi korlátokat tartalmazza az égetett szeszesitalokra és a dohánygyártmányokra.

Az 5. számú melléklethez

A törvény a diplomaták, illetve a nemzetközi szervezetek tisztviselői által érvényesíthető adó-visszatérítésre vonatkozó mennyiségi korlátokat tartalmazza az üzemanyagokra, az égetett szeszesitalokra és a dohánygyártmányokra.

A 6. számú melléklethez

A Htv. iparűzési adóalap-megosztási szabályait részletező melléklete külön megosztási módszert rendel a villamosenergia szolgáltatók és a gázenergia szolgáltatók számára alkalmazni. A villamosenergia törvény és a földgázellátásról szóló törvény azonban szervezetileg is szétválasztja az egységes elosztási és közüzemi szolgáltatási feladatokat. Annak érdekében, hogy a települések bevétele ne változzék, a törvény az új fogalmi rendnek megfelelően írja elő az adóalap árbevétel-, illetve mennyiség-arányos megosztását az egyetemes vagy közüzemi szolgáltató, illetve az elosztói engedélyes számára.

A törvény azt is egyértelművé teszi, hogy nem lehet azt az adóalap-megosztási módszert alkalmazni, amely valamely adókötelezettséggel érintett település viszonylatában nulla adóalapot eredményezne.

A 7. számú melléklethez

A törvény alapján 2009-től a Htv.-be iktatandó 1. számú melléklet tartalmazza azt az országos érték-térképet (fajlagos forgalmi értékhatárokat), melyek keretei között a települési önkormányzatnak kell az értékövezetekre a típusingatlan fajlagos forgalmi értékét hozzárendelni.

A 8. számú melléklethez

A törvény az azonos értékövezetbe tartozó ingatlanok értékkülönbözőségének adóalapban való érvényre juttatása érdekében több ún. korrekciós tényezőt is tartalmaz. Ezeket az értékbefolyásoló korrekciós tényezőket az adóhatóság köteles figyelembe venni a számított érték meghatározása során.

A törvény szerint az ingatlan fizikai paramétereihez tartozó 1-től nagyobb vagy kisebb korrekciós tényezők a típusingatlanhoz képest felfelé vagy lefelé térítik el a számított értéket. Ennek megfelelően még az azonos értékövezetbe tartozó és azonos hasznos alapterületű, ám fizikai paramétereit tekintve eltérő ingatlan számított értéke is különböző lesz, azaz az egyedi eltérések megmutatkoznak az adóalapban.

A törvény mindazonáltal csak a legfontosabb értékbefolyásoló paramétereket tartalmazza, figyelemmel arra, hogy a nem említett tényezők értékre gyakorolt hatása csekély ezért bevallásuk, feldolgozásuk nem áll arányban az elérhető eredménnyel.

A 9. számú melléklethez

A törvény értelmében használatbavételi engedélyre irányuló építésügyi hatósági eljárásért a kérelmen - önálló rendeltetési egységenként - 10 000 forint illetéket, azokban az esetekben pedig, ahol - külön jogszabály értelmében - a használatbavételt csupán be kell jelenteni az építésügyi hatósághoz, 5000 forint illetéket kell a bejelentésen leróni. A törvény ezen túlmenően az országos településrendezési és építési követelményekről szóló jogszabály szerint az életvitelhez szükséges anyagok és tárgyak tárolására szolgáló építmények köréből kiveszi a gépjárműtárolót, vagyis a gépjárműtároló építésre irányuló engedélyért akkor meg kell fizetni az illetéket, ha annak engedélyezését lakóépület építésével egyidejűleg kérik.

A törvény által az Art. új 36/A. §-ának (1) bekezdésében meghatározott együttes adóigazolás illetékmentes. Az ilyen igazolás más eljárásban nem használható fel.

A 10. számú melléklethez

A hatályos szabályozás szerint az Art. kerekítési szabályai nem vonatkoznak a magánszemély által fizetett jövedelemadóra, egészségügyi hozzájárulásra és járulékra. A törvény a magánszemélyt terhelő fizetési kötelezettségekre vonatkozó szabályok egységesítése érdekében a kivételek körében nevesíti a magánszemély által fizetett különadót, egyszerűsített közteherviselési hozzájárulást és vagyonszerzési illetéket is. Az előzőekkel összhangban módosulnak a bevallásra vonatkozó szabályok is.

Ugyancsak a magánszemélyt terhelő fizetési kötelezettségekre, illetve az őt megillető adó-visszatérítésre vonatkozó szabályok egységesítése érdekében a különadó és a vagyonszerzési illeték is bekerül azon adónemek körébe, amelyek esetében a 100 forint alatti tartozást nem kell megfizetni, illetőleg az adóhatóság a 100 forint alatti adó-visszatérítést nem tartja nyilván és nem utalja ki.

A módosítás, összhangban a cégjogi szabályozással, az Szt. szerint a beszámoló készítésére kötelezett adózók esetében előírja, hogy az adóbevallás mellett a beszámolót is elektronikus úton kell benyújtani az adóhatóság részére. A bevallás-korszerűsítési program keretében ugyanis a társasági adóbevallás tartalma lényegesen leegyszerűsödik, ugyanakkor az adóhatóság nem nélkülözheti azokat az információkat, amelyek ennek következtében már csak a beszámolóból nyerhetők ki. Ennek különös jelentősége az ellenőrzésre történő kiválasztásban, illetve a kockázatelemzésben van.

A 11. számú melléklethez

A módosítást a magánszemélyt terhelő adó- és illetékfizetési kötelezettségekre vonatkozó kerekítési szabály egységesítése indokolja.

Lásd még a 10. számú melléklethez fűzött indokolást.

Tekintettel arra, hogy 2007. január 1-jétől valamennyi befizetési kötelezettségről bevallást is kell benyújtani, a társasági adó-előleg kiegészítési szabályai kiegészülnek a bevallott összeg fizetési kötelezettségének az előírásával.

A vámhatósághoz befizetendő adók vonatkozásában az Art. eddig nem tartalmazott olyan rendelkezést, ami az adóhatósági tevékenység gazdaságossága, költségtakarékossága érdekében meghatározott volna egy olyan összeghatárt, ami alatt sem befizetni nem kell a tartozásokat, sem pedig kiutalást nem lehet kezdeményezni, azaz amely összeg alatt az adóhatóság nem tart nyilván folyószámla tételeket. Minthogy a jelenlegi szabályok alapján a vámhatóságnál jelentős számú a kisösszegű tételek kiutalása, ezek kezelése jelentős adminisztrációs és egyéb költséggel jár, amely költségek esetenként meghaladják a befizetendő, illetve a kiutalandó összeget. Erre figyelemmel az Art. 2. számú melléklete kiegészül annak kimondásával, hogy a vámhatósághoz teljesítendő 1000 forintot el nem érő adókötelezettséget az adózónak nem kell megfizetnie, és a vámhatóság az 1000 forintot el nem érő adó-visszatérítést nem utalja ki, és nem tartja nyilván.

A 12. számú melléklethez

Az egyes pénzügyi tárgyú törvények módosításáról szóló 2006. évi LXI. törvény 238. §-ának (5) bekezdése alapján 2006. július 17-étől hatályát vesztette az Art. 3. számú mellékletének C/2. pontja azzal, hogy a rendelkezést 2007. január 1-jéig még alkalmazni kell. A hatályon kívül helyezett C/2. pontra azonban a C/1. pont továbbra is utalást tartalmaz. A C/2. pont a hatályon kívül helyezését megelőzően előírta, hogy az illetékhivatalnak ingatlanértékesítés esetén - az ingatlannak közérdekű célra történő megvásárlása, illetve a magánszemélynek magánszeméllyel kötött tartási, életjáradéki és öröklési szerződés keretében történő ingatlanátruházásának kivételével - a székhelye szerint illetékes állami adóhatóságnak az adóévet követő március 20-áig adatot kell szolgáltatnia az ingatlan értékesítőjéről és az ingatlan szerződés szerinti értékéről, továbbá termőföld átruházása esetén a termőföld értékesítés tényéről, valamint az ingatlanhoz kapcsolódó vagyoni értékű jogról ellenérték fejében való lemondás, ilyen jog visszterhes alapítása, átruházása (átengedése), megszüntetése esetén az átruházó (átengedő), e jogot alapító, illetve megszüntető magánszemélyről és e jog szerződés szerinti értékéről. Ezen adatok állami adóhatóságnak történő átadása azonban továbbra is szükséges, tekintettel arra, hogy a személyi jövedelemadóról szóló törvény előírásai szerint a jövedelem kiszámításánál nem kell figyelembe venni a termőföldről szóló törvényben meghatározott mezőgazdasági termelő gazdaságátadási támogatása jogosultsága feltételeként megvalósuló termőföld értékesítéséből származó bevételt. Annak ellenőrzéséhez viszont, hogy az adózó jogszerűen nem vette figyelembe bevételként az ingatlan értékesítéséből származó bevételét, az állami adóhatóságnak szükségesek az ingatlanügyi hatóságtól érkező adatok. Az ellenőrzéshez szükséges adat az ingatlan értéke és értékesítője is, illetve az, ha valaki ellenérték fejében mond le adott esetben a haszonélvezeti jogáról. Minthogy az ingatlanügyi hatóságnak továbbra is törvényi felhatalmazás szükséges a jogszerű adatátadáshoz, ezért a törvény kiegészíti az átadandó adatok körét a már hatályon kívül helyezett C/2. pontban meghatározott adatokkal.

A módosítás az adóelkerülés lehetőségét szűkíti azzal, hogy rendelkezést iktat be a befektetési szolgáltatók adatszolgáltatási kötelezettségére az értékpapír-transzferekhez kapcsolódóan. Az adatszolgáltatás hatékonyabb ellenőrzést tesz lehetővé arra vonatkozóan, hogy a transzfer-ügyletben részt vevő felek adókötelezettségüket az értékpapír transzfer - ügylet alapjául szolgáló, közöttük megvalósult jogügylet tartalmának megfelelően teljesítik-e.

A rehabilitációs járadék - hasonlóan a nyugellátásokhoz -, ha az abban részesülő személy egyébként kereső tevékenységet folytat, személyi jövedelemadó szempontjából adóterhet nem viselő járandóságnak minősül, és mint ilyet a személyi jövedelemadó mértékének meghatározásánál figyelembe kell venni. A személyi jövedelemadó bevallások adatainak adóhatósági kontrolljához éves adatszolgáltatási kötelezettség került előírásra a nyugdíjat, rehabilitációs járadékot folyósító szerv számára. Az adatszolgáltatás célhoz kötöttségének biztosítása érdekében - mivel a nyugdíjat, és rehabilitációs járadékot folyósító szerv nem rendelkezik olyan adattal, hogy mely ellátásban részesülők végeznek kereső tevékenységet, ezért az adóhatóság havonkénti rendszerességgel adatszolgáltatást teljesít a nyugdíjat és rehabilitációs járadékot folyósító szervnek a havi adó- és járulékbevallások nyugdíj (rehabilitációs járadék) folyósítása mellett munkát végző személyek vonatkozó adatairól.

Az Itv. 76. §-ában szabályozott, a gépjármű, pótkocsi tulajdonjogának, haszonélvezetének megszerzését terhelő illetékkötelezettség adózói folyószámlán történő előírása automatikusan, az adózói befizetések figyelembevételével történik. Ennek oka az, hogy a gépjármű tulajdonjogának megszerzéséhez kapcsolódó illetékfizetési kötelezettség a törvény erejénél fogva keletkezik. Ezen illetékfizetési kötelezettségek adózói folyószámlán történő előírásához azonban az állami adóhatóságnak nem áll rendelkezésére sem bevallás, sem fizetési meghagyás vagy más határozat, amely az illetékfizetési kötelezettséget az adott adózóra nézve meghatározná. Annak ellenőrzéséhez, hogy a gépjármű vagyonszerzéshez kapcsolódó illetékfizetési kötelezettség előírásának alapjául szolgáló befizetések helyes összegben kerültek-e megállapításra illetve, hogy a befizetést igazoló postai készpénz-átutalási megbízások kitöltési hiányosságai miatt rendezetlen befizetések utólagos előírása megvalósítható legyen, az állami adóhatóság számára szükség van a közúti közlekedési nyilvántartásból történő adatszolgáltatásra. A rendezetlen, azaz illetékkötelezettséget konkrét adózóra nem meghatározó befizetésekkel kapcsolatban - adatszolgáltatás hiányában - az állami adóhatóság nem tudja teljesíteni az illetékekkel kapcsolatos ügyiratok kezeléséről, valamint az illetékek kiszabásáról, elszámolásáról és könyveléséről szóló 40/2006. (XII. 25.) PM rendelet 6. §-ában és az ezt 2007. július 1-jétől módosító 10/2007. (VI. 6.) PM rendelet 1. § (4) bekezdésében meghatározott kötelezettségét, ezért ezek a befizetések az illeték bevételek önkormányzati visszaosztásában nem vesznek részt. Mindezek alapján a törvény az Art. 3. számú mellékletének G) pontja új 4. alpontjában a közúti közlekedési nyilvántartást vezető szerv számára elektronikus úton történő adatszolgáltatási kötelezettséget ír elő a gépjármű és pótkocsi vagyonszerzési illetékének megfizetését igazoló készpénz-átutalási megbízás azonosító számáról, gyártójának kódjáról, valamint a befizetett illeték összegéről. A gépjármű és pótkocsi vagyonszerzési illetéke teljesítésének ellenőrzése érdekében a törvény az elektronikus úton történő adatszolgáltatást kiterjeszti a közúti közlekedési nyilvántartásról szóló 1999. évi LXXXIV. törvény 9. § (1) és (2) bekezdésében szereplő adatok közül az ellenőrzéshez szükséges adatok (a jármű fajtája, gyártmánya, típusa, kategóriája, forgalmi rendszáma, hengerűrtartalma, kamratérfogata, teljesítménye, össztömege, a járműtulajdonos azonosító adatai, lakcíme, székhelye) körére is.

A 13. számú melléklethez

Lásd a 10. számú melléklethez fűzött indokolást.

Az Art. 6. számú melléklete nem tartalmazta a naptári évtől eltérő üzleti évet választó adózó társasági adóról és az osztalékadóról szóló törvény szerinti előleg-kiegészítéshez kapcsolódó szabályait, melyeket a módosítás most pótol.