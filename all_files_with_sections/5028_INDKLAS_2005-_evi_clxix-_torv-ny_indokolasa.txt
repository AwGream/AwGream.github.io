2005. évi CLXIX. törvény indokolása

a Magyar Köztársaság Kormánya és a Lengyel Köztársaság Kormánya között a kétoldalú szerződések számbavételéről, Varsóban, 2005. június 17-én aláírt Jegyzőkönyv kihirdetéséről

Indokolás

A magyar-lengyel kétoldalú szerződéses kapcsolatok rendezése 1994 óta napirenden van. Az azóta eltelt időben a tárcák véleményének kikérésével és a Lengyel Féllel folytatott konzultáció során sikerült kialakítani azokat az egységes listákat, amelyek a hatályban tartandó, illetve az elavult és ezért hatályon kívül helyezendő nemzetközi szerződéseket tartalmazzák.

A szerződéses kapcsolatokat rendező Jegyzőkönyv Varsóban, 2005. június 17-én került aláírásra. E Jegyzőkönyv mellékletei tartalmazzák azon nemzetközi szerződések kimerítő felsorolását, amelyeket a két állam továbbra is hatályban kíván tartani, illetve azon szerződéseket, amelyek a Jegyzőkönyv hatálybalépésével egyidejűleg hatályukat vesztik.

A Jegyzőkönyv nagy jelentőségű a két állam kapcsolatában, mivel egyértelműen rendezi, hogy az 1920 óta kötött kétoldalú szerződések közül melyek maradnak hatályban, ezáltal áttekinthetővé és az aktuális viszonyoknak megfelelővé teszi a szerződéses helyzetet.

A hatályon kívül helyezendő nemzetközi szerződések közül három a HALDEX magyar-lengyel állami tulajdonú vegyesvállalatra vonatkozik, amely vállalatot a tulajdonosok a nemzetközi jogi kötöttségek alól szabadulva, a szerződések megszüntetése után, magánjogi alapon kívánnak tovább működtetni. A számviteli szabályok megtartása miatt az átalakulásra az év végén van lehetőség, ezért a Jegyzőkönyv 2. cikkének (2) bekezdése szerint ezen szerződések az év végével vesztik hatályukat.

Mivel a megszüntetendő szerződések között vannak az Országgyűlés hatáskörébe tartozó nemzetközi szerződések, így a Jegyzőkönyv kötelező hatályának elismeréséről az Országgyűlésnek kell törvényt alkotnia.

Tekintve, hogy a Jegyzőkönyv csupán nemzetközi szerződések hatályáról rendelkezik, ezért nem értelmezhető rá a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdésének f) pontja, azaz a kihirdető törvény nem rendelkezik végrehajtásért felelős szervről, ugyanezen bekezdés g) pontja alapján tartalmazza ugyanakkor a Jegyzőkönyv hatálybalépésével kapcsolatos deregulációs rendelkezéseket.