2015. évi LXVI. törvény indokolása

a szakképzésről szóló 2011. évi CLXXXVII. törvény, a felnőttképzésről szóló 2013. évi LXXVII. törvény és az azokkal összefüggő tárgyú törvények módosításáról

-----STARTING---POINT---ALTALANOS--- 

A „Szakképzés a gazdaság szolgálatában” című koncepció - melyet a Kormány 1040/2015. (II. 10.) Korm. határozatával fogadott el - kiemelten foglalkozik a szakképzési intézményrendszer fejlesztésével, a gazdasági igényekkel összehangolt, versenyképes tudást biztosító iskolai rendszerű szakképzés megteremtésével. Ennek eredményeként a szakképzés egész rendszerét érintő felülvizsgálat vette kezdetét, melynek egyik eleme, a szakképzési hozzájárulási rendszer ‒ mint a gyakorlati képzés állam által történő támogatásának legfőbb forrása ‒ is átalakításra kerül.

A szakképzési hozzájárulási rendszer felülvizsgálatának eredményeként a törvény az alábbi főbb intézkedéseket tartalmazza:

- A Nemzeti Foglalkoztatási Alap Képzési Alaprész (a továbbiakban: NFA KA) főösszegének évek óta tartó folyamatos csökkenése miatt a törvénnyel bevezetett intézkedés lehetővé teszi a gazdálkodó szervezetek részére, hogy a jelenleg pályázati úton nyújtott támogatásokat közvetlenül a szakképzési hozzájárulás teljesítésével vegyék igénybe, egyúttal kiváltva a képzési alaprészből nyújtott támogatásokat és tehermentesítve ezzel a képzési alaprész kiadási előirányzatát.

- A pályázati úton nyújtott támogatások kiváltása oly módon történik, hogy a szakképzési hozzájárulásra kötelezett bruttó kötelezettsége mértékének csökkentésénél figyelembe vehető jelenlegi normatíva bizonyos feltételek teljesülése esetén megemelésre kerül.

- A szakképzésről szóló törvényben meghatározott egyéb szervezeteket érintő intézkedés, hogy a törvény szerinti alanyi kör által folytatott gyakorlati képzés - eddig képzési alaprészből nyújtott - támogatása kiváltásra kerül a szakképzési hozzájárulási elszámolási és visszaigénylési rendszer keretén belül.

- A fenti intézkedésekkel összefüggésben a képzési alaprész kiadási előirányzatának felosztása akként módosul, hogy egyes támogatási jogcímek megszűnnek, továbbá az állami fenntartásban működő szakképző iskolák egyszerűbb és adekvát támogatási módja kerül kialakításra.

Az oktatási rendszerek nemzetközi mutatói megerősítik azt, hogy a fenntartható fejlődés egyik - talán legfontosabb - kulcsa a humánerőforrás fejlesztése. A hazai köznevelés, ezen belül a szakképzési intézményrendszer előtt álló legnagyobb kihívás tehát a nevelés és az oktatás minőségének, hatékonyságának és esélyteremtő erejének növelése, méghozzá egy olyan környezetben, amelyben több hullámban várhatóak recessziós jellegű, a gazdaságot érintő, a munkaerőpiac gyors átrendeződését igénylő folyamatok.

Az elmúlt kormányzati ciklusban megkezdődött a szakképzési rendszer átalakítása, mely révén hatékonyabbá és átláthatóbbá vált a szakképzési rendszer jogszabályi háttere, és átláthatóbbá vált a képzési szerkezet. A reformoknak számos eleme megvalósult a közelmúltban, ugyanakkor már a kezdetektől látható volt, hogy a hosszú távú, tartós eredmények eléréséhez szükséges lesz a reformok kiszélesítése annak érdekében, hogy az új alapokra helyezett szakképzési rendszer megfelelő válaszokat adhasson a gazdaság és a munkaerő-piac folyamatosan változó, megújuló kihívásaira.

A fellendülő gazdaság folyamatos, szakképzett munkaerő igényt is generál, így a jelenleginél több jól felkészült szakmunkás és technikus képzésére van szükség annak érdekében, hogy a gazdaság igényeinek megfelelően biztosítani lehessen a megfelelő számú és minőségi szaktudással rendelkező szakemberek utánpótlását.

A szakképzési rendszerrel szemben megfogalmazódó kihívások és az ezekkel összefüggő fejlesztési célok a következő három témakör köré csoportosíthatók:

a) A gazdaság igényeinek kiszolgálása: a jelenleginél több szakmunkás és technikus képzése, kibocsátása;

b) A duális képzés erősítése: a képzőhelyek száma és a képzési lehetőségek bővítése, a duális képzési formában részt vevők számának emelése;

c) A szakképzési rendszer jobbítása: a képzés minőségének, hatékonyságának, eredményességének javítása.

Az intézményrendszer hatékonyabbá tételén, a képzés minőségének, hatékonyságának, eredményességének javításán keresztül rugalmasabbá, vonzóbbá, értékesebbé tehető a szakképzési rendszer, amely segítheti, hogy a szakképzés presztízse emelkedjen.

A törvénynek a szakképzési hozzájárulási rendszer módosítására irányuló rendelkezéseket követő részében foglalt módosítások a „Szakképzés a gazdaság szolgálatában” című koncepcióban foglalt célok teljesülésének a szakképzésről szóló törvényt érintő rendelkezéseit tartalmazzák a következők szerint:

1. Új szakképzési intézménytípusok, új szakképzési feladat ellátási struktúra kialakítása és bevezetése:

1.1. A szakképzésért és felnőttképzésért felelős miniszter fenntartása alá tartozó szakképző intézmények hatékonyabb, összehangoltabb működése, az erőforrások hatékonyabb közös felhasználása érdekében szakképzési centrumok kerülnek kialakításra (megyénként legfeljebb 3, a fővárosban legfeljebb 10). A korábbi szakképző iskolák a szakképzési centrumok tagintézményeiként működnek tovább. A szakképzési centrumokban szakközépiskolai, kifutó jelleggel gimnáziumi, továbbá szakiskolai és speciális szakiskolai képzés folyhat.

1.2. A 2016/17. tanévtől átalakulnak a szakképző iskolák. A jelenlegi szakközépiskola szakgimnáziummá alakul, amelyben a képzés továbbra is az érettségit megelőző 9-12. évfolyamokból, valamint érettségit követő szakképzési évfolyam(ok)ból áll, azonban lényegi változás, hogy az érettségit megelőző szakaszban növekszik a szakmai képzés (és ezen belül is a gyakorlati képzés) aránya, amely biztosítja, hogy a tanulók az érettségi mellett egy szakképesítést is szerezhessenek. Az érettségit követően pedig érettségire épülő emelt szintű („technikus”) szakképesítés szerezhető. Ebben az iskolatípusban tehát 4+1 éves képzés folyik.

A jelenlegi szakiskola pedig szakközépiskolává alakul, amelynek lényeges tartalmi újdonsága, hogy a 3 éves szakmai képzést és komplex szakmai vizsgát követően automatikus továbblépési (továbbtanulási) lehetőséget nyújt az érettségi megszerzéséhez, egy kétéves érettségire felkészítő képzés keretében. Ebben az esetben a tanuló négy kötelező közismereti vizsgatárgyból tesz érettségit. Ebben az iskolatípusban tehát 3+2 éves képzés folyik.

A jelenlegi speciális szakiskola pedig szakiskolaként működik a továbbiakban.

2. A szakképzési törvény hatályos szabályozása értelmében az állam az első szakképesítés megszerzését finanszírozza, a második, illetve további szakképesítéseket már csak önköltséges formában lehet megszerezni. Az első szakképesítést megszerzők számára viszont, ha rendelkeznek érettségivel, biztosított a továbbhaladás lehetősége az államilag támogatott felsőoktatásba. A törvény ezért két szakképesítés állami szakképzési rendszerben történő megszerzésének ingyenessé tételét tartalmazza, hogy elősegítse a felsőfokú végzettséggel nem rendelkezők szakmai karrierjének, pályafutásának megerősítését. Sokan vannak ugyanis, akik nem képesek vagy nem is szeretnének magasabb szinten továbbtanulni, de szakmai karrierjük, pályafutásuk megerősítéséhez indokolt lehet egy további szakképesítés megszerzése, amelyre önerőből nem mindig biztosítottak a források.

3. A duális képzés erősítése, a színvonalas, összehangolt gyakorlati képzés megvalósításának igénye az állam által fenntartott szakképző iskolákban indokolja a gyakorlati oktatásvezető munkakör visszaállítását. A gyakorlati oktatásvezetők feladata a szakképző iskolai munkájuk mellett, illetve annak keretében a gyakorlati képzést szervező vállalatokkal történő szorosabb kapcsolattartás, amely elősegíti a jobb együttműködést az iskola és a gazdaság szereplői között.

4. A duális képzés lényeges elemeit képező, a gazdálkodó szervezetnél folyó gyakorlati képzés megvalósulását biztosító tanulószerződés és együttműködési megállapodás rendszere szabályainak pontosítására is sor kerül az elmúlt időszak gyakorlati tapasztalatai alapján, továbbá a gyakorlati képzést folytató gazdálkodó szervezetek nyilvántartási előírásai is pontosításra kerülnek.

5. A gazdálkodó szervezeteknél folyó gyakorlati képzést felügyelő gyakorlati oktatóra vonatkozó képesítési előírások esetén alternatív lehetőségeinek biztosítása valósul meg.

6. A komplex szakmai vizsgáztatási rendszer egyes elemeinek - egységes vizsgáztatási színvonal biztosítását elősegítő - módosítását célozza: a modulzáró vizsga központi szervezési lehetőségének bevezetése.

7. A köznevelési pedagógus életpálya modellhez illeszkedő, de a szakképzésben oktatók képesítéseit jobban figyelembe vevő szabályok kialakítására kerül sor, amely a magasabb életpálya fokozatok elérését pedagógus képesítéshez köti, de az alacsonyabb fokozatokban a szakmai szakirányú posztgraduális képesítéssel is továbblépést tesz lehetővé.

8. A felnőttoktatás rendszerének kiszélesítését elősegítendő, a tanulószerződés-kötési lehetőség kiterjesztésre kerül a felnőttoktatásra, új felnőttoktatási szabályok kialakítása a rendszer átláthatóbb és hatékonyabb működése érdekében.

9. A szakmai érdekegyeztetési, javaslattételi fórumok összetételének módosítására, valamint feladatkörük pontosítására is sor kerül a hatékonyabb feladatellátás érdekében

‒ Nemzeti Szakképzési és Felnőttképzési Tanács (NSZFT): szaktárcai képviselők kivétele a duplikált véleményezés elkerülése érdekében, továbbá a szakképző intézmények súlyarányához igazodó intézményfenntartói képviselet kialakítása.

‒ Megyei fejlesztési és képzési bizottság (MFKB): A munkaerő-piac igényeinek közvetlenebb érvényesülése érdekében az intézményfenntartói kör részvételének szűkítése.

‒ Nemzeti Képesítési Bizottság (NKB): szakmacsoportos albizottságok megalakítása, a szélesebb szakmai alapokon nyugvó javaslatok kialakítása érdekében.

A felnőttképzésről szóló 2013. évi LXXVII. törvény (a továbbiakban: Fktv.) hatálybalépése óta a törvény gyakorlati alkalmazásával összefüggésben keletkezett tapasztalatok felvetették a hatályos törvényi szabályozás módosításának szükségességét az alábbiak vonatkozásában:

- Az Országos Képzési Jegyzék szerinti szakképesítések megszerzésére irányuló képzések (a továbbiakban: OKJ-s képzések) esetében felmerült a szabályozás szigorításának igénye. A felnőttképzést folytató intézmények egy része megtévesztő módon hirdet, ajánl, illetőleg végez olyan képzéseket, melyek az OKJ-s képzésekhez hasonlóak annak érdekében, hogy a megemelt óraszámú OKJ-s képzések indítását kikerüljék.

A fenti problémák megoldására irányul a törvénynek az Fktv. hatályára vonatkozó rendelkezéseinek pontosítása, melynek következtében a törvény hatálya kiterjedne az intézmény OKJ-s képzéseket érintő hirdetéseire, az ezzel kapcsolatos tájékoztatásra irányuló tevékenységre, annak érdekében, hogy az intézmények az engedély megszerzését igénylő képzéseiket jogszabályi keretek között végezzék, illetve ezeket ne lehessen megtévesztő módon folytatni. A törvénynek az ellenőrzésre, jogkövetkezményekre vonatkozó része - a törvényi hatály kiterjesztéséhez kapcsolódóan - differenciáltabbá teszi, illetve szigorítja a vonatkozó szankciórendszert.

- Nem indokolt az Fktv. szerinti általános nyelvi képzések egészére vonatkozó szabályozás fenntartása annak az alapvető jogalkotói célnak a szem előtt tartásával, hogy az Fktv. - az államilag elismert OKJ-s képzések kivételével - kizárólag a támogatott képzésekre terjedjen ki. Ezért a törvényben szereplő új szabályozás szerint a törvény hatálya a nyelvi képzések minden fajtája vonatkozásában - az Fktv. hatályos rendelkezésétől eltérően - kizárólag a támogatott képzésekre terjed ki. Ez utóbbihoz kapcsolódik az Fktv. értelmező rendelkezéseinek a nyelvi képzés fogalomrendszerét érintő kiegészítése is.

- Az európai uniós források kivételével a központi költségvetés terhére kiírt képzési pályázatok esetében gyakori probléma, hogy a pályázati kiírások nem minden szempontból felelnek meg a hatályos jogszabályokban - többek között az Fktv.-ben - foglalt előírásoknak. A felnőttképzési tevékenység folytatását engedélyező Nemzeti Szakképzési és Felnőttképzési Hivatal (a továbbiakban: hatóság) azonban jellemzően csak utólag, a pályázatok megjelenését követően értesül a jogszabályoknak nem megfelelő kiírásokról, ezért indokolt a felnőttképzési szabályozás részévé tenni a képzésre irányuló pályázatok előzetes véleményezésére vonatkozó rendelkezéseket. A törvény az európai uniós források kivételével a központi költségvetés terhére kiírt képzési pályázatok esetében így kötelezővé teszi a pályázat kiírója számára, hogy a pályázat tervezetét - a felnőttképzési jogi szabályozással való összhang biztosítása érdekében - a hatóságnak előzetes véleményezésre megküldje. A törvény tartalmazza a mulasztás jogkövetkezményét is, mely szerint a hatóság véleményének kikérése nélkül a pályázat érvénytelen.

A törvény a fentieken túlmenően az Fktv. hatálybalépését követő jogszabályi változásokból eredő - az új Ptk. szabályozásból adódó -, valamint jogtechnikai jellegű pontosításokat is tartalmaz.

-----STARTING---POINT---RESZLETES---

Az 1. §-hoz

A törvény a szakképzési hozzájárulás támogatási célrendszerét kiterjeszti a nemzeti felsőoktatásról szóló törvényben meghatározott duális képzés keretében szervezett gyakorlati képzésre, figyelemmel a nemzeti felsőoktatásról szóló törvény változására.

A 2. §-hoz

A törvény a gyakorlati képzést végző, a szakképzésről szóló törvény szerinti tanulószerződés kötésére jogosult „egyéb” szervezeteket bevonja a hozzájárulásra kötelezettek körébe oly módon, hogy az „egyéb” szervezet, amennyiben szakképzési hozzájárulás megfizetését választja, a gyakorlati képzési normatíva összegét közvetlenül, bevallás keretében visszaigényelheti a Nemzeti Adóhivataltól (a továbbiakban: NAV) az adózás rendjéről szóló törvény előírásainak megfelelően. Ily módon a jelenlegi, igénylésen alapuló támogatás és annak félévenként az NFA KA-ból történő folyósítása kiváltásra kerül, a gyakorlati képzést végző „egyéb” szervezet támogatása egyszerűsödik.

A 3. §-hoz

A törvény az 1. §-sal beiktatott duális képzés támogatása okán, az 1. §-sal való összhang megteremtése érdekében a gyakorlati képzés fogalmát kiterjeszti a felsőoktatási duális képzés keretében végzett képzésre. A törvény definiálja a nem főtevékenységként gyakorlati képzést folytató hozzájárulásra kötelezett, és a kis- és középvállalkozásnak (a továbbiakban: KKV) minősülő vállalkozások fogalmát a törvény későbbi §-aiban bevezetett intézkedések miatt.

A 4. §-hoz

Az 1. §-sal beiktatott felsőoktatási duális képzés támogatása miatt, az 1. §-sal való harmonizálás végett a hatályos törvény 5. § c) pontjának a kiegészítése indokolt.

Az ea) pont indoka, hogy a nagy számban működő és jelentős gazdasági potenciált képviselő cégcsoportok (partner-, valamint kapcsolódó vállalkozások) célszerűségi okokból rendszerint központilag, cégcsoport szintjén szervezik a tanulók, illetve munkavállalók képzését. Adott esetben azonban a cégcsoport egyes cégei külön-külön nem felelnek meg a jogszabályi feltételeknek ahhoz, hogy a saját munkavállalók képzési költségei a szakképzési hozzájárulás teljesítéseként elszámolhatóak legyenek. Ez gazdaságilag hátrányosabb helyzetbe hozza a képzési feladatokat ténylegesen ellátó, kiterjedt szaktudással rendelkező, és azt átadni kívánó cégeket. A versenyhátrány megszüntetése érdekében a módosítással lehetővé válik, hogy egy cégcsoport partner-, valamint kapcsolódó vállalkozásai együttesen is teljesíthessék a tanulószerződéses tanulók gyakorlati képzése kapcsán előírt létszámkövetelményt, és így csökkentő tételként az egyes cégeknél külön-külön is figyelembe vehető legyen a saját munkavállalók képzési költsége a szakképzési hozzájárulás teljesítésénél.

Az 5. §-hoz

A tanulószerződés alapján folytatott gyakorlati képzést szervező hozzájárulásra kötelezett előtt lehetőség nyílik a gyakorlati képzés folytatásához szükséges beruházás költségének bizonyos összegű elszámolhatóságára. A törvény továbbá meghatározza, hogy az egyes miniszterek hatáskörébe tartozó szakképesítésekhez kapcsolódó gyakorlati képzés szervezése esetén a szakképzésről szóló 2011. évi CLXXXVII. törvény (a továbbiakban: Szt.) szerinti egyéb szervezetek - a főszabálytól eltérően - az alapnormatíva 100%-ával csökkenthetik kötelezettségük mértékét. Továbbá a nem főtevékenységként gyakorlati képzést végző KKV-k esetében lehetővé válik, hogy a bruttó kötelezettségüket a gyakorlati képzésben részt vevő oktatók bérköltségével csökkentsék. A törvény megteremti az alapját a nem főtevékenységként gyakorlati képzést végző valamennyi vállalkozás számára a tanműhely fenntartási célú, emelt összegű normatíva biztosításának, a 9. évfolyamos tanulószerződéses tanulók esetén, tekintettel arra, hogy a fajlagos költségeik magasabbak, ugyanis a tanműhely berendezései nem vesznek részt a termelési folyamataikban.

A 6. §-hoz

A törvény a visszaigénylésre vonatkozó megfelelő szabályozást tartalmaz.

A 7. §-hoz

A törvény az állami adóhatóságnak a Nemzeti Foglalkoztatási Alap kezelője felé fennálló adatszolgáltatási kötelezettségét szabályozza újra.

A 8. §-hoz

A módosítás a képzési alaprész kiadási előirányzatának a felosztását tartalmazza. Egyes támogatási jogcímek megszüntetésre kerülnek, emellett új - illetve eddig más módon biztosított - támogatási lehetőségek jelennek meg.

Az NFA képzési alaprész jelenlegi kiadási jogcímei közül továbbra is megmarad:

- az egyedi miniszteri döntés alapján nyújtható képzési és tanműhely fejlesztési támogatás,

- az állami szakképzési és felnőttképzési szerv működéséhez nyújtott támogatás,

- a költségvetési törvény által előírt európai uniós társfinanszírozási kötelezettség keretében a szakképzési és felnőttképzési intézkedésekre biztosított keretösszeg,

- szakiskolai tanulmányi ösztöndíj,

- központi keretösszeg,

- decentralizált keretösszeg.

Az NFA KA kiadási előirányzatának terhére külön keretösszeg formájában - tekintettel az egyes szakképző intézmények fenntartói változására - biztosításra kerül a szakképzésért és felnőttképzésért felelős miniszter által fenntartott szakképző intézmények fejlesztésére, valamint tárgyi feltételeinek fejlesztésére szolgáló forrás. Az előirányzat terhére külön keretösszeg áll rendelkezésre az adott szakképesítésért felelős miniszter által fenntartott szakképző intézmények fejlesztésére, valamint a szakképzési törvény szerinti állami fenntartású intézmények tevékenységének normatív támogatására is.

A 9. §-hoz

A törvény a rugalmasabb tervezhetőség érdekében megszünteti a decentralizált és központi keret kötelező megosztási arányát. A keretek éves mértéke meghatározásának jogköre így a szakképzésért és felnőttképzésért felelős miniszter diszkrecionális joga lesz, aki egyben az NFA tervezéséért és felhasználásáért is felelős.

A 10. §-hoz

A szakképzési hozzájárulásra kötelezettek körének a Polgári Törvénykönyvről szóló 2013. évi V. törvénnyel való összhang megteremtését célozza.

A törvény a képzési támogatás esetében szűkíti a támogatottak körét, míg a tanműhely támogatás esetében a korábbi - EU-s jogszabályi hivatkozással a nagyvállalatokra korlátozott - kört az EU-s jogszabályi hivatkozás megszüntetésével a képzési támogatásban részesíthetők köréhez igazítja. (A tanműhely fejlesztési támogatás nem tartozik az Európai Unió Működéséről szóló Szerződés 107. cikk hatálya alá, mivel nem minősül gazdasági tevékenységnek és a vállalkozásnak nem származik belőle gazdasági előnye. A most megszüntetésre kerülő európai uniós jogszabályi hivatkozás csak a támogatottak körének meghatározását - a KKV támogatotti kör kizárását - szolgálta.)

A 11. §-hoz

A törvény pontosítja az NFA KA terhére biztosított tanulmányi ösztöndíjra vonatkozó rendelkezést. A támogatás a jövőben a Szabóky Adolf szakképzési ösztöndíj elnevezést kapja.

A 12. §-hoz

A törvény szűkíti a decentralizált keretből nyújtható támogatások célcsoportját. Ezzel összhangban a szakképzési hozzájárulásra kötelezettek a pályázat útján nyújtott támogatás helyett a gyakorlati képzéssel összefüggő beruházási költségeiket meghatározott mértékig elszámolhatják kötelezettségük éves bevallása, illetve teljesítése során. Az állami fenntartású intézmények támogatása is egyszerűsödik, a fejlesztési és működtetési forrás a fenntartó részére kerül átcsoportosításra. A decentralizált keretből így csak a nem állami fenntartású szakképző intézmények, valamint a felsőoktatási intézmények által gyakorlatigényes alapképzési szak keretében folytatott szakképesítést vagy szakképzettséget és végzettséget nyújtó képzés tárgyi feltételeinek a fejlesztéséhez lesz támogatás nyújtható.

A 13. §-hoz

Az alaprész központi kerete felhasználási céljait pontosítja.

A 14. §-hoz

A szakmapolitikai célok mentén pontosítja, illetve kiegészíti, hogy a központi keretből mely alanyi kör részére, mely tevékenységhez, feladatellátáshoz, milyen módon - pályázat, kérelem - nyújtható támogatás.

A 15. §-hoz

Az állami szakképzési és felnőttképzési szerv egyes feladataihoz kapcsolódó működési források biztosítására vonatkozó szabályokat aktualizál, valamint lehetőséget teremt a WorldSkills és EuroSkills versenyeken érmet szerző magyar versenyzők külön díjazására.

A 16. §-hoz

Jogtechnikai pontosítást tartalmaz.

A 17. §-hoz

A bevezetett intézkedésekkel összefüggésben a felhatalmazó rendelkezéseken pontosít.

A 18. §-hoz

Átmeneti rendelkezést tartalmaz.

A 19. §-hoz

Szövegcserés módosításokat tartalmaz.

A 20. §-hoz

Hatályon kívül helyező rendelkezéseket tartalmaz.

A 21. §-hoz

A módosítás szerint az állam a korábbi egy helyett kettő szakképesítés ingyenes megszerzését teszi lehetővé az iskolai rendszerű szakképzésben. Ennek célja, hogy az ingyenes második szakképesítés biztosításával azok számára is megteremtse a továbbtanulás lehetőségét, akik nem képesek vagy nem szeretnének magasabb szinten továbbtanulni, de szakmai karrierjük, pályafutásuk megerősítéséhez indokolt lehet egy további szakképesítés megszerzése.

A 22. §-hoz

Az Szt. értelmező rendelkezéseit módosítja a változó szabályokhoz igazodóan:

A 6. pont módosítása az 1. § változásával összhangban az ingyenesen megszerezhető második szakképesítés bevezetéséhez kapcsolódik.

A 10. és az 50. pontban foglaltak a gazdálkodó szervezeteknél folyó gyakorlati képzéssel összefüggő fogalmak pontosítását tartalmazzák.

A 24. pont az ingyenesen megszerezhető második szakképesítés bevezetéséhez kapcsolódóan a harmadik szakképesítés fogalmát rögzíti.

A 28. pontban az iskolai rendszeren kívüli képzésben szerepet játszó modulzáró vizsga fogalmának pontosítására kerül sor, miszerint a modulzáró vizsgát a továbbiakban az állami szakképzési és felnőttképzési szerv is megszervezheti.

A 40. pont módosulása a szakképzési intézményrendszer változásához, az új szakképző intézménytípusok (szakgimnázium, szakközépiskola) megjelenéséhez, valamint a szakgimnáziumi érettségi keretében megszerezhető szakképesítés bevezetéséhez kapcsolódik.

A 23. §-hoz

A lemorzsolódás csökkentését célzó új Szakképzési Hídprogramok bevezetéséhez és az új szakképző intézménytípusok (szakgimnázium, szakközépiskola) megjelenéséhez kapcsolódó változásokat tartalmaz.

A 24. §-hoz

A szakképzési feladatellátást biztosító intézményrendszer leírásának pontosítását, a köznevelésről szóló törvénnyel való összhangját segítő rendelkezéseket tartalmazza.

A 25. §-hoz

Az iskolai rendszerű szakképzést folytató állami és nem állami fenntartású intézmények közötti feladatellátásra vonatkozó keretszabályokat határoz meg. A további rendelkezések a szakképzésért és felnőttképzésért felelős miniszter fenntartása alá tartozó szakképző intézmények hatékonyabb, összehangoltabb működését alapozzák meg a szakképzési centrumok kialakításának alapelveivel. A módosuló szabályozás szorosabbá teszi az intézmények közötti kapcsolatot, gyorsabb, rugalmasabb reagálási lehetőséget biztosít a gazdasági igények változásaira.

A 26. §-hoz

Az új szakképzési intézménytípusok bevezetéséhez kapcsolódóan szükséges a szakképzési kerettantervre vonatkozó rendelkezések harmonizálása is.

A 27. §-hoz

Kibővíti a szakképesítéshez jutás lehetőségét, igazodva ahhoz, hogy az új szakgimnáziumokban az érettségi mellett szakképesítést is szerez a tanuló. Rögzítésre kerül továbbá, hogy a hosszabb képzési idejű, elsősorban az iskolai rendszerű képzésben oktatott szakképesítések komplex szakmai vizsgáját a kiskorú tanulók csak iskolai rendszerű szakképzés keretében tehetik le, amely a fiatalok számára az iskolai rendszerű képzés elsődlegességét hivatott erősíteni.

A 28. §-hoz

Az iskolarendszeren kívüli szakképzés színvonalának erősítését célozza a rendelkezés, amely elválasztja, függetleníti a képzést folytató intézménytől a komplex szakmai vizsgát megelőző mérési, ellenőrzési lépéseket, amennyiben a vizsgára jelentkező nem vesz részt szervezett képzésben.

A 29. §-hoz

Az egyik új szakképzési intézménytípusban, a szakgimnáziumban folyó oktatás, szakképzés általános köznevelési szabályoktól eltérő tartalmát, szabályait, tanulási útjait határozza meg.

A 30. §-hoz

A másik új szakképzési intézménytípusban, az új szakközépiskolában folyó oktatás, szakképzés általános köznevelési szabályoktól eltérő tartalmát, szabályait, tanulási útjait határozza meg, különös tekintettel az ezen iskolatípusban újként megjelenő, érettségire felkészítő képzési szakaszra.

A 31. §-hoz

A törvény a szakképzési felügyeleti körbe kerülő Szakképzési Hídprogram részletes szabályozását, tartalmát rögzíti. Meghatározásra kerül továbbá, hogy a tanulók milyen esetekben léphetnek be a Szakképzési Hídprogramba, valamint rögzítésre kerülnek a Hídprogram kerettanterveinek jóváhagyási és a Hídprogramokat oktató intézmények kiválasztási szabályai. A programban részt vevő tanulók ösztöndíjat, az őket tanító pedagógusok pedig pótlékot kapnak.

A 32. §-hoz

A törvény előírja az állam által fenntartott szakképző iskolák esetén a gyakorlati oktatásvezető kötelező foglalkoztatását a színvonalas, összehangolt gyakorlati képzés, valamint a gyakorlati képzést szervező vállalatokkal történő szorosabb kapcsolattartás érdekében.

Ezen túlmenően az új szakképzési intézménytípusok bevezetéséhez, továbbá az új Szakképzési Hídprogramhoz kapcsolódó technikai módosítást tartalmaz.

A 33. §-hoz

A törvény az új szakképző iskolatípusok (szakközépiskola, szakgimnázium, szakiskola) bevezetéséhez kapcsolódó technikai módosításokat tartalmaz, továbbá pontosításra kerültek a gazdálkodó szervezetnél tanulószerződéssel gyakorlati képzésben részt vevő tanuló munkavállalókkal megegyező jogai. Az iskolai rendszerű szakképzésben részt vevő tanuló szakmai gyakorlata pótlási lehetőségét szabályozó rendelkezés kiegészítésre kerül az igazolatlan mulasztás pótlási lehetőségének szabályával.

A 34. §-hoz

A törvény az új szakképző iskolatípusok (szakközépiskola, szakiskola) bevezetéséhez kapcsolódó technikai módosításokat tartalmaz a szintvizsga körében.

A 35. §-hoz

A törvény a második szakképesítés ingyenes megszerzéséhez kapcsolódó módosításokat tartalmazza, amely alapján kiterjesztésre kerülnek a finanszírozott tanévek, ingyenes lesz a második komplex szakmai vizsga. Előírásra kerül továbbá, hogy a második szakképesítés megszerzése nem történhet párhuzamosan az első szakképesítéssel.

A 36. §-hoz

A törvény a szakképzésben oktató szakemberekkel kapcsolatos külön szabályozást módosítja a szakképző intézmények oktatói ellátottságának elősegítése érdekében, továbbá módosítja, kiterjeszti a szakképzésben oktatók pedagógus életpálya előmeneteli rendszerbe történő belépésének lehetőségeit.

A 37. §-hoz

A törvény a szakképzésben szakmai elméletet oktató szakemberekkel kapcsolatos képesítési követelményeket rögzíti.

A 38. §-hoz

A törvény a gazdálkodó szervezeteknél folyó gyakorlati képzésben gyakorlati oktatóként foglalkoztatottak számára kötelezően előírt mestervizsga letételi követelmény kizárólagosságát szünteti meg és alternatív képesítési feltételeket határoz meg e gyakorlati oktatók számára.

A 39. §-hoz

A törvény az egységes és színvonalas, elsősorban az állami szakképző iskolák bázisára épülő felnőttoktatási rendszer kialakítását biztosítja.

A 40. §-hoz

A törvény a felnőttoktatás rendszerének bővülését, rugalmasabb működését és a duális jellegű gyakorlati képzés kiterjesztését teszi lehetővé az által, hogy a tanulószerződés kötésének lehetőségét biztosítja a felnőttoktatásban.

A 41. §-hoz

A törvény a felnőttoktatás rendszerének átlátható és harmonikus működését, az állami felelősségvállalás megfelelő súlyának érvényesülését biztosítja. Kimondja a szabály, hogy annyi tanulót képezhet felnőttoktatás keretében a nem állami fenntartású szakképzési intézmény, amennyi tanulót nappali képzés keretében oktat. Biztosítja, hogy a nem állami szakképző intézmények állami felkérés esetén az általános szabályozástól eltérő mértékben vehessenek részt a felnőttoktatásban.

Az állam által támogatott második szakképesítés megszerzése kizárólag felnőttoktatás keretében történhet, amely segíti a munkaerő-piacra lépést és a munka melletti tanulás kiszélesedését.

A 42. §-hoz

Az iskolai rendszerű szakképzés gyakorlati képzésével összefüggő pontosítást tartalmaz.

A 43. §-hoz

A gyakorlati képzés dokumentálása alapjául szolgáló foglalkozási napló tartalmának tanulói jelenlétet érintő kiegészítését tartalmazza.

A 44. §-hoz

A második szakképesítés megszerzésére felkészítő képzésben részt vevő tanulók számára teszi lehetővé tanulószerződés megkötését az oktatás munkarendjétől függetlenül.

A 45. §-hoz

A tanulószerződés kötésére jogosultak körét pontosítja, továbbá előírja, hogy a nyilvántartást vezető gazdasági kamara köteles igazolást kiadni a nyilvántartásba vételről a nyilvántartásba felvett gyakorlati képzést szervezőnek.

A 46. §-hoz

A gyakorlati képzés folytatására jogosult szervezetek közhiteles hatósági nyilvántartásának adattartalmát pontosítja, hogy pontosan beazonosíthatók, összekapcsolhatók legyenek a gyakorlati képzések (tanműhelyek) helyszínei, az ott oktatott szakképesítések, valamint a képzésbe bevont teljesítési megbízottak.

A 47. §-hoz

A gyakorlati képzés folytatására jogosult szervezetek közhiteles hatósági nyilvántartásba vételi eljárásának pontosítását tartalmazza, továbbá kimondja, hogy az erre irányuló eljárás illetékmentes.

A 48. §-hoz

A kamarai garancia rendszerében alkalmazott igazolás kiadására vonatkozó szabályozást tartalmaz. A kiadott igazolás alapján vehet részt a tanuló iskolai tanműhelyben folyó képzésben.

A 49. §-hoz

A tanulószerződés kötelező tartalmi elemeinek pontosítását, továbbá ezen elemeknek a tanulói pénzbeli juttatással, az egyéb juttatásokkal, azok mértékével, valamint a teljesítési megbízottal összefüggő kiegészítését tartalmazza.

Az 50. §-hoz

A tanulószerződés megszűnésével kapcsolatos technikai módosítást tartalmaz, figyelemmel az első két szakképesítés ingyenes megszerzését biztosító lehetőségekre is.

Az 51. §-hoz

Az együttműködési megállapodás feltételeivel összefüggő pontosító rendelkezéseket tartalmaz egyértelműsítve, ha a szakképző iskola a gyakorlati képzés szervezője, akkor együttműködési megállapodás csak a szorgalmi időszakon kívüli összefüggő szakmai gyakorlatra köthető, továbbá azon esetekben, amikor tanulószerződés nem köthető.

Az 52. §-hoz

Az együttműködési megállapodás tartalmi elemeit pontosítja, és kiegészíti azokat a gyakorlati képzési költségek viselésének módját, valamint az együttműködési megállapodást kötő szakképző iskola által folytatott, az együttműködési megállapodásban érintett tanulók képzésére vonatkozó információkat rögzítő rendelkezésekkel.

Az 53. §-hoz

A gazdasági kamara gyakorlati képzést ellenőrző feladatköréhez kapcsolódó rendelkezések pontosítását tartalmazza, miszerint ha egy gazdálkodó szervezetnél több iskolából vannak tanulószerződéses tanulók, akkor az ellenőrzésben elegendő az egyik érintett iskola képviselőjének részt vennie.

Az 54. §-hoz

Az együttműködési megállapodás keretében megszervezett összefüggő szakmai gyakorlathoz kapcsolódó pénzbeli juttatás rendelkezéseit pontosítja, miszerint a pénzbeli juttatás a szorgalmi időszakon kívüli összefüggő szakmai gyakorlat idejére fizetendő. Rögzítésre kerül továbbá, hogy a megfelelő tanulmányi eredményű tanulószerződéses tanuló számára az előző félévre megállapított tanulói pénzbeli juttatáshoz képest kell emelni a juttatást.

A felnőttoktatásban a nappali rendszerű iskolai oktatástól eltérő képzési időtartamban is megvalósulhatnak a képzések, amely a gyakorlati képzési idő arányos változását is maga után vonja. Ennek megfelelően indokolt a felnőttoktatásban részt vevő tanulók tanulószerződés alapján kifizetett pénzbeli juttatásának képzési időhöz igazított differenciálása.

Az 55. §-hoz

A tanulói pénzbeli juttatás kifizetésének határidejét pontosítja. A határidő gyakorlatilag nem változik, mivel a korábbi szabályozás a munka törvénykönyvéről szóló törvényt hivatkozta meg, amelynek a bér kifizetésére vonatkozó rendelkezései szintén a tárgyhót követő hónap 10. napját jelölik meg kifizetési határidőként.

Az 56. §-hoz

Az együttműködési megállapodás alapján fizetendő pénzbeli juttatás hiányzás esetén történő csökkentésének szabályozását pontosítja, korlátozva a csökkentés lehetőségét az igazolatlan hiányzásra.

Az 57. §-hoz

Az új szakképző iskolatípusok (szakközépiskola, szakgimnázium) bevezetéséhez kapcsolódó technikai módosításokat tartalmaz a szakképzésért és felnőttképzésért felelős miniszter szakképzési kerettanterv kiadásával összefüggő feladatkörében.

Az 58. §-hoz

A Nemzeti Szakképzési és Felnőttképzési Tanács összetételét módosítja a többszörös államigazgatási véleményezés elkerülése, továbbá az érintett szakmai társadalmi és érdekképviseleti szervezetek megfelelő képviselete, valamint a szakképző intézmények súlyarányához igazodó intézményfenntartói képviselet kialakítása érdekében.

Az 59. §-hoz

Az albizottságok létrehozásának lehetőségét biztosítja a Nemzeti Képesítési Bizottság részére, hogy a bizottsági véleményező és javaslattevő szakmai feladatokat hatékonyabban és több érintett bevonásával láthassa el.

A 60. §-hoz

A megyei fejlesztési és képzési bizottságok javaslattételének gazdasági megalapozottságát hivatott erősíteni azzal, hogy a javaslatok kialakítása során a fenntartói javaslatok prioritása csökken.

A 61. §-hoz

A törvény két fővel csökkenti a megyei fejlesztési és képesítési bizottságok tagjainak számát, hogy a gazdasági szereplők által megfogalmazott munkaerő-piaci és gazdasági igények markánsabban jelenhessenek meg a javaslattételi folyamatokban.

A 62. §-hoz

A szakképző intézmények Nemzetgazdasági Minisztérium általi átvételéhez kapcsolódó technikai módosítást tartalmaz, miszerint az állami intézményfenntartó központ helyett az állami szakképzési és felnőttképzési szerv tesz javaslatot a keretszámok fenntartónkénti elosztására.

A 63. §-hoz

A szakképzési pályakövetési rendszer működtetését segítő, az adatgyűjtési kör bővítését szolgáló rendelkezést tartalmaz.

A 64. §-hoz

A szakképzést folytató intézményekben nyilvántartott és kezelt adatok körét bővíti a kamarai garancia rendszerének működtetését szolgáló, a tanulószerződések megkötését segítő tanulói adatokkal.

A 65. §-hoz

A meglévő rendelkezést egészíti ki a nyilvántartásba vétel részletes feltételeinek szabályozási körbe történő beemelésével.

A Kormány számára adott felhatalmazások körét pontosítja, egészíti ki a szakképesítések és szakközépiskolai ágazatok keretszámaira is történő hivatkozással annak érdekében, hogy az Szt. 84. § (5) bekezdésében meghatározott, keretszámokat is tartalmazó kormánydöntés zavartalanul és teljes körűen kiadásra kerülhessen a jogszabályokban.

Felhatalmazó rendelkezést tartalmaz a Szakképzési Hídprogramban részt vevő tanulók ösztöndíj rendszerére és a Szakképzési Hídprogramban tanító pedagógusok pótlékára vonatkozó szabályok, továbbá a felsőfokú végzettséggel nem rendelkező, szakképző iskolában dolgozó gyakorlati oktatók besorolási és előmeneteli szabályainak meghatározására.

A 66. §-hoz

A szakképzésért és felnőttképzésért felelős miniszter szakképzési kerettanterv kiadásával kapcsolatos rendeletalkotási jogkörét az új szakképző iskolatípusok (szakközépiskola, szakgimnázium) bevezetésével összefüggésben technikai jelleggel módosítja.

A szakképzésért és felnőttképzésért felelős miniszter rendeletalkotási jogkörét bővíti továbbá annak érdekében, hogy a Vendéglátóipar ágazatba tartozó szakképesítések gazdálkodó szervezeteknél folyó gyakorlati képzésében gyakorlati oktatóként foglalkoztatottak képesítési feltételeinek az Szt. 31. §-ában foglalt előírásaiban megjelölt vendéglátóipari egység megfelelően beazonosítható legyen.

A Szakképzési Hídprogramok miniszteri rendelettel történő kiadásához kapcsolódó felhatalmazást tartalmaz.

A 67. §-hoz

A törvény előírja, hogy az új szakképzési intézményformák bevezetésével a 2016/17-es tanévtől a korábbi szakiskolai, szakközépiskolai képzések már nem indíthatóak. Ezek a rendszerben kizárólag kifutó képzésekként lesznek jelen.

További rendelkezések rögzítik a még működő térségi integrált szakképző központok (TISZK) fenntartásával összefüggő átmeneti szabályok pontosítását, továbbá az állami szakképzési és felnőttképzési szerv szerepét.

Technikai jellegű módosítása történik ezen túlmenően az egyes agrárágazati képzésekre vonatkozó átmeneti rendelkezéseknek, továbbá szintén átmeneti szabályként kerül rögzítésre, hogy a szakgimnáziumi képzés bevezetését megelőző néhány évben a kötelező szakmai érettségi vizsgatárgyból letett érettségi vizsga emelt szintű érettségi vizsgának minősül.

A 68. §-hoz

A törvény bizonyos feltételek teljesülése esetén bevonja az állami szakképzési és felnőttképzési szervet, mint új intézményfenntartót a korábban megkezdett és lefolytatott európai uniós projektek tekintetében a projekt fenntartási kötelezettség körébe, kimondva azt is, hogy az érintett szervek kötelesek együttműködni feladataik ellátása során.

Átmeneti szabályként kerülnek rögzítésre továbbá a hatályos törvényi rendelkezések szerinti szakmai érettségi végzettség, valamint szakiskolai végzettség kifutó képzések keretében történő megszerzésének keretei.

A 69. §-hoz

A törvény a térségi integrált szakképző központok által ellátott feladatok szakképzési centrumoknak történő átadását, továbbá az ehhez kapcsolódó, feladatellátást biztosító vagyonátadás (ingó- és ingatlanvagyon kezelői jogok) megállapodás alapján történő átadásának szabályait rögzíti, továbbá a szakképzési centrumok megalakulásával összefüggő rendelkezéseket tartalmaz.

A 70. §-hoz

A törvény a gazdálkodó szervezeteknél folyó gyakorlati képzésében gyakorlati oktatóként foglalkoztatottak képesítési feltételeihez kapcsolódó átmeneti szabályt határoz meg, amely révén lehetővé válik, hogy a 2016. szeptember 1-jét követően a gyakorlati oktató esetén teljesítettnek minősüljön az előírt mestervizsga feltétel akkor is, ha eddig az időpontig a mesterképzést megkezdte, és mindezt 2015. augusztus 31-éig írásban vállalja.

A 71. §-hoz

Szövegcserés módosító rendelkezéseket tartalmaz az Szt. módosításával együtt járó terminológiai változások miatt.

A 72. §-hoz

A módosuló szabályozási környezet, valamint az új szakképző iskolatípusok (szakközépiskola) megváltozott képzési struktúrája okán szükségtelenné vált előírások hatályon kívül helyező rendelkezéseit tartalmazza.

A 73. §-hoz

A törvény érintett szakasza egyrészt az Fktv. személyi hatályának kibővítésére irányul, másrészt pontosítja annak tárgyi hatályát, illetve azokat a képzési tevékenységeket, melyek nem tartoznak az Fktv. hatálya alá. A törvény személyi hatályának kibővítése igazodik a törvényalkotó azon céljához, mely szerint az OKJ-s képzések vonatkozásában a szabályozást szigorítani szükséges annak érdekében, hogy a képzést folytató intézmények jogkövetkezmény nélkül ne hirdethessenek, ajánlhassanak, illetve végezhessenek olyan képzéseket, melyek az OKJ-s képzésekhez hasonlóak. A szabályozás továbbá a nyelvi képzések esetén is igazodik ahhoz az általános jogalkotói célhoz, hogy az Fktv. - az államilag elismert OKJ-s képzések kivételével - kizárólag a támogatott, a munkaerőpiac igényeinek kielégítését megvalósító képzésekre terjedjen ki. Az Fktv. hatálya alá nem tartozó képzések köre - a szabályozásért felelős szakterület kezdeményezése alapján - kibővül a szociális ágazat képzéseivel, valamint e körben a törvény pontosítja a rendvédelmi ágazat felelősségi körébe tartozó képzési fajtákat.

A törvényben foglaltak szerint az állami felnőttképzési intézmény jogszabályban meghatározott kötelező állami feladatai ellátásának keretében szervezett képzései a jövőben kizárólag abban az esetben nem tartoznak az Fktv. hatálya alá, ha azokat saját szervezeti rendszerének keretén belül végzi. A szabályozás célja e képzések változatlan színvonalon történő megvalósításának biztosítása.

Nem terjed ki az Fktv. hatálya az igazságügyi szolgálatok jogakadémiája működtetéséért felelős szerv által az igazságügyi szolgálatok, valamint az igazságszolgáltatásban közreműködő más személyek részére szervezett jogi tárgyú és az igazságszolgáltatási tevékenységhez közvetlenül kapcsolódó nem jogi tárgyú szakmai képzésekre sem. E képzések kivételek közötti nevesítését meghatározott célcsoportjuk és ebből fakadóan szervezésük szabályozásának Fktv.től való eltérései indokolják.

A 74. §-hoz

A törvény - a jogalkalmazók jelzései alapján - az Fktv. értelmező rendelkezéseinek kiegészítésére, illetve módosítására irányul, mely elsősorban a nyelvi képzésekkel kapcsolatos fogalomrendszert érinti.

A 75. §-hoz

A törvényben foglalt rendelkezés annak szabályozására irányul, hogy a felnőttképzési tevékenységet ténylegesen az arra engedéllyel és - a képzés támogatása esetén - a képzés megvalósítására megállapodással rendelkező intézmény folytathassa.

A 76. §-hoz

A felnőttképzési tevékenység folytatásához szükséges feltételek kiegészítésére, bővítésére irányul. A szabályozás célja annak biztosítása, hogy - az egyéb jogszabályokban foglaltakkal összhangban - kizárólag olyan intézmény kapjon engedélyt a felnőttképzési tevékenység folytatására, melynek létesítő okiratában foglalt tevékenységi körei között az oktatás vagy képzés szerepel.

A 77. §-hoz

Az Fktv. vonatkozó szakasza a modulzáró vizsga intézmény által történő megszervezését abban az esetben írja elő, ha a jelentkező kizárólag az intézményben vett részt az érintett szakképesítés megszerzésére irányuló képzésben. A modulzáró vizsgát minden egyéb esetben a hatóság vagy a szakképesítésért felelős miniszter által jogszabályban kijelölt intézmény szervezi meg. A szabályozás célja, hogy a modulzáró vizsga szervezése - ha azt képzés nem előzte meg - független legyen a képző intézményektől.

A 78. §-hoz

Az érintett rendelkezés - a jogalkalmazók jelzései alapján - kiegészíti, illetve módosítja a felnőttképzési tevékenység folytatásának feltételeként előírt képzési program tartalmát. A képzés céljának és célcsoportjának képzési programban történő feltüntetése egyértelmű tájékoztatást biztosít a felhasználók számára a képzés céljáról és célcsoportjáról. A szabályozás a nyelvi képzés új törvényi fogalomrendszerének megfelelően tartalmazza a nyelvi képzés típusának és formájának megjelölését, valamint pontosítja a gyakorlati képzés óraszámának megjelölésére vonatkozó rendelkezést.

A 79. §-hoz

A törvény vonatkozó rendelkezése - OKJ-s képzés esetén - pontosítja, kiegészíti a felnőttképzési szerződés tartalmi elemeit a szakképesítés OKJ számával.

A 80. §-hoz

A rendelkezések a felnőttképzést folytató intézmények adatszolgáltatási kötelezettségére vonatkozó szabályozást érintik. A szabályozás - az OKJ-s képzések ellenőrizhetőségének biztosítása érdekében - kiegészül az intézményeknek a modulzáró vizsgákra vonatkozó adatszolgáltatási kötelezettségével. A törvény Fktv.-t kiegészítő további rendelkezése elektronikus hozzáférést biztosít a támogató részére a támogatott képzés adataihoz annak érdekében, hogy a felnőttképzést folytató intézmények kettős adatszolgáltatási kötelezettsége elkerülhetővé váljon.

A felnőttképzést folytató intézményeknek az indítani tervezett képzéseikről szóló önkéntes adatszolgáltatása törvényi lehetőségének biztosítása a képzések iránt érdeklődők jobb tájékoztatását szolgálja.

A 81. §-hoz

A rendelkezések összefüggnek az OKJ-s képzésekkel kapcsolatos szabályozás szigorításának jogalkotói céljával. E cél megvalósulása érdekében a felnőttképzést folytató intézményeknek hirdetéseikben és tájékoztatóikban az engedélyezett képzéseiket elkülönítve kell megjeleníteniük, az iskolarendszeren kívüli képzéseket folytató intézmények ugyanakkor - amennyiben OKJ-s képzésre engedéllyel nem rendelkeznek - az OKJ-s képzésre, illetve az érintett szakképesítés megszerzésének lehetőségére semmiféle utalást nem tehetnek.

A 82. §-hoz

A vonatkozó fejezet címét pontosítja, mivel a fejezetben foglalt rendelkezések nem csupán a felnőttképzést folytató intézményekre, hanem - bizonyos rendelkezések tekintetében - minden iskolarendszeren kívüli képzési tevékenységet folytató intézményre tartalmaznak szabályozást.

A 83. §-hoz

A rendelkezések szigorítják az ellenőrzési és a hozzá kapcsolódó szankciórendszert. A szabályozás egyrészt kötelezővé teszi a szakértői bizottság ellenőrzési eljárásba történő bevonását, másrészt az OKJ-s képzésekhez kapcsolódó rendelkezések megsértésével összefüggésben a bírság általános mértékéhez képest magasabb bírságösszegeket állapít meg. A módosuló rendelkezések szerint a hatóságnak - a kiszabható pénzbírság mértékét tekintve - szélesebb mérlegelési lehetősége van az engedéllyel rendelkező, de a jogszabályokat megsértő intézményekkel szemben.

A 84. §-hoz

Az új rendelkezések európai uniós források kivételével a központi költségvetés terhére kiírt képzési pályázatok esetében kötelezővé teszik a pályázat kiírója számára, hogy a pályázati kiírás tervezetét - a felnőttképzési jogi szabályozással való összhang biztosítása érdekében - a hatóságnak előzetes véleményezésre megküldje. A pályázati kiírás érvénytelen, ha a pályázat kiírója a pályázati kiírás tervezetének határidőben történő megküldését elmulasztja. A rendelkezések Fktv.-be történő beiktatását az tette szükségessé, hogy az európai uniós források kivételével a központi költségvetés terhére kiírt képzési pályázatok sok esetben nem felelnek meg a jogszabályi előírásoknak. A hatóság ugyanakkor jellemzően csak utólag, a pályázatok megjelenését követően értesül a jogszabályoknak nem megfelelő kiírásokról, ezért indokolt a felnőttképzési szabályozás részévé tenni a képzésre irányuló pályázatok előzetes véleményezésére vonatkozó rendelkezéseket.

A 85. §-hoz

Felhatalmazást ad a Kormány számára az igazságügyi szolgálatok jogakadémiája működtetéséért felelős szerv kijelölésére.

A 86. §-hoz

A törvény átmeneti rendelkezéseinek célja, hogy a törvénymódosítás hatálybalépésének időpontjában folyamatban levő képzések esetében, illetőleg a felnőttképzést folytató intézmények működése során az új szabályozás ne okozzon fennakadást. E főszabály alól kivételt képez a belső képzéseket érintő módosító rendelkezés, mely - a belső képzés fogalmának korrekciójával - kibővítette e képzések támogatásának lehetőségét, így a kedvezőbb szabályozás nem indokolja átmeneti rendelkezés beiktatását e képzési területen. További kivételt képez az intézmények hirdetésre és tájékoztatásra irányuló tevékenységére vonatkozó szabályozás. Ez utóbbi esetben a folyamatban levő képzések esetében történő alkalmazást a további visszaélések megakadályozása indokolja.

A 87-88. §-hoz

A törvény e rendelkezései egyrészt az Fktv. hatálybalépését követő jogszabályi változásokból eredő - az új Ptk. szabályozásából adódó - pontosításokat tartalmaznak, másrészt a törvény tartalmi változtatásaihoz igazodó korrekciók elvégzésére irányulnak.

A törvény 87. § (1) bekezdés j) pontja - fentiektől eltérően - érdemi változtatást jelent, mivel a Felnőttképzési Szakértői Bizottság tagjai megbízatásának időtartamát a miniszter diszkrecionális jogkörébe utalja.

A 89. §-hoz

A társadalombiztosítási nyugellátásról szóló törvény a nyugdíjbiztosítási igazgatási szerv nyilvántartásában a foglalkozásról, munkahelyről, munkakörről és tevékenységről szereplő adatoknak az állami szakképzési és felnőttképzési szerv részére történő megküldésére vonatkozó szabállyal egészül ki, amely révén a pályakövetés az elmúlt, megközelítőleg két évtizedre vonatkozóan is megvalósulhat.

A 90. §-hoz

A törvény az adózás rendjéről szóló törvényben (Art.) foglalt munkáltatók és kifizetők által bejelentendő adatok körét bővíti, valamint a NAV-nak a pályakövetési rendszer működtetéséért felelős szerv felé történő adatszolgáltatást határoz meg a pályakövetési rendszer működéséhez szükséges adatok biztosítása érdekében.

A munkáltatók adat-bejelentési kötelezettsége az adózás rendjéről szóló 2003. évi XCII. törvényben kismértékben bővül a végzettségre, szakképzettségre vonatkozó adatokkal.

A 91. §-hoz

A kereskedelemről szóló 2005. évi CLXIV. törvény (a továbbiakban: Kertv.) utazásszervezői és utazásközvetítői tevékenységre vonatkozó szabályaihoz kapcsolódóan tartalmaz módosításokat.

Ezen túlmenően hatályon kívül helyezésre kerül a Kertv. módosításával összefüggésben az utazásszervezői szakmai minősítő vizsgáról szóló 3/1992. (I. 13.) IKM rendelet és a Regionális Idegenforgalmi Bizottságok, valamint a Regionális Idegenforgalmi Bizottságok munkaszervezeteinek feladatairól szóló 28/1998. (V. 13.) IKIM rendelet.

A 92. §-hoz

A törvény rögzíti, hogy nem lép hatályba 2015. július 1-jén a Magyarország 2015. évi központi költségvetésének megalapozásáról szóló 2014. évi XCIX. törvény 365. és 366. §-a.

-----STARTING---POINT---VEGE---

A 93. §-hoz

A törvény hatálybalépéséhez szükséges rendelkezéseket állapítja meg. A hatálybalépés időpontjának differenciált megállapítása biztosítja, hogy a törvény elfogadása és hatálybalépése közötti időszakban a jogalkalmazók számára is kellő idő maradjon a megváltozott szabályozásra történő felkészülésre.

A 94. §-hoz

Jogharmonizációs záradékot tartalmaz.