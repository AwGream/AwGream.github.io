1995. évi CVI. törvény indokolása

a társasági adóról szóló 1991. évi LXXXVI. törvény módosításáról

-----STARTING---POINT---ALTALANOS--- 

A társasági adótörvény 1996. évi módosításában meghatározó a nemzetközi és a belföldi jogszabályokkal való harmonizáció. Ezt szolgálja a kapcsolt vállalkozások közötti szerződéseknél az adózás szempontjából elismert szokásos piaci ár megfogalmazása, a nemzetközi egyezmények és az adótörvény rendelkezéseinek viszonyát rendező előírások. A belföldi jogharmonizációra való törekvés a devizáról, a személyi jövedelemadóról, a csődeljárásról, a felszámolási eljárásról és a végelszámolásról, a rádiózásról és a televíziózásról szóló törvények már elfogadott, vagy tervezett előírásaival történő összehangolásban nyilvánul meg.

A módosításoknak egy másik köre beruházás és export ösztönzési, illetve környezetvédelmi célokat szolgál, segítve egyidejűleg a magas munkanélküliségű települések fejlődését is. E cél érdekében a jelentős beruházást megvalósító, exportot növelő vállalkozások számára 5 évre 50 százalékos, a magas munkanélküliségű településeken beruházást megvalósítók számára az export növelése vagy a szálláshely szolgáltatás bővítése esetén 5 évre 100 százalékos adókedvezményt fogalmaz meg a Javaslat, ezen túl a 6 százalékos mértékű gépberuházási adókedvezményt a Javaslat kiterjeszti a vállalkozási övezetben megvalósított gép- és épületberuházásra, gyorsított amortizáció elszámolást fogalmaz meg a gépekre, valamint - a személygépkocsit kivéve - valamennyi, a vállalkozási övezetben üzembe helyezett beruházásra, végül a környezetvédelemről szóló törvényben előírt céltartalékképzést adómentesen lehetővé teszi.

A Javaslat az adóalap szélesítésének és az adóbeszedés hatékonyságának a jegyében szigorítja és pontosítja az adóalapnál elismert költségek körét. Nem ismeri el például a vállalkozás érdekében felmerült költségnek a gazdaságilag irracionális szerződéseken alapuló költséget anélkül, hogy a szerződés valódiságát megkérdőjelezné, a térítés nélkül átadott eszközöknél a vissza nem igényelhető forgalmi adót, a hitelezési veszteségként elszámolt ráfordítások közül a törvényben behajthatatlan követelésként tételesen fel nem sorolt követelés leírását.

Végül a Javaslat a gyakorlati tapasztalatokat figyelembe véve pontosító, kiegészítő rendelkezéseket fogalmaz meg. Ilyen módosítás jelenik meg például a kiegészítő adó alapját érintően, a könyveiket konvertibilis devizában vezetők adóbevallására vonatkozóan, egyes amortizációs szabályok újrafogalmazásánál.

-----STARTING---POINT---RESZLETES---

Az 1. §-hoz

A számviteli törvény és más jogszabályok (csődtörvény stb.) december 31-ére nem minden esetben írnak elő beszámoló-készítési kötelezettséget. A beszámoló a jelenlegi előírások szerint adott esetben több évet is átfoghat - ha pl. az átalakulást másfél év múlva jegyzi be a Cégbíróság -, de a szervezeti változás cégbírósági meghiúsulása is bekövetkezhet több évvel a megalakulás után.

A törvénymódosítás ezekben az esetekben - a beszámoló-készítési kötelezettségtől függetlenül - előírja a naptári évek végével az adókötelezettséget. Rendelkezik arról is, hogy a bejegyzés, a bejegyzés elmaradás, a végelszámolás befejezése időpontjában utólag elkészített éves beszámoló szerinti adózás előtti eredmény ismeretében újból meg kell határozni a társasági adót és ha eltérés adódik, azt rendezni kell.

Eltérés adódhat különösen akkor, ha az átalakulni szándékozó társaság bejegyzési kérelmét elutasítja a cégbíróság, s emiatt az eredeti állapot szerint kell folytatnia a tevékenységet, s például a vagyonfelértékelést semmisnek kell tekinteni. Ez megváltoztatja (utólag) az adóalapot, kisebb lesz az elszámolható amortizáció, és nem kell adóalapot növelni vagyonfelértékelés címen.

A valódiság és a reális adózás azt igényli, hogy ha a bejegyzés vagy a végelszámolás több évet érint, a "bejegyzéskor" az érintett évekre utólag (például az átalakulást megelőző naptól az adott év december 31-éig, a következő naptári évre, vagy ha a bejegyzés december 31-e előtt megtörténik, akkor a bejegyzés napjáig) külön-külön készüljön éves beszámoló. Ennek érvényesüléséhez azonban módosítani kell a gazdasági társaságokról és a csődeljárásról szóló törvényeket, amelyre a záró rendelkezések között található javaslat.

A 2. §-hoz

A "külföldi személy" fogalma a 6. sz. mellékletből átkerült a törvény értelmező rendelkezései közé, mivel a törvény új adóalap-korrekciót tartalmaz a külföldi személy által nyújtott egyes szolgáltatásokra. Ugyanakkor a külföldi szervezetre is értelmezni kell e fogalmat, ezért jelenik meg a (3) bekezdésben - a külföldi szervezetre vonatkozó rendelkezések felsorolásában - a 3. § 25. pont.

A rádiózásról és televíziózásról szóló törvény szerint a nemzeti közműsorszolgáltatók mentesek a társasági adó alól (a Magyar Rádió, a Magyar Televízió és a Duna Televízió). Ennek megfelelően a jogharmonizáció érdekében a társasági adótörvényben is indokolt előírni, hogy e szervezetekre nem terjed ki a törvény alanyi hatálya. Ezt támasztja alá továbbá az is, hogy mind a három szervezet olyan fontos közfeladatot lát el, mely tevékenységek társasági adóval terhelése magának a közfeladatnak az ellátását is megnehezítené.

A büntetés-végrehajtási vállalatokra, illetve jogutódjaikra kezdettől fogva nem terjedt ki a társasági adótörvény hatálya. A fogvatartottak foglalkoztatására létrejött társaságok esetében ettől hátrányosabb helyzetet nem indokolt teremteni. Ezért terjeszti ki rájuk a Javaslat a törvény hatálya alóli kivételt.

A Közlekedési, Hírközlési és Vízügyi Tartalékgazdálkodási Közhasznú Társaság kivétele az adóalanyi körből azért indokolt, mert e szervezet - hasonlóan az 1995. január 1-én ide sorolt Tartalék Gazdálkodási Közhasznú Társasághoz - 1996. január 1-jével, mint költségvetési intézmény megszűnik és a jövőben közhasznú társaságként gazdaságbiztonsági tartalékolással összefüggő feladatokat lát el.

Az Állami Privatizációs és Vagyonkezelő Részvénytársaság társasági adómentességét a szervezet alapítására és működésére vonatkozó 1995. évi XXXIX. törvény deklarálja.

A 3. §-hoz

A jóléti intézmény költsége címen az adóalapnál elszámolható ráfordítások köre kiegészítésre került a foglalkozás-egészségügyi szolgálat nyújtásához biztosított létesítmény költségével, összhangban azzal a rendelkezéssel, amely szerint minden munkáltató köteles gondoskodni alkalmazottainak a foglalkoztatással összefüggő megelőző, gyógyító célú ellátásáról.

A kapcsolt vállalkozás fogalmának pontosítása az érintett kör kiterjesztését eredményezi. Ezután - az előírt mértékű részesedés, döntő irányítás esetén - fennáll a kapcsolt vállalkozás esete mindig, ha az egyik fél adóalany. A jelenlegi előírásoknál ez nem áll, pl. akkor, ha a leányvállalat nem adóalany, mert külföldi.

A KSH a jelenlegi Termékjegyzékek (ITJ, METJ, SZATJ) helyett 1996. január 1-től új - más szerkezetű - besorolási rendet léptet hatályba. Ez indokolja a termékjegyzékekre utalás évének pontos megfogalmazását, ami egyidejűleg 1996. évben is - más adótörvényekkel azonosan - a korábbi jegyzékek alkalmazását írja elő.

Pontosításra került az árbevétel fogalmát meghatározó 7/a) pont, a kiegészítés az egyszeres könyvvitelt vezetőkre vonatkozó speciális rendelkezést tartalmazza. Esetükben a költségként elszámolt eladott áru beszerzési értéke, alvállalkozói teljesítmény, és bérmunkadíj csökkenti az értékesítés nettó árbevételét.

A devizakódex életbelépésével megszűnik a jelenlegi vámszabadterületi társaságokra vonatkozó devizahatósági engedélyezési eljárás, illetve a vámszabadterülethez hasonló jogok engedélyezését lehetővé tevő 1988. évi XXIV. törvény 43. §-ában szereplő felhatalmazás. Jelenleg ez alapján történik az "off-shore" cégek engedélyezése. Tekintettel a visszaélések lehetőségeire, illetve a nemzetközi gyakorlatban (pl. Ciprus) is alkalmazott regisztratív "engedélyezési" eljárásra, indokolt továbbra is egy egyszerű nyilvántartásbavétellel és a feltételek meglétének ellenőrzésére irányuló eljárással a jelenlegi PM engedélyezést fenntartani. Ezt fogalmazza meg a törvényjavaslat 3. §-a, melyet a devizakódex hatálybalépésével egyidejűleg javasol hatályba léptetni.

A törvény 13. és 14. §-ában megfogalmazott beruházási adókedvezményhez és a gyorsított amortizáció elszámolásához ad definíciót a törvény 3. §-ának módosított 4. pontja és a 22. pont.

Az adóév megfogalmazását (23. pont) annak egyértelművé tétele indokolja, hogy abban az esetben, ha a számviteli beszámolót és az adómegállapítást "töredék" évre kell megállapítani, úgy ez a "töredék" év minősül adóévnek.

A tanácsadói szolgáltatás és a külföldi személy fogalmának meghatározását az indokolja, hogy a törvény új rendelkezést tartalmaz a külföldi személy által nyújtott egyes szolgáltatásokra vonatkozóan.

A 4. §-hoz

A 4. § (2) bekezdés l) pontja és a 4. § (3) bekezdés p) pontja módosításának elsődleges célja a számviteli törvényhez kapcsolódóan a pontosabb megfogalmazás. A módosítás nem jelent érdemi változást. A tárgyi eszközök és az immateriális javak értékesítésekor, apportálásakor, selejtezésekor a számviteli, illetve az adótörvény szerinti nyilvántartási értékekkel kell az adóalapot korrigálni. A módosítás lényege, hogy a selejtezéssel azonos módon kezeli a megsemmisülést és az eszköz hiányát is, továbbá a tárgyi eszközök között nyilvántartott beruházásokat külön is nevesíti a törvény.

A számviteli törvény előírásai szerint a mérlegkészítés időpontjáig ismertté vált bírságokat, büntetéseket ráfordításként el kell számolni, és az adóalapot ezzel az összeggel növelni kell. A törvénymódosítás arra az esetre ad - a gyakorlattal megegyező - rendelkezést, ha olyan bírság, büntetés felülvizsgálatára, módosítására vagy törlésére kerül sor, amelyet az adóalany korábban adóalap növelő tételként elszámolt. Ilyenkor a kétszeres adózás elkerülésére az elengedett kötelezettség adóalapot csökkent. (4. § (2) bekezdés m) pontja.)

A társasházak a közös tulajdonban lévő helyiségek, földterület hasznosításából származó bevétel után a személyi jövedelemadó törvény alapján teljesítik az adókötelezettséget akkor is, ha a társasháznak nem magánszemély tagjai is vannak. A kétszeres adózás elkerülése végett a 4. § (2) bekezdés új v) pontja lehetővé teszi a társasháztól kapott bevétel adóalapból való levonását.

A módosított e) pont tartalmazza az összes olyan költséget, amit az adózás nem ismer el vállalkozás érdekében felmerült költségként. E költség-felsorolásban új elemként az adó alapját képezi a jövőben az olyan szerződések alapján elszámolt költség, amely szerződésnek a piaci értékviszonyok alapján az adóelőnytől eltekintve nincs valós gazdasági tartalma; az immateriális javak értékcsökkenése, ha az nem a vállalkozás érdekében felmerülő költséghez kapcsolódik; a térítés nélküli eszközátadással összefüggő általános forgalmi adó ráfordításként elszámolt összege; az elszámolt ráfordításból a vállalkozás tagjának, alkalmazottjának, más magánszemélynek családi szükségletét szolgáló kiadás (pl. a munkában személyesen részt nem vevő tag nevére fizetett biztosítás díja).

Korlátozásra került a külföldiek által nyújtott szolgáltatások és az alvállalkozói díj adóalapnál történő elszámolhatósága. Az új rendelkezés célja, hogy a külföldi fél által nyújtott szolgáltatás, illetve alvállalkozói díj címén ne lehessen aránytalanul nagy mértékben csökkenteni, "eltüntetni" az adóalapot. A módosított e) pont a külföldi személy által nyújtott tanácsadói szolgáltatást - értelmező rendelkezés fogalmazza meg - 4 millió forintig, az alvállalkozói díjat az értékesítés nettó árbevétele 25 százalékáig terjedő mértékben engedi elszámolni, e fölött életbe lép az adóalapnövelő tétel.

Szintén az adóelkerülés kizárása érdekében, teljes egészében adóalapnövelő tétel az ún. adóparadicsomnak minősülő országban - a törvény a 10 százaléknál alacsonyabb adókulcsot alkalmazó országot tekinti annak, - létrehozott cég által számlázott szolgáltatás ellenértéke, a kamat, a jogdíj, az előadói, művészeti és sporttevékenységért, és a kiállításokért járó díj kivételével.

Egyértelműsíti ugyanakkor a törvény, hogy nem kell adóalapot növelni azokkal a térítés nélküli vagy kedvezményes juttatásokkal, amelyek a személyi jövedelemadó törvény előírása szerint természetbeni juttatásnak minősülnek. A személyi jövedelemadó törvény tervezett rendelkezése szerint ilyennek minősül 1996. évtől az értékpapír formájában történő juttatás is.

A Javaslat a bírságokkal, büntetésekkel azonos elszámolást ír elő többek között a társadalombiztosítási járulék késedelmes fizetése miatti késedelmi pótlékra és a járulék ellenőrzésekor felszámítandó rendbírságra. Az utóbbit csak megerősíti, mivel az mint bírság eddig is növelte az adólapot, a társadalombiztosítási járulékfizetés miatti késedelmi pótlék viszont az eddigiektől eltérően új adóalap korrekcióként lép be (4. § (3) bekezdés h) pontja), kivéve, ha önellenőrzéshez kapcsolódik.

A 4. § (3) bekezdés l) pontja szerinti adóalapnövelő korrekció eddig nem vonatkozott azokra a gazdálkodó szervezetekre, akik nem a szerencsejáték szervezéséről szóló törvény alapján alakultak meg, hanem már e törvény hatálybalépése előtt is szerencsejáték szervezéssel foglalkoztak. A 30. § (2) bekezdésére való hivatkozással e szervezetek is kötelesek 1996. évtől az adóalapnövelő korrekciót alkalmazni, ha költségük meghaladja a miniszteri rendeletekben meghatározott értéket.

A 4. § (3) bekezdés r) pontjának újrafogalmazott előírása a célszervezet megszűnése, vagy a célszervezeti minősítés megvonása esetére előírja az adómentesen képződött vagyonnövekményre az adókötelezettséget.

A 4. § (3) bekezdés új m) pontja a hitelezési veszteség elszámolt összegének adóalapba való beszámítását írja elő. E rendelkezéssel párhuzamosan az adóalap csökkentéséről rendelkezik a 4. § (2) bekezdés u) pontja. Az ott megfogalmazott behajthatatlan követelést az 5. § (13) bekezdése sorolja fel, amely felsorolás joghézagot pótol, egyértelműsíti a költségelszámolást. Ez nem jelent adóalap szűkítést, mivel eddig sem volt vitatott, hogy a behajthatatlan követelés hitelezési veszteség (amelyet eddig nem kellett az adóalaphoz hozzáadni), csak megfogalmazza a törvény - más törvény ilyen rendelkezése hiányában -, hogy mit ismer el behajthatatlan követelésnek.

A számviteli törvény 1995. évi módosítása - amely lehetővé teszi a vállalkozások számára, hogy beszámolójukat, adóbevallásukat forint helyett a társasági szerződésben meghatározott konvertibilis devizában, illetve e deviza helyett forintban vezessék - teszi szükségessé a 4. § kiegészítését azokkal a rendelkezésekkel, melyek meghatározzák, hogy az adózás előtti eredményt módosító - forintban megfogalmazott - tételeket milyen árfolyamon kell devizára átszámítani. Az új rendelkezések az áttérésre az adóév utolsó napján érvényes, a MNB által közzétett deviza-középárfolyam, általánosságban pedig az adóalany által választott pénzintézet által közzétett deviza vételi árfolyam alkalmazását írják elő.

Az 5. §-hoz

A környezetvédelemről szóló 1995. évi LIII. törvény 110. §-ának (7) bekezdése felhatalmazza a Kormányt, hogy a környezet védelme érdekében a későbbiekben szükséges kötelezettségre a vállalkozók számára céltartalék képzéséről rendelkezzen. Ennek a céltartaléknak és mindenkori növekményének az adómentes képzését teszi lehetővé a törvényjavaslat.

A vállalkozás érdekében felmerült költségeket a törvény 5. § (6) bekezdése határozza meg. A harmonizáció érdekében az itt eddig felsoroltakból törlésre került "a személygépkocsi átengedése személyes célra, a foglalkozás-egészségügyi szolgálat költsége", mert ezek a költségek természetbeni juttatások és külön kiemelésük szükségtelen. Új, nevesített költségként jelenik meg a tagdíj, a továbbképzés költsége és a reklám számlázott összegének költsége, valamint a társasház tagjánál a közös tulajdonban lévő épületek karbantartása és az egyébként a társasház üzemeltetése miatt a tulajdonost tulajdoni hányada arányában terhelő költség.

Pontosítást tartalmaz az 5. § (10) bekezdés, amely szerint a térítés nélküli eszközátadásra, szolgáltatásnyújtásra előírt adóalap korrekciót a természetbeni juttatásnak minősülő (azaz magánszemélynek nyújtott) térítés nélküli átadásra nem kell alkalmazni, mivel ilyenkor személyi jövedelemadó kötelezettsége keletkezik a vállalkozásnak. Nem kell alkalmazni a korrekciót az egyszeres könyvvitelt vezetők esetében, akiknél a térítés nélküli átadás egyébként sem jelenik meg a ráfordítások között.

A 6. §-hoz

A két rendelkezés kizárja a veszteség továbbvitelét abban az esetben, ha a vállalkozásnak árbevétele nincs, vagyis ha nem végzi azt a tevékenységet, amelynek a folytatására létesült. Ilyen esetben ugyanis nem a bevételszerző tevékenység érdekében merültek fel a költségek.

A 7. §-hoz

A nem független partnerek, kapcsolt vállalkozások közötti ügyletek (termékértékesítés, szolgáltatásnyújtás) során - különösen a nemzeti határokat átlépő multinacionális cégek esetében- a jövedelem kedvező adózása érdekében gyakran alkalmaznak a szokásos piaci ártól eltérő árat. A rendelkezés célja az, hogy ezzel a megoldással ne lehessen adót elkerülni. A társasági adótörvény a kapcsolt vállalkozások esetében eddig is tartalmazott rendelkezést a piaci ártól eltérő ellenértékekből eredő adóalap módosításra, de az alkalmazott megoldás (szakértő igénybevételével történő ármegállapítás) nincs összhangban a nemzetközi gyakorlattal. A Javaslat szerinti módszerekkel történő szokásos piaci ár meghatározás a nemzetközi gyakorlatban alkalmazott módszerekkel összhangban van.

A 8. §-hoz

A Javaslat e rendelkezései a kiegészítő adóra vonatkozó előírásokat pontosítják a végrehajtás jobbítása végett.

Az új rendelkezés a tőkeleszállítást vélelmezi minden olyan esetben, amikor 1995. évtől képződő jövedelemből valósult meg a jegyzett tőke emelése. Emellett folyamatos tőkeemelés, majd csökkentés esetén elismeri a törvény a kiegészítő adómentességet a jegyzett tőke csökkentésének arra a részére, amelyre a tőkeemeléstől számítva eltelt a három év. Rendelkezik arról is, hogy a kiegészítő adó alapjának csökkentésénél a kiegészítő adó vetítési alapját mérséklő kapott osztalékot is arányosan kell megosztani belföldi és külföldi tulajdonosok esetén.

Mentesíti a non-profit szervezetek végleges pénzeszköz átadásait a kiegészítő adó alól. A társasági adótörvény hatálya alá tartozó adóalanyoknak ugyanis - akár vállalkozók, akár a jogszabályi előírásoknak eleget tévő vállalkozási tevékenységet végző non-profit szervezetek - az általuk véglegesen átadott pénzeszköz után kiegészítő adó fizetési kötelezettségük keletkezik, kivéve ha azt - a törvényben meghatározott korlátok figyelembe vételével - közalapítványnak, belföldi székhelyű alapítványnak, közérdekű kötelezettségvállalás céljára, illetve MRP szervezetnek adják.

Felmerült viszont, hogy indokolt-e a non-profit szervezeteknél e végleges pénzeszköz átadás megadóztatása. A vizsgálatnak az a következtetése, hogy nem jelenthet adókikerülést, ha e szervezeteknél nem érvényesítjük a kiegészítő adót, mert ha a non-profit szervezet

- magánszemélynek ad támogatást, az után a magánszemély adózik,

- vállalkozásnak ad át pénzeszközt, akkor - kivéve, ha fejlesztési célra történik az átadás - a vállalkozónál bevétel (és nem tőketartalék) az átvett pénzeszköz, s felhasználása során őt terheli adókötelezettség,

- a fejlesztési célra kapott összeg pedig - megfelelő ellenőrzés mellett - csak fejlesztésre fordítható, tehát nem indokolt kiegészítő adóval terhelni.

Rendelkezik a Javaslat arról, hogy a kiegészítő adó mértékénél a kettős adóztatás elkerüléséről szóló egyezmények osztalékra vonatkozó cikkelyét alkalmazni kell. A záró rendelkezések ennek az előírásnak az alkalmazását az 1995. évi adó megállapításánál is előírják. Ez azt jelenti, hogy a külföldit megillető osztalékra 23 százalék helyett az egyezményben előírt, jellemzően 5-15 százalék mértékű adó érvényesítendő.

Végül előírja a Javaslat, hogy átalakulások során végrehajtott vagyonfelértékelési különbözetet - tekintettel arra, hogy az a 18 százalékos adó három év alatti megfizetése mellett közvetlenül a saját vagyont növeli - felhasználása esetén az elkülönített eredménytartalékkal azonosan kell kezelni. Ezzel a rendelkezéssel megszűnik az az adókikerülési lehetőség, amely a vagyonfelértékelésnek megfelelő vagyon kivonását 18 százalékos adó mellett teszi lehetővé.

A 9. §-hoz

A rendelkezés a közhasznú társaság és a célszervezet számára megfogalmazott adómentesség érvényesítését nem engedi meg, e szervezetek jogutód nélkül megszűnésekor illetve célszervezet esetében a minősítés visszavonásakor. Ez a rendelkezés összhangban van azzal, hogy ilyen esetekben adókötelessé válik az addig adómentesen képződött vagyon.

A 10. §-hoz

Az érvényben lévő adókedvezmények igénybevételi lehetőségét meghatározó, - bizonyos esetekben korlátozó - 11. § kiegészítését az új - 14. § szerinti - beruházási adókedvezmények bevezetése teszi szükségessé.

A tv. 11. § (1) bekezdésének kiegészítése azt erősíti meg, hogy a 14. § (2) bekezdése szerinti - a kiemelt térségben és a vállalkozási övezetben végrehajtott beruházáshoz kapcsolódó - adókedvezmény a számított adó összegéig vehető igénybe.

A tv. 11. § (2) bekezdésének kiegészítése azt határozza meg, hogy a - 14. § (1) bekezdése szerinti - számított adó 50 százalékában meghatározott beruházási adókedvezmény is abba az adókedvezményi körbe tartozik, amely más kedvezménnyel együtt is csak a számított adó 70 százalékáig terjedő mértékben érvényesíthető.

A 11-12. §-hoz

A beruházások és az export ösztönzésére a Javaslat a következő új kedvezményeket fogalmazza meg:

- A beruházási költség 6 százalékának megfelelő adókedvezmény 1996. évtől kiterjed a vállalkozási övezetben üzembe helyezett új gép és épület beruházásokra is. A kedvezményt a vállalkozási övezetben székhellyel vagy telephellyel rendelkező veheti igénybe az övezetben megvalósított beruházás értéke alapján, azzal a feltétellel, hogy legalább 3 évig ott üzemelteti az eszközt. Gépbeszerzés esetén a kedvezménnyel akkor lehet élni, ha annak értékét nem számolta el a vállalkozás egyösszegben költségként a használatbavétel évében. A vállalkozási övezet a területfejlesztési törvény tervezet szerint közigazgatásilag pontosan körülhatárolt terület, ahol összehangolt fejlesztést valósíthatnak meg a vállalkozások. Az első ilyen övezet Záhony és körzete térségben jön létre a szándékok szerint.

- A vállalkozási övezetben az új gépbeszerzések akár egyösszegben, az épületek, építmények évi 10 százalékos mértékben amortizálhatók.

- Lehetőség nyílik minden vállalkozás számára, hogy gyorsítottan (legfeljebb évi 30 százalék) számolja el az új gépek beszerzési értékét.

- Az export növelésének az érdekében, továbbá az idegenforgalom fejlesztésének elősegítésére 5 évre, 50 százalékos mértékű adóvisszatartással élhetnek a 18 százalékos adóból azok a vállalkozások, amelyek 1996. évben kezdett, termelési célt szolgáló (a definíciót a 3. § tartalmazza) beruházást (épület és a működtetést szolgáló gép) kezdenek el. A kedvezmény feltétele, hogy a beruházás együttes értéke legalább az 1 md forintot elérje. A kedvezményt a beruházás üzembe helyezését követő évtől lehet igénybevenni, hiszen az ennek betudható exportnövelés csak ettől kezdve reális.

- A 15 százalék feletti munkanélküliségű településen (kiemelt térség)és a vállalkozási övezetben megvalósított beruházás üzembe helyezését követő évtől, a településen elért árbevétellel arányos 18 százalékos kulccsal számított adó 100 százaléka visszatartható adókedvezményként 5 évig, ha a beruházás export növekedést - a vállalkozási övezetben székhellyel, telephellyel rendelkező vállalkozás esetében legalább évente 1 százalékos export árbevétel növekedést, a kiemelt térségben székhellyel, telephellyel rendelkező vállalkozás esetében legalább a beruházás bekerülési költségének 5 százalékának megfelelő export árbevétel növekedést - vagy kereskedelmi szálláshely bővítést eredményezett.

A 13. §-hoz

A kettős adóztatás elkerüléséről szóló egyezmények államközi tárgyalásai során nem jelent kedvező tárgyalási pozíciót, hogy a nemzeti jogszabály eleve megadja azokat a beszámítási jogokat - kettős adózás elkerülési lehetőséget -, amelyeket a kettős adózás elkerüléséről szóló egyezmények tartalmaznak. Ezért a Javaslat a jelenlegi szabályok kiiktatását fogalmazza meg.

A Javaslat rendelkezik arról, hogy a külföldről származó jövedelmet a belföldi jogszabály előírása szerinti tartalommal kell megállapítani. Rendelkezik továbbá arról, hogy érvényes egyezmény esetén az adókedvezményekkel csökkentett számított és kiegészítő adó együttes összegéből vonható le a külföldön megfizetett adó akkor, ha az egyezmény a beszámítás módszerét írja elő. Rendelkezik arról is, hogy a beszámítás ilyen esetben is csak a belső jogszabály szerinti tartalommal megállapított külföldről származó jövedelmet terhelő átlagos adó összegéig terjedhet.

A 14. §-hoz

A vámszabadterületi társaságok és az off-shore cégek devizában vezetik könyveiket és csupán adójukat fizetik forintban. Tekintettel arra is, hogy beszámolójuk forintban történő átszámítására nincs sem a számviteli, sem a társasági adóban külön szabály, indokolt a törvényben is megerősíteni, hogy ezen szervezetek társasági adó bevallásukat devizában teljesítik. Az alapdokumentumok miatt egyébként ellenőrizni is a devizában kimutatott értéket lehet.

A 15. §-hoz

Az adózás rendjéről szóló törvénnyel teremti meg a rendelkezés az összhangot, amely szerint a könyveit pénzforgalmi szemléletben vezetőknek nem kell a várható adó összegére "feltölteni" az adóelőleget december 20-ával.

A 16. §-hoz

Az egyéni vállalkozókra vonatkozó törvény az egyéni vállalkozói jogviszonyhoz nem ír elő valamilyen társasági szerződésnek megfelelő szerződéses viszonyt, nem követel vagyoni hozzájárulást. Mindez azt sugallja, hogy nem a befektetések és a saját munkaerő együttesét kell a vállalkozás céljának tekinteni, hanem a munkaerő egyéni vállalkozásban történő hasznosítását. Az előzőek és a nemzetközi gyakorlathoz való közelítés miatt indokolt az egyéni vállalkozókat a személyi jövedelemadó rendszerében adóztatni, amelyet a módosítás úgy rendez el, hogy 1995. december 31-ét követően egyéni vállalkozó társasági adóalanyiságot nem létesíthet, és 1997. január 1-ig át kell jelentkeznie a személyi jövedelemadó hatálya alá. (A módosítás 1996. január 1-jei hatálybalépése következtében 1996. évre még lehetőség van az átjelentkezésre, mivel a ma hatályos rendelkezések szerint ezt a szándékot december 31-éig kell bejelenteni.)

A (16) bekezdés a pénzforgalmi szemléletű adóalap megállapításról a kettős könyvvitel szabályai szerint kimunkált adóalap megállapításra való áttéréshez ad rendelkezést a telephellyel rendelkező külföldi vállalkozók számára. Az 1995. évi teljesítés 1996. évi pénzügyi rendezése e nélkül már nem jelenne meg 1996. évtől adóalapként (adóalap-csökkentésként), holott az - éppen mert pénzügyileg nem realizálódott - nem volt része az 1995. évi adóalapnak sem.

A (17) bekezdés a végelszámolás alatt lévő társaságok számára 1996. évtől előírt kötelező adóbevalláshoz ad átmeneti rendelkezést. Lényege, hogy ha egy vállalkozás végelszámolása 1996. december 31-én is folyamatban van, akkor - kivételesen - az erre az időpontra készülő bevallás egy naptári évnél hosszabb időtartamról is szólhat, ha a végelszámolás 1996. január 1-je előtt elkezdődött.

A 17. §-hoz

1. A társasági adótörvény az 1. számú mellékletében határozza meg az adóalapnál levonásként érvényesíthető amortizáció eljárási szabályait. A számviteli törvényben használt fogalmakkal való összhang megteremtése érdekében az egyes pontokat módosítani szükséges.

A számviteli törvény előírása értelmében ahhoz, hogy az eszköz tárgyi eszköznek minősüljön, üzembe helyezni nem szükséges. Az amortizációt azonban csak az üzembe helyezést követően lehet megkezdeni. A társasági adótörvény is ezt az elvet követi, amely elvet a 10. pontban rögzíti. A 4/a) pontban megfogalmazott szabály az általános leírási elvektől eltérő, ami nem jelenti azt, hogy az ebben a pontban előírt rendelkezés a 10. pont alkalmazásától mentesíti az adóalanyt. A szövegmódosítás pontosító jellegű, megteremti az összhangot a számviteli fogalmakkal, de az eddigi előírást tartalmilag nem változtatja meg.

Az 5. pont módosítása a "földterület és erdő aktivált értéke" fogalomból az "aktivált" kifejezést veszi ki. A módosítás az 1. számú melléklet 10. pontjával teremti meg az összhangot azzal, hogy ráerősít a korábban is alkalmazott szabályokra, miszerint az üzembe helyezéstől lehet az értékcsökkenési levonást érvényesíteni.

A számviteli törvény az aktivált fogalmat a saját előállítású eszközöknél alkalmazza. Az adótörvény a 12. pont módosításával a régi eljárási szabályt nem változtatja meg, csak a számviteli törvény fogalomrendszeréhez igazodva pontosítja azt.

A 18. pont módosítása pontosítja, hogy az egyszeres könyvvezetőnél a tárgyi eszközök, immateriális javak értékesítése, selejtezése, apportálása, térítés nélküli átadása esetén az adótörvény szerinti nettó nyilvántartási érték alatt mit kell érteni. A módosított előírás az adótörvény szerinti nettó nyilvántartási érték alatt az adóalapnál még nem érvényesített értéket határozza meg, azonosan a kettős könyvvezetőknél alkalmazottal.

Az új szabályozás kizárja annak lehetőségét, hogy a számviteltől eltérő adótörvényi amortizációs szabályok kedvezőbb vagy kedvezőtlenebb helyzetbe hozzák a vállalkozásokat, s ezért alapítványi hozzájárulás vagy jogszabály által előírt térítés nélküli eszközátadás esetén is az adótörvény szerinti nettó nyilvántartási értéket kell alapul venni. Ez azt jelenti, hogy térítés nélküli eszközátadás esetén a számviteli törvény alapján egyszeres könyvvezetőknél értékcsökkenésként elszámolt nyilvántartási értékkel az általános adótörvényi előírások alapján az adózás előtti eredményt meg kell növelni, s az adótörvény szerinti nettó nyilvántartási értékkel csökkenthető - mint értékcsökkenési levonás - az adózás előtti eredmény, feltéve ha a térítés nélküli eszközátadás a törvényben meghatározott célokra történt.

A jogszabály által vállalkozási övezetté minősített közigazgatási egységek gazdasági növekedésének elősegítése érdekében - figyelemmel a kedvezőtlenebb megtérülésre - szükséges a befektetések ösztönzése. A módosítás a gépek egyösszegű, az épületek, építmények 10 éves megtérülését szolgáló leírásával teremti meg annak lehetőségét, hogy az itt működtetett vállalkozások "adóhitelhez" jussanak mindaddig, amíg folyamatosan beruháznak. A "kedvezményt" azok a vállalkozások érvényesíthetik, akik a vállalkozási övezetben székhellyel, cégbíróságon vagy önkormányzatnál bejegyzett telephellyel rendelkeznek s ott beruháznak.

A módosítás elismeri az 1995. december 31-ét követően Magyarországon üzembe helyezett gépek értékcsökkenési levonását a számvitelben meghatározott összegben azzal, hogy az évenként érvényesített értékcsökkenés a 30 százalékot nem haladhatja meg. A vállalkozások költségelszámolási szabadsága nő az új rendelkezéssel, hiszen nem szükséges a lineáris 14,5 százalékos mérték alkalmazása, a leírás módja a továbbiakban akár degresszív vagy progresszív is lehet.

2. A 2. számú mellékletben a melioráció, bekötő és üzemi út amortizációs normái az általánostól eltérően már 1995-ben magasabb mértékben kerültek megállapításra. A módosítás nem érinti a mértékeket, pontosító jellegű. A mezőgazdasági tevékenységet folytató adóalany a bekötő és üzemi út után 5 százalékos értékcsökkenési leírást érvényesíthet, míg a melioráció függetlenül az adóalany tevékenységétől 10 százalékkal amortizálható. Az elektromos vezetékek leírási kulcsának emelését az indokolja, hogy a szolgáltatás árának a privatizációhoz szükséges folyamatos emelése a nemzetközileg elfogadott és szakmailag indokolt 8 százalékos mértékű leírást tartalmazza, amelynek az adónál való el nem ismerése tovább feszíti a hatósági árat.

3. A társasági adóról szóló 1991. évi LXXXVI. törvénynek 1992-től - hatályba lépésétől - részét képezi a 6. számú melléklet, amely a külföldiek, azaz a - Magyarországon telephellyel rendelkező, vállalkozási tevékenységet folytató - külföldi vállalkozók, valamint a - telephellyel nem rendelkező, de meghatározott vállalkozási tevékenységért belföldi személytől ellenértéket kapó - külföldi szervezetek adóztatásának szabályait fogalmazza meg.

Az 1992-től eltelt időszak tapasztalata, hogy egyre több külföldi cég létesít Magyarországon telephelyet, - azaz állandó üzleti helyet - de ezzel párhuzamosan bevallásukban egyre kevesebb adóköteles bevétel szerepel, egyre kevesebb adót fizetnek be a költségvetésbe.

A külföldi szervezetektől levont adó bevallása és befizetése ugyanezt a csökkenő tendenciát mutatja.

A 6. sz. melléklet előírásával összefüggésben többször megfogalmazott javaslat a pénzforgalmi szemléletű nyilvántartás helyett a külföldi vállalkozók esetében a kettős könyvvitelre vonatkozó előírások bevezetése. Ennek indoka, hogy napjainkban már olyan széles körű vállalkozási tevékenység is folyhat a telephelyeken, amely a hazai gazdasági élet teljes jogú szereplőivé teszi a külföldi cégeket.

A Javaslat erre kísérletet tesz oly módon - mivel a külföldi vállalkozók nem tartoznak a számviteli törvény hatálya alá -, hogy a pénzforgalmi nyilvántartás helyett kettős könyvvitel feltételei szerinti nyilvántartást ír elő.

Az adóalaphoz kapcsolódóan kritika fogalmazódott meg az árbevétel 10 százalékában meghatározott minimális adóalap előírásával szemben, bár ehhez hasonló, az árbevétel - vagy a költségek - meghatározott százalékában megállapított adóalapot alkalmaznak - ismereteink szerint - több országban is.

Az előírásnak fő problémája, hogy csak akkor lép életbe, ha a külföldi cég országával nincs érvényben kettős adóztatás elkerüléséről szóló egyezmény, mivel az egyezmények a külföldi vállalkozó adóztatható nyereségét mindig a telephelynek betudható bevételek és a telephely működésével kapcsolatban felmerült költségek különbözeteként határozzák meg.

A külföldi vállalkozók évről-évre csökkentő adóbefizetését, valamint a nemzetközi gyakorlatot figyelembe véve a bevétel arányos minimális adóalap helyett, a költség arányában meghatározott, illetve bizonyos bevételekhez kötött jövedelem megállapítását tartalmazza a módosítás.

Rendelkezik a Javaslat az amortizáció elszámolásáról, amelynek módját többször kifogásolták az érintettek. Kitér a módosítás a telephely és az "anya"- vállalat közötti elszámolásra is.

Pontosítja a Javaslat az E fejezet 4/a pontjában a hivatkozást, illetve előírja devizáért vásárolt befektetés beszerzési értékénél a forintra való átszámítás módját.

4. A törvény 9. számú mellékletének a módosítása a lakásszövetkezetek adózási feltételeit szigorítja azzal, hogy a nem vállalkozási tevékenységüket szűkíti, s a társasházakhoz hasonló adózás alá eső bevételeket náluk is adókötelessé teszi. Így a lakásszövetkezet eddigi adózási előnye mérséklődik a társasházakkal szemben.

A lakásszövetkezetek alaptevékenységük tekintetében hasonló feladatot látnak el mint a társasházak. Ezzel szemben a személyi jövedelemadó törvény a társasházat önálló "személyi jövedelemadó" alanynak tekinti, s számára adófizetési kötelezettséget állapít meg. Ha a társasház a közös tulajdon hasznosításából bevételt ér el, a személyi jövedelemadó törvény értelmében - függetlenül a szerződések számától és attól, hogy az összeget a tulajdonostársak részére kifizetik vagy közvetlenül a közös költségek fedezetére fordítják - ez olyan jövedelem, amely után 20 százalékos forrásadót kell fizetni. Így kell eljárni akkor is, ha a társasháznak nem magánszemély tulajdonosa is van, tekintettel arra, hogy a személyi jövedelemadó törvény a társasházat minden esetben magánszemélyként kezeli. A lakásszövetkezet közös tulajdonának hasznosítása jelenleg nem minősül vállalkozási tevékenységnek, így a következő lakásszövetkezeti bevételeket nem terheli adófizetési kötelezettség:

- a lakásszövetkezetek tulajdonát képező épületrészek bérbeadásból származó bevétel,

- a tárgyi eszközök értékesítéséből származó bevétel,

- kapott kártérítések,

- kötbérek,

- késedelmi kamatok összege,

- pénzeszközök ideiglenes átadásából származó kapott kamat,

- a kapott bankkamat összege.

A lakásszövetkezetek vállalkozási tevékenységének "szűkítése", valamint a költségelszámolás lehetősége miatt az adózási feltételeik lényegesen és indokolatlanul kedvezőbbek, mint a társasházaké. Az egyenlőtlenség feloldása miatt a társasági adót módosítani szükséges oly módon, hogy mindazokat a bevételeket, amelyeket a társasháznál adófizetési kötelezettség terhel, a lakásszövetkezeteknél is vállalkozási tevékenységnek kell minősíteni.

Az alapítványoknál és a társadalmi szervezeteknél a módosítás eredményeként az állam által kibocsátott értékpapír hozamából elért jövedelmek a jövőben nem minősülnek vállalkozási bevételnek. Ilyen módon a törvény nem tesz különbséget, ha a szabad forrást az adott szervezet pénzintézetnél betétben helyezi el, vagy ha állam által kibocsátott értékpapírt vásárol.

-----STARTING---POINT---VEGE---