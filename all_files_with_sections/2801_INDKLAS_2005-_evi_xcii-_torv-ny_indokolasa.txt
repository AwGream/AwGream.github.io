2005. évi XCII. törvény indokolása

a helyi önkormányzatokról szóló 1990. évi LXV. törvény, az államháztartásról szóló 1992. évi XXXVIII. törvény és az ingatlan-nyilvántartásról szóló 1997. évi CXLI. törvény módosításáról

-----STARTING---POINT---ALTALANOS--- 

A törvény a vagyonkezelői jog létesítésének és megszűnésének feltételeit, illetőleg a vagyonkezelési szerződés lényeges szabályait, az önkormányzati kötelezettségvállalás szabályainak pontosítását, valamint az önkormányzatok belső ellenőrzésének EU előírásoknak megfelelő szabályait tartalmazza.

Az önkormányzati tulajdon védelmének érdekében, az önkormányzatok részére indokolt lehetővé tenni - az államháztartásról szóló 1992. évi XXXVIII. törvénynek (a továbbiakban: Áht.) a kincstári vagyongazdálkodásra vonatkozó szabályaihoz hasonlóan - a vagyonkezelői jog intézményének alkalmazását. A vagyonkezelői jog azt biztosítja, hogy az önkormányzat a tárgyi eszközök tulajdonát megtartva, a közfeladat ellátását önkormányzati szektoron kívüli más gazdálkodó szervezetre, azaz a vagyonkezelőre oly módon bízza, hogy az a vagyonkezelési szerződés alapján a vagyont birtokolhatja, használhatja és hasznosíthatja. Ezzel megvalósul az önkormányzati vagyon védelme.

Lehetővé válik, hogy a magánszektorba tartozó vagyonkezelő (ide értve az önkormányzat többségi tulajdonában lévő gazdasági társaságokat is), de más önkormányzat, illetőleg helyi önkormányzatok társulása is a számviteli törvény alapján a vagyonkezelésbe átvett vagyont saját könyveiben eszközként mutassa ki a kötelezettségekkel szemben. A vagyonkezelő az általa végzett közszolgáltatásnál ily módon az átvett tárgyi eszközök értékcsökkenését költségként érvényesítheti. A vagyonkezelői jog megszűntével ugyanakkor a tulajdonos önkormányzat részére a vagyont legalább az átvett értéken kell visszaszolgáltatnia.

Az önkormányzati vagyon védelmét szolgálja azon előírás is - az Áht.-ban szabályozott kincstári vagyonkezelői jog előírásaival azonosan - hogy az önkormányzati tulajdont a vagyonkezelő nem idegenítheti el, illetve arra zálogjogot, haszonélvezeti jogot nem alapíthat, továbbá a vagyonkezelői jogot másra nem ruházhatja át.

Az önkormányzat kötelező közfeladatai ellátásának egyre nagyobb körét bízhatja a magánszférára (pl. egészségügy, oktatásügy). Ennek során a vagyonkezelési jog intézménye az önkormányzatok választási lehetőségét bővíti a feladatellátásban, a tulajdonukban lévő vagyon védelmének megvalósulásával. A törvény az önkormányzat képviselő-testületére bízza, hogy a közfeladat ellátásával együtt - és annak ellátásához szükséges - korlátozottan forgalomképes és forgalomképes vagyonának mely körét adja át ily módon a vállalkozónak, azaz a vagyonkezelőnek.

A törvény egyértelművé teszi, hogy a vagyonkezelői jog átadása nem történhet meg az önkormányzatok tulajdonában lévő, a bérbeadás céljára szolgáló lakások és nem lakás céljára szolgáló helyiségek ingatlankezelése tekintetében, legyenek azok önkormányzati tulajdonban lévő lakó-, vagy vegyes rendeltetésű épületben, illetve társasházban. Az önkormányzati bérlemények ingatlankezelése körül számos rendezetlen kérdés van, azonban azok speciális szabályozása csak a lakástörvény keretében oldható meg.

A törvény pontosítja a helyi önkormányzat adósságot keletkeztető éves kötelezettségvállalásának (hitelkorlátnak) szabályait. E tekintetben kibővíti a figyelembe vehető saját bevételeket. A rövid lejáratú kötelezettség tartalma továbbá egyértelművé vált, mert részletezi a kötelezettségek körét és pontosabb lett a több éven keresztül fizetési kötelezettségként jelentkező váltótartozások és a szállítókkal szemben jelentkező tartozások több év alatt fizetendő összegével.

Az Állami Számvevőszék kezdeményezésére a törvény egyértelművé teszi az önkormányzatok számára a gazdasági program célját, szakmai szempontjait és időtartamát.

Az új szabályok szerint a helyi önkormányzatoknak államháztartási pénzügyi ellenőrzésüket folyamatba épített, előzetes és utólagos vezetői ellenőrzés és belső ellenőrzés útján kell ellátniuk. Ezáltal megvalósulhat a közösségi vívmányoknak és a nemzetközi belső ellenőrzési standardoknak megfelelő államháztartási belső pénzügyi ellenőrzési rendszer.

-----STARTING---POINT---RESZLETES---

Az 1. §-hoz

A helyi önkormányzatok vagyongazdálkodásában a vagyonkezelői jog létesítése egy lehetőség a közfeladatok hatékonyabb ellátásához. A helyi önkormányzat képviselő-testülete döntheti el, hogy a tulajdonában lévő vagyona tekintetében akar-e vagyonkezelői jogot létesíteni, vagy sem.

Amennyiben az önkormányzat a vagyonkezelői jog intézményét alkalmazni kívánja, akkor rendeletében kell meghatároznia, hogy a tulajdonában lévő korlátozottan forgalomképes, illetőleg forgalomképes vagyon mely körére - kivéve a tulajdonában lévő lakásra és nem lakás céljára szolgáló helyiségre - létesít vagyonkezelői jogot. A meghatározott vagyoni körben csak a képviselő-testület dönthet atekintetben is, hogy a vagyonkezelői jogot kire ruházza át.

A vagyonkezelői jog vagyonkezelői szerződéssel ruházható át jogi személyre, illetőleg jogi személyiséggel nem rendelkező szervezetre. Ezek lehetnek önkormányzati tulajdonban lévő, vagy attól függetlenül alapított gazdasági társaságok, közhasznú szervezetek, egyházak, közalapítványok, stb.. Nem zárható ki, hogy az önkormányzat képviselő-testülete a vagyonkezelői jogot más önkormányzatra, illetőleg önkormányzatok társulására ruházza át.

Az Áht. alapján az önkormányzat az általa alapított költségvetési szerv részére köteles gondoskodni a közfeladat ellátásához szükséges vagyonról, a vagyon ingyenes használatba adásával. Ezért a vagyonkezelői jogot az önkormányzatok saját költségvetési szerveire nem indokolt kiterjeszteni.

Fontos szabály, hogy a vagyonkezelői jog átadása nem érinti az önkormányzati közfeladatok ellátásának kötelezettségét. Kiszélesíti viszont a közfeladat ellátásának lehetséges módjait, és a legbiztonságosabban védi az önkormányzat tulajdonát. Ugyanis a vagyonkezelő a vagyonkezelésbe átvett vagyont nem idegenítheti el, zálogjogot, haszonélvezeti jogot nem alapíthat rá, a vagyonkezelői jogot nem ruházhatja át, és mivel a vagyon hosszúlejáratú kötelezettségként szerepel a vagyonkezelő számviteli nyilvántartásában, az más személy követelésének kielégítésére nem használható fel.

A vagyonkezelői jog átadása jellemzően a közfeladat-ellátás feltételeinek biztosítása érdekében történik, oly módon, hogy az önkormányzati vagyon jogi, természetbeni, műszaki állaga és értéke is védelemben részesüljön.

A vagyonkezelői jogot közfeladathoz kapcsolva a közfeladatot szabályozó ágazati törvényekben szabályozott feltételek mellett, szabályozott eljárási rend szerint lehet a vagyonkezelőnek megszerezni. A legjobb vagyonkezelő kiválasztása nyilvános pályázat útján történhet. A pályázati eljárást szabályozhatja a közfeladat ellátásáról rendelkező ágazati törvény, ha ilyen nincs, akkor a részletes szabályokat az Áht. határozza meg. A pályázat kiírása előtt az önkormányzat köteles vagyonértékelést végeztetni.

Az önkormányzat által létrehozott közalapítványok, valamint önkormányzat, vagy több önkormányzat által többségi részesedéssel létrehozott gazdasági társaságok, közhasznú társaságok, esetleg állam és önkormányzat közös alapítású társaságai - amelyek jelenleg is végzik az adott közfeladatot - ingyenes kijelöléssel lehetnek vagyonkezelők. Ez a kivételes szabály a helyi önkormányzatokról szóló 1990. évi LXV. törvény 9. §-ára épül, amely biztosítja az önkormányzatok számára közfeladataik ellátására gazdasági társaság alapítását.

Továbbá ha az önkormányzat közoktatási feladatát pl. átadja a megyei önkormányzatnak, akkor lehetősége van a feladatátadással együtt az önkormányzati tulajdonra vonatkozó  vagyonkezelői jogot átadni a feladatátvevőnek. A közigazgatási korszerűsítési rendszeréhez illeszkedik az a szabály is, hogy az önkormányzatok társulása, illetőleg a többcélú kistérségi társulás részére a közfeladattal együtt az önkormányzati tulajdont vagyonkezelői joggal ruházza át.

Az önkormányzati tulajdonban lévő védett természeti területek és értékek, az erdők, véderdők, a műemlékingatlanok, műkincsek, valamint történeti (régészeti) emlékek tekintetében az illetékes miniszter, a védművek és védelmi létesítmények (pl. óvóhelyek) esetében a feladatellátásért felelős miniszter/szerv hozzájárulása szükséges a vagyonkezelői jog átadásához.

A vagyonkezelőt megilletik a tulajdonos jogai, és terhelik a tulajdonos kötelezettségei - ideértve a számvitelről szóló törvény szerinti könyvvezetési és beszámoló készítési kötelezettséget is - azzal, hogy a vagyont nem idegenítheti el, illetve arra zálogjogot, haszonélvezeti jogot nem alapíthat, és a vagyonkezelői jogot harmadik személyre nem ruházhatja át.

A vagyonkezelői jog megszerzésére, megszűnésére, a vagyonkezelői szerződés tartalmára, a vagyonkezelő jogaira és kötelezettségeire, a vagyonkezelő feletti tulajdonosi ellenőrzésre a külön törvényben foglaltakat kell alkalmazni. A vagyonkezelői jog gyakorlásának részletes szabályait és a vagyonkezelés ellenőrzését a helyi önkormányzat rendeletében szabályozhatja.

A 2. §-hoz

A törvény a helyi önkormányzat adósságot keletkeztető éves kötelezettségvállalásának szabályait pontosítja.

Az éves kötelezettség mértékét érintő „hitelfelvételi korlát” számítása során a saját bevételben számba vételre kerülhet a még meg nem fizetett érdekeltségi hozzájárulásból származó bevétel, továbbá azon önkormányzati vagyon bérbeadásából, üzemeltetéséből, koncessziós díjából származó bevétel, amely ugyanazon vagyontárgyra vonatkozó felhalmozási, felújítási célú felhasználására az önkormányzat kötelezettséget vállalt. A megszűnt víziközmű társulat vagyonát ugyanis a települési önkormányzat részére át kell adni. Ennek során a víziközmű volt tulajdonosának a zárómérleg-mellékletei és okiratok alapján át kell adnia az önkormányzat számára a még meg nem fizetett érdekeltségi hozzájárulásból származó követeléseket és a hitelállományt. A kötelezettségek között ezideig csak az átvett hitelállomány szerepelt, azonban a saját folyó bevételek között a meg nem fizetett érdekeltségi hozzájárulásból származó bevételék számbavételére nem volt mód, amely szűkítette az önkormányzatok „hitelfelvételi korlátját”.

A rövid lejáratú kötelezettség tartalma egyrészről egyértelművé vált, mert részletezi a kötelezettségek körét, másrészt pontosabb lett a több éven keresztül fizetési kötelezettségként jelentkező váltótartozások és a szállítókkal szemben jelentkező tartozások több év alatt fizetendő összegével.

A 3. §-hoz

Az önkormányzatok részére a törvény már 1990-ben előírta a gazdasági program készítését, azonban ezen előírásnak az önkormányzatok legtöbbje nem tett eleget, leginkább azért, mert nem volt számukra világos, hogy gazdasági program alatt mit kell érteni. A törvény ehhez nyújt segítséget az önkormányzatok számára, mert meghatározza a gazdasági program célját, szakmai szempontjait és időtartamát.

A 4. §-hoz

Az Európai Unióhoz történő csatlakozás egyik követelménye az államháztartási belső pénzügyi ellenőrzési rendszer közösségi jog szerinti átalakítása. Az államháztartási pénzügyi ellenőrzési rendszerét - amely kiterjed az államháztartás valamennyi alrendszerére − az Áht. szabályozza. Az Áht. 120−123. §-ai alapján az államháztartás belső pénzügyi ellenőrzése folyamatba épített, előzetes és utólagos vezetői ellenőrzési tevékenységből, valamint a belső ellenőrzési tevékenységből áll.

A folyamatba épített, előzetes és utólagos vezetői ellenőrzés alapján a költségvetési szerv vezetője köteles olyan szabályzatokat kiadni, folyamatokat kialakítani és működtetni a szervezeten belül, amelyek biztosítják a rendelkezésre álló források szabályszerű, szabályozott, gazdaságos, hatékony és eredményes felhasználását.

A belső ellenőrzés független, tárgyilagos bizonyosságot adó és tanácsadó tevékenység, amelynek célja, hogy az ellenőrzött szervezet működését fejlessze és eredményességét növelje. A belső ellenőrzés az ellenőrzött szervezet céljai elérése érdekében rendszerszemléletű megközelítéssel és módszeresen értékeli, illetve fejleszti az ellenőrzött szervezet kockázatkezelési, ellenőrzési és irányítási eljárásainak hatékonyságát. A jogszabályoknak és belső szabályzatoknak való megfelelést, valamint a gazdaságosságot, hatékonyságot és eredményességet vizsgálva a belső ellenőrzés megállapításokat és ajánlásokat fogalmaz meg a költségvetési szerv vezetője részére.

A belső ellenőrzésre vonatkozó szabályokat az Áht.-ban szereplő felhatalmazás alapján kiadott, a költségvetési szervek belső ellenőrzéséről szóló 193/2003. (XI. 26.) Korm. rendelet szabályozza.

A törvény a helyi önkormányzatoknál a közösségi vívmányoknak és a nemzetközi belső ellenőrzési standardoknak megfelelő pénzügyi ellenőrzési rendszer szabályait teszi teljes körűvé.

Az 5. §-hoz

A törvény az államháztartásról szóló törvényben állapítja meg a vagyonkezelői jog megszerzésére, a vagyonkezelői szerződésre, a vagyonkezelői jog megszüntetésére, a vagyonkezelői jog tartalmára, a vagyonkezelő jogaira és kötelezettségeire, a vagyonkezelő feletti tulajdonosi ellenőrzésre vonatkozó részletes szabályokat.

A törvény az Áht. 105/A. §-ában megállapítja a vagyonkezelésbe adáshoz - ha az önkormányzati közfeladatot szabályozó ágazati törvény nem tartalmaz rendelkezést - a vagyonkezelésre vonatkozó nyilvános pályázati kiírás tartalmi követelményeit, pl. műemléki épület esetén a kiírásnak tartalmaznia kell a sajátos védettség szempontjait. Tartalmazza továbbá a pályázatból való kizárás eseteit.

A vagyonkezelői jog megszerzésének fontos feltétele, hogy a vagyonkezelő a vagyon felújításáról, pótlólagos beruházásáról - legalább a vagyoni eszközök elszámolt értékcsökkenésnek megfelelő mértékben - gondoskodjék. A kötelezettség részletes tartalmát a vagyonkezelési szerződésben meg kell határozni. Lehetőség nyílik arra is, hogy ha a vagyonkezelő olyan közfeladatot lát el, amelyet nem vagyonszerzés céljából, nem piaci alapon végez (bevételének több mint fele az államháztartás valamely alrendszeréből származik), a helyi önkormányzat a vagyonkezelési szerződésben elengedheti a bevételekben meg nem térülő elszámolt értékcsökkenés erejéig a kezelt vagyonnal összefüggő kötelezettséget.

A vagyonkezelői jog megszerzése írásban megkötött vagyonkezelői szerződéssel történhet. Ingatlan esetében a vagyonkezelői jog megszerzéséhez az ingatlan-nyilvántartásba történő bejegyzés szükséges. Erről az önkormányzat köteles gondoskodni.

A törvény megállapítja, hogy a vagyonkezelőnek a kezelésbe vett vagyonról, a vagyonnal szerzett bevételekről milyen elkülönített nyilvántartást, elszámolást kell vezetnie, és adatot kell szolgáltatnia a tulajdonos önkormányzat részére.

A törvény az Áht. 105/B. §-ában a vagyonkezelői jog megteremtésének alapját képező vagyonkezelési szerződésnek minden lényeges előírását tartalmazza, melyet a polgári jogi szerződés általános tartalmi kellékein túlmenően a vagyonkezelői szerződés megkötésénél figyelembe kell venni. Ilyen többek között, hogy ha a vagyonkezelő a közfeladat ellátásához alvállalkozót von be (pl. a közétkeztetés, mosodai feladat ellátására), akkor az ehhez szükséges vagyontárgyak (számviteli fogalmak szerint: eszközök) részükre használatba adhatók. A szerződésnek továbbá tartalmaznia kell a vagyonkezelői jog megszerzésének ellenértékét. Előírja mindazokat a további szabályokat is, amelyeket a vagyonkezelési szerződésnek tartalmaznia kell (a vagyonkezelésbe vett vagyonnal összefüggő könyvvezetési, beszámoló készítési, nyilvántartási és adatszolgáltatási kötelezettségekkel), illetőleg azt, hogy a vagyonkezelőnek tűrnie kell a tulajdonosi ellenőrzést. A vagyonkezelői jog alapján ellátott közfeladat többlet központi költségvetési támogatási igénnyel nem járhat.

A törvény az Áht. 105/C. §-ában a vagyonkezelői jog megszűnésének, illetőleg a vagyonkezelési szerződés felmondásának eseteit fogja össze.

A törvény az Áht. 108 §-ának (1) bekezdését módosítja, amikor az államháztartás alrendszeréhez kapcsolódóan - a kincstári vagyon kezelésbe adása mellett - a helyi önkormányzat rendeletében meghatározott vagyonra is kiterjeszti a vagyonkezelői jog létesítésének lehetőségét.

A 6.§-hoz

A törvény az önkormányzati tulajdonra vonatkozó vagyonkezelői jog létesítése kapcsán az ingatlan-nyilvántartásról szóló törvényekben szükségessé váló módosításokat vezeti át.

-----STARTING---POINT---VEGE---

A 7. §-hoz

A törvény hatályba léptető rendelkezéseit tartalmazza.