2021. évi LXXIV. törvény végső előterjesztői indokolása

az egyes törvényeknek az egyszülős családok életkörülményeinek javítása érdekében történő módosításáról

-----STARTING---POINT---ALTALANOS--- 

A 2010 óta bevezetett új családpolitikai intézkedések minden családtípust előnyösen érintettek, csökkent a különbség a gyermekes és gyermektelen háztartások életszínvonala között, azonban továbbra is az egyszülős háztartások vannak kitéve legnagyobb mértékben a kirekesztődés kockázatának. Az egyszülős családokat érintő egyik legsúlyosabb probléma az, ha a jogosult nem, vagy jelentős késedelemmel jut hozzá a gyermektartásdíjhoz, amely a gyermek mindennapi ellátását hivatott szolgálni.

A javasolt módosítások célja, hogy az eddigi támogatásokon túl további célzott intézkedésekkel javítsa az egyszülős családok életkörülményeit, egyrészt a gyermektartásdíj megállapításával és behajtásával összefüggő eljárások gyorsaságának és hatékonyságának növelése, másrészt a gyermektartásdíj megelőlegezésével kapcsolatos jogi szabályozás kedvezőbbé tétele révén.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1. §-hoz

Amennyiben a végrehajtási eljárás abból az okból szünetel, hogy az adósnak nincs lefoglalható vagyontárgya és így a követelés behajthatatlan, a végrehajtás továbbfolytatására akkor kerülhet sor, ha valószínűsítették, hogy az adósnak van olyan vagyontárgya, amely lefoglalható, értékesíthető. Gyermektartásdíj-követelés esetén ezen eredménytelen bírósági végrehajtást követően kerülhet sor a tartásdíj állam általi megelőlegezésére. Ugyanakkor a megelőlegezéshez szükséges feltételeknek való megfelelés hiányában, valamint a megelőlegezést követően is indokolt a szünetelő végrehajtási eljárás továbbfolytatása és a foglalható vagyon kutatása, azonban a végrehajtást kérő számára nehézséget okozhat az adós lefoglalható vagyonának valószínűsítése. A javaslat lehetővé teszi, hogy gyermektartásdíj-követelés esetén a végrehajtó a végrehajtást kérő kérelmére, akár a lefoglalható vagyontárgy valószínűsítése nélkül továbbfolytassa a végrehajtást.

A 2. §-hoz

A hatósági átutalási megbízást a végrehajtó egyszer bocsáthatja ki és a végrehajtást kérő kérelmére nyújthatja be ismételten, ha a hatósági átutalási megbízás fedezet hiánya miatt nem, vagy csak részben vezetett eredményre. A javaslat lehetővé teszi, hogy fedezethiány esetén a hatósági átutalási megbízás kibocsátására hivatalból ismételten sor kerülhessen, gyermektartásdíj-követelés esetén pedig akár többször is a követelés behajtása érdekében abban az esetben is, ha a végrehajtást kérő azt nem kérte.

A 3. §-hoz

A végrehajtási eljárások során a befolyt összegből mindenekelőtt az adott üggyel kapcsolatos végrehajtási költséget kell kielégíteni. Ez alól kivételt képez a tartással kapcsolatos ügyekben a joghatóságról, az alkalmazandó jogról, a határozatok elismeréséről és végrehajtásáról, valamint az e területen folytatott együttműködésről szóló, 2008. december 18-i 4/2009/EK tanácsi rendelet (a továbbiakban: 4/2009/EK tanácsi rendelet) szerinti tartási igény végrehajtására indult ügy, amely esetén a végrehajtási költségeket a tartásdíj-követeléssel azonos sorrendben kell kielégíteni azzal, hogy a befolyt összegnek legfeljebb az 50%-a számolható el a végrehajtási költségekre. A javaslat a gyermektartásdíj-követelés, valamint a 4/2009/EK tanácsi rendelet szerinti tartási igény végrehajtására indult ügyben kivételként fogalmazza meg, hogy e végrehajtási ügyekben a végrehajtást kérő követelésének teljes kielégítését követően kerülhet sor a végrehajtási költségek kielégítésére. A javaslat pontosítja és egyértelműsíti a jogalkalmazói visszajelzések alapján a végrehajtási költségre vonatkozó rendelkezéseket, miszerint végrehajtási költségként - a végrehajtást kérő követelését a megelőzően - azokat a költségeket, díjakat kell elszámolni, amelyek az adott végrehajtási ügyben kiállított végrehajtható okiraton fel lettek tüntetve, és az eljárás kezdeményezésével, elrendelésével és foganatosításával kapcsolatban merültek fel.

A 4. és 7. §-hoz

A módosítás a végrehajtói szolgálat szünetelésének feltételeit terjeszti ki, illetve módosítja.

Az 5. §-hoz

Átmeneti rendelkezés.

A 6. §-hoz

Szövegpontosító módosítás.

A 8. §-hoz

A gyermektartásdíj állam általi megelőlegezésének egyik feltétele az, hogy a családban az egy főre jutó havi jövedelem nem érheti el az öregségi nyugdíj mindenkori legkisebb összegének kétszeresét. A módosítással a jövedelmi értékhatár eltörlésre kerül. Ezáltal az állam a családok jövedelmi helyzetétől függetlenül segíti elő a gyermektartásdíjhoz való hozzájutást.

Ezentúl akkor nincs helye a gyermektartásdíj megelőlegezésének, ha a teljesítés vagy behajtás mértéke a gyermektartásdíj bíróság által megállapított alapösszegének 80%-át meghaladja.

A 9. §-hoz

A módosítással a megelőlegezett gyermektartásdíj felső határa a kötelező legkisebb munkabér 30 százalékára emelkedik.

Amennyiben a gyermektartásdíj törvény szerinti maximált összege emelkedik, a megelőlegezés összegét a hatóságok hivatalból kötelesek felülvizsgálni, és a változás időpontjától kezdődően a felülvizsgálatnak megfelelő összegben továbbfolyósítani.

A 10. §-hoz

A hatályos szabályozás szerint, amennyiben a végrehajtás az ellátás folyósításának időtartama alatt legalább a bíróság által megállapított összeg 50%-át meghaladó mértékben eredményes, a megelőlegezést fel kell függeszteni. Fel kell függeszteni a folyósítást akkor is, ha a kötelezett a jogosult részére legalább négy egymást követő alkalommal legalább a bíróság által megállapított összeg 50%-át meghaladó mértékű gyermektartást fizet. A módosítás szerint a felfüggesztésre csak az alapösszeg 80%-át meghaladó mértékű eredményes végrehajtás vagy négyszeri önkéntes teljesítés esetén kerülhet sor.

A 11. §-hoz

Az átmeneti rendelkezések biztosítják, hogy a gyermektartásdíj megelőlegezését érintő kedvezőbb szabályokat már a folyamatban lévő ügyekben is alkalmazni kell. A gyermektartásdíj megelőlegezésének elrendeléséhez szükséges behajthatatlanság igazolására azonban a folyamatban lévő ügyekben továbbra is el kell fogadni a végrehajtás szünetelését kimondó, hat hónapnál nem régebbi foglalási jegyzőkönyvet. Azok esetén, akik a módosítás hatálybalépésekor a törvény szerint maximált ellátási összegben részesülnek, az ellátás összegét felül kell vizsgálni.

A 12. §-hoz

A jelenleg hatályos rendelkezések értelmében a gyermektartásdíj állam általi megelőlegezésének feltétele a gyermektartásdíj fizetésére kötelezett személy rendszeres jövedelmére, illetve egyéb vagyonára vezetett eredménytelen végrehajtás, amelyet a végrehajtás szünetelését kimondó, hat hónapnál nem régebbi foglalási jegyzőkönyv igazol. A módosítás következtében a hat hónapos helyett legfeljebb három hónapos behajthatatlanság lesz a feltétele a megelőlegezésnek.

A 13. §-hoz

A jövedelmi értékhatár eltörléséhez kapcsolódó hatályon kívül helyező rendelkezések.

A 14. §-hoz

A kiskorú gyermek tartása iránt indított kereset jellemzően valamely személyi állapotot érintő perben, pl. házassági bontóperben vagy szülői felügyelet gyakorlásának rendezése iránti perben, járulékos igényként kerül előterjesztésre. Ezekben az esetekben a polgári perrendtartásról szóló 2016. évi CXXX. törvénynek (a továbbiakban: Pp.) a személyi állapotot érintő perekben alkalmazandó speciális szabályai a tartás iránti keresetre is alkalmazandóak. Ezzel szemben a Pp. XXXVII. fejezete szerinti, a kiskorú gyermek tartása iránt önállóan indított perben, amely vagyonjogi pernek tekintendő, értelemszerűen nem érvényesülnek a személyi állapotot érintő perek speciális szabályai. A Pp. XXXVII. fejezete ugyan megállapít különös szabályokat a kiskorú gyermek tartása iránti perekre, de indokolt ezek további bővítése e perek hatékonyságának fokozása érdekében. A javaslatban foglalt eljárási eszközökkel eredményesebben biztosítható a kiskorú gyermek tartása a folyamatban lévő per során is.

A javaslat a kiskorú gyermek tartása iránti per gyorsítása érdekében kizárja a további írásbeli perfelvétel lehetőségét, és jelentősen lerövidíti az írásbeli ellenkérelem előterjesztésére nyitva álló határidőt, igazodva ezzel a személyi állapotot érintő perek szabályaihoz is. Az ellenkérelemben a félnek fel kell tüntetnie havi nettó jövedelmét, a munkáltatóját vagy a számára jövedelmet folyósító más szerv (szervek) adatait annak érdekében, hogy ha már a per során a bíróság ideiglenes intézkedéssel tartásdíj fizetésére kötelezi a felet, az elsősorban a kötelezett olyan jövedelméből kerüljön levonásra, amelyekből a bírósági végrehajtásról szóló 1994. évi LIII. törvény (a továbbiakban: Vht.) szerint a gyermektartásdíj levonására van lehetőség. Jövedelem alatt értendő például a tartásra kötelezett munkabére, illetménye, munkadíja, a munkaviszonyon, közfoglalkoztatási jogviszonyon, munkaviszony jellegű szövetkezeti jogviszonyon, közszolgálati, kormányzati szolgálati és közalkalmazotti jogviszonyon, adó- és vámhatósági szolgálati jogviszonyon, szolgálati viszonyon, rendvédelmi igazgatási szolgálati jogviszonyon, honvédelmi alkalmazotti jogviszonyon, társadalombiztosítási jogviszonyon alapuló járandósága, valamint a munkából eredő egyéb rendszeres, időszakonként visszatérően kapott díjazása és juttatása.

A javaslat a Pp. 492. §-ának módosításával azt a gyakorlatban felmerülő problémát kívánja orvosolni, amikor a tartásra kötelezett teljesítőképessége ellenére sem tesz eleget tartási kötelezettségének, így már a folyamatban lévő tartási per alatt veszélybe kerülhet a kiskorú gyermek tartása, vagy kizárólag a tartást nyújtó félre hárul, miközben a Ptk. alapján a másik felet is tartási kötelezettség terheli. A javaslat a hivatalbóli bizonyítás nevesített eseteként szabályozza a bíróságnak a tartásra kötelezett jövedelmi, vagyoni helyzetének feltárását, a jövedelmének meghatározása érdekében a munkáltatójának vagy más, számára jövedelmet folyósító szervnek a felkutatását. Ez utóbbi alkalmazása akkor indokolt, ha a tartásra kötelezett nem tárja fel valós vagyoni helyzetét, eltitkolja jövedelmét és ez a rászoruló gyermek tartását veszélyezteti. Az előzetes bizonyítás lehetővé tétele biztosítja, hogy a bíróság már a perfelvételi szakban is elrendelhesse az általa szükségesnek talált bizonyítást. A javaslat előírja, hogy a bíróság tájékoztassa a felet a közvetlen bírósági felhívás lehetőségéről abban az esetben is, ha a munkabérben vagy más jövedelemben részesülő személyt ideiglenes intézkedést elrendelő végzéssel kötelezi tartásdíj fizetésére, összhangba hozva ezzel a Pp. és a Vht. 28. §-ának rendelkezéseit.

-----STARTING---POINT---VEGE---

A 15. §-hoz

Hatályba léptető rendelkezés.