1990. évi X. törvény indokolása

a különleges titkosszolgálati eszközök és módszerek átmeneti szabályozásáról szóló törvényjavaslathoz

-----STARTING---POINT---ALTALANOS--- 

A Magyar Köztársaság biztonsági szolgálatai a nemzeti szuverenitás és az alkotmányos rend védelme, továbbá fontos kormányzati érdekek érvényesítése, valamint a rendőrség bűnügyi szervei feladataik teljesítése során titkos eszközöket és módszereket is alkalmaznak. Ezek jellegüknél, sajátosságaiknál fogva érintik, illetve korlátozhatják az alapvető állampolgári jogokat is. A korlátozás az 1989. évi XXXI. törvénnyel módosított Alkotmány 8. §-ának (3) bekezdése szerint csak alkotmányerejű törvényben szabályozható.

Az Alkotmány 40/A. §-ának (2) bekezdése értelmében az állam biztonságával összefüggő részletes szabályokat alkotmányerejű törvényben kell meghatározni. A 39. § (2) bekezdése pedig előírta, hogy a Minisztertanács az Alkotmányt módosító törvény végrehajtásához szükséges törvényjavaslatokat 1990. április 30-ig terjessze az Országgyűlés elé.

Az állam biztonságával és a rendőrséggel összefüggő részletes szabályokat megállapító törvény megalkotásáig is elengedhetetlenül szükséges, hogy az ország, a nemzet biztonságának védelmére létrehozott szervezetek - az állampolgárok Alkotmányban biztosított alapvető jogait védő - megfelelő garanciák mellett alkalmazhassák a munkájuk jellegével együtt járó titkosszolgálati eszközöket és módszereket.

A Javaslat csak azokat a legfontosabb rendelkezéseket tartalmazza, amelyek az átfogó, részletes szabályok hatályba lépéséig szóló átmenet idejére mind a szolgálatok és a rendőrség bűnügyi szervei rendeltetésszerű működését, mind az állampolgárok alapvető jogait biztosítják.

-----STARTING---POINT---RESZLETES---

Az 1-2. §-hoz

A különleges eszközök titkos alkalmazásának feltétele, hogy azt a Magyar Köztársaság szuverenitásának és alkotmányos rendjének védelme körébe tartozó nemzetbiztonsági feladatok ellátása során lehet felhasználni. Ezek a feladatok: a külső és a belső biztonságot veszélyeztető leplezett törekvések megelőzése, felderítése és megakadályozása, a kormányzati döntésekhez szükséges titkos információk beszerzése, a kiemelt, veszélyt jelentő bűncselekmények és az elkövetéssel gyanúsítható személyek felderítése, a kiemelten fontos munkakörben dolgozó személyek oltalmazása, valamint a hazánkban bevándorló, illetve menekült státusért folyamodó személyek biztonsági ellenőrzése.

Ilyen eszközöket a felsorolt funkciók gyakorlására létrehozott állami szervek alkalmazhatnak. Konkrétan: a hírszerző, a kémelhárító szolgálat és a katonai elhárító szolgálat, valamint a Magyar Néphadsereg katonai hírszerzése.

A 3-4. §-hoz

Az állampolgárok alapvető jogait védő, garanciális jelentőségű szabály a különleges eszközök alkalmazásának az igazságügyminiszter engedélyéhez kötése abban a körben, ahol a jogsérelem lehetősége fokozottabban jelentkezik, s ahol az alkalmazandó eszköz természete megkívánja, illetve lehetővé teszi az előzetes engedélyezést. A titkosszolgálati és a bűnüldöző munka sajátosságaiból következik, hogy a titkos eszközök meghatározott fajtáinak előzetes engedélyeztetése (pl. személyek figyelése, informátorok alkalmazása) szakmailag nem oldható meg.

Az engedélyezés iránti kérelmet - amelyet indokolni kell - a titkosszolgálatok, illetve a bűnüldöző szervek felett felügyeletet gyakorló szervek vezetői terjeszthetik elő. Vagyis: a titkosszolgálatok tekintetében a Minisztertanács által kinevezésre kerülő vezető, a bűnüldöző szervek tekintetében pedig az országos rendőrfőkapitány.

Az 5. §-hoz

A személyhez fűződő alapvető jogok védelmét szolgálja a Javaslat azzal, hogy a különleges eszközök alkalmazását csak addig engedi meg, amíg a törvényben meghatározott célok elérése érdekében feltétlenül szükséges.

Garanciális szabály, hogy a különleges eszköz alkalmazásával szerzett mindazon adatokat, amelyek az elrendelés okával nincsenek összefüggésben, azonnal meg kell semmisíteni.

A 6. §-hoz

A bűnözés növekedése, szervezettségének fokozódása, nemzetközi vonásainak erősödése eredményesebb bűnmegelőző, bűnüldöző munkát követel a rendőri szervektől. A rendőrség bűnügyi szervei a hatékonyabb munka érdekében nem nélkülözhetik a titkos eszközök, módszerek alkalmazását.

A Javaslat a 3. §-ban felsorolt eszközök alkalmazását csak a társadalomra különösen veszélyes bűncselekmények felderítése céljából teszi lehetővé.

A 7-8. §-hoz

A törvénnyel összefüggésben a Javaslat módosító rendelkezéseket is tartalmaz. A politikai változásoknak megfelelően módosítja az állam- és közbiztonságról szóló törvényerejű rendeletet, amikor meghatározza, hogy az állam belső biztonságával összefüggő feladatokat a jövőben nem a Belügyminisztérium szervei, hanem a nemzetbiztonsági szolgálat látja el.

A nemzetbiztonsági szolgálat ezután nem a rendőrség része, nem tartozik a belügyminiszter irányítása alá, hanem azt közvetlenül a Minisztertanács elnöke felügyeli, vezetőit pedig a Minisztertanács nevezi ki.

A Javaslat szerint a nemzetbiztonsági szolgálat feladatait és működését külön törvényben kell szabályozni. E törvény hatálybalépéséig is rendezni kell a szolgálatok felépítésének alapvető kérdéseit, ezért a Javaslat felhatalmazza a Minisztertanácsot, hogy átmeneti időre rendeletben szabályozza a működés feltételeit.

A Javaslat módosítja a fegyveres erők és a fegyveres testületek hivatásos állományának szolgálati viszonyáról szóló törvényerejű rendeletet is, amikor kiterjeszti a hatályát a nemzetbiztonsági szolgálat hivatásos állományára is.

-----STARTING---POINT---VEGE---