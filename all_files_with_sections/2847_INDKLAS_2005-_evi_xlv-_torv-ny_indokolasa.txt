2005. évi XLV. törvény indokolása

a Párizsi Békeszerződésről szóló 1947. évi XVIII. törvény 27. Cikke 2. pontjában foglaltak végrehajtásáról rendelkező 1997. évi X. törvény módosításáról

Indokolás

A Párizsi Békeszerződés végrehajtása érdekében létrehozott Magyarországi Zsidó Örökség Közalapítvány tevékenységében való társadalmilag elvárt szintű állami részvétel biztosítása céljából a 2001. évi XXVI. törvény lehetővé tette, hogy a Közalapítvány kuratóriumába a kormány állami vezetőt is kijelölhessen.

Az erre vonatkozó törvénymódosítás azért vált szükségessé, mivel az állami vezetők jogállását rendező 1997. évi LXXIX. törvény általános összeférhetetlenségi tilalomként kimondja, hogy állami vezető alapítvány kuratóriumának nem lehet tagja. Az említett törvényi tilalom a felügyelő bizottsági tagságra is kiterjed.

A törvény ugyanakkor a feltétlenül indokolt esetekre - kivételes jelleggel - biztosítja az eltérő szabályozás lehetőségét.

Az ügy jelentőségére és társadalmi súlyára tekintettel az állami részvétel biztosítása nemcsak a Közalapítvány kezelő szerve, hanem felügyelő bizottsága tekintetében is indokolt. A törvény ennek megfelelően az állami vezető kijelölésének és ezáltal közreműködésének lehetőségét a kuratóriumi részvétel mellett a felügyelő bizottsági tagság tekintetében is lehetővé tenné.

A módosítás nem érinti azt a korábbi előírást, hogy a kijelölt állami vezető a közalapítványban végzett tevékenységéért díjazásban nem részesülhet.