2016. évi XCIII. törvény indokolása

a szerzői jogok és a szerzői joghoz kapcsolódó jogok közös kezeléséről

-----STARTING---POINT---ALTALANOS--- 

Az Európai Parlament és a Tanács 2014. február 26-án fogadta el a szerzői és szomszédos jogokra vonatkozó közös jogkezelésről és a zeneművek belső piacon történő online felhasználásának több területre kiterjedő hatályú engedélyezéséről szóló 2014/26/EU irányelvet (a továbbiakban: KJK-irányelv). A KJK-irányelv két fő szabályozási területet foglal magában. Egyrészt minimum-követelményeket állapít meg a szerzői és szomszédos jogok közös kezelésével foglalkozó szervezetek felépítésére, irányítására, működésére nézve, abból a célból, hogy fejlessze e szervezetek működésének demokratizmusát és átláthatóságát. Másrészt megteremti a zeneművek online felhasználásának közös jogkezelő szervezetek által történő több tagállam területére kiterjedő hatályú engedélyezésének kereteit.

Az Európai Unió Hivatalos Lapjának 2014. március 20-i számában megjelent irányelv magyar jogba történő átültetésének határideje 2016. április 10. A törvény megalkotása a KJK-irányelv magyar jogba történő átültetése céljából szükséges.

A közös jogkezelés részletes szabályait Magyarországon a szerzői jogról szóló 1999. évi LXXVI. törvény (a továbbiakban: Szjt.) XII. fejezete [85-92/P. §] határozza meg. Az Szjt. alapján közös jogkezelés a felhasználás jellege, illetve körülményei miatt egyedileg nem gyakorolható szerzői jogok és a szerzői joghoz kapcsolódó ilyen jogok érvényesítése a jogosultak által erre létrehozott szervezet útján, függetlenül attól, hogy azt a törvény írja elő vagy az a jogosultak elhatározásán alapul. A közös jogkezelő szervezetek feladata, hogy az általuk képviselt jogosultak műveinek vagy teljesítményeinek felhasználását engedélyezzék, a jogdíjak és a felhasználás egyéb feltételeit meghatározzák, figyelemmel kísérjék a művek és a kapcsolódó jogi teljesítmények felhasználását, a jogdíjakat beszedjék, felosszák vagy felosztás céljára másik közös jogkezelő szervezetnek átadják, továbbá, hogy fellépjenek a szerzői vagy a kapcsolódó jog megsértésével szemben. Hazánkban a jelenleg hatályos előírások alapján megkülönböztethetünk egyrészt olyan eseteket, amelyekben a törvény alapján a szerzői vagy szomszédos jogi vagyoni jogok kizárólag közös jogkezelés keretében gyakorolhatók. Egyes más esetekben szintén a törvény írja elő a közös jogkezelés keretében történő joggyakorlást, de lehetőséget biztosít a jogosultaknak, hogy jogaik közös jogkezelés keretében történő gyakorlása ellen tiltakozzanak. A közös jogkezelés a törvényben szabályozott eseteken kívül a jogosultak önkéntes elhatározásán is alapulhat (önkéntes közös jogkezelés). A közös jogkezelő szervezeteknek mindhárom esetben reprezentatív tagsággal, illetve megbízói körrel kell rendelkezniük, és kiterjesztett hatállyal - tehát a szervezet által végzett jogkezelés szempontjából érintett valamennyi (kül- vagy belföldi) jogosult azonos műfajú művei vagy kapcsolódó jogi teljesítményei vonatkozásában - végzik közös jogkezelési tevékenységüket. Az Szjt. hatályos szabályai alapján a közös jogkezelés minden esetben a Szellemi Tulajdon Nemzeti Hivatala általi nyilvántartásba vételhez kötött tevékenység. Az Szjt. részletes szabályokat tartalmaz továbbá a jogdíjak kezelése, felosztása, valamint a jogdíjakat tartalmazó díjszabások megállapításával, továbbá a közös jogkezelő szervezetek hatósági felügyeletével kapcsolatban is.

A KJK-irányelv átültetése érdekében szükségessé vált a közös jogkezelésre vonatkozó jelenleg hatályos szabályok felülvizsgálata, és az irányelv előírásainak való megfeleltetése. A közös jogkezelésre irányadó szabályok jól körülhatárolhatóak és az egyéb szerzői jogi szabályoktól világosan elkülöníthető szabályozási tárgykörbe tartoznak, az átültetendő joganyag pedig jelentős terjedelmű. Indokolt tehát, hogy a közös jogkezelés átfogó újraszabályozását jelentő implementációra a közös jogkezelésre vonatkozó külön törvény megalkotásával és az Szjt. egyes rendelkezéseinek módosításával kerüljön sor.

A törvény számos rendelkezése az Szjt. szabályait veszi át, vagy pontosítja azokat. A KJK-irányelv átültetése érdekében mindazonáltal a jelenleg hatályos szabályokhoz képest több olyan koncepcionális változást is tartalmaz a törvény, amelyek bizonyos kérdésekben átalakítják a jelenlegi közös jogkezelési szabályozási rendszert. Így lényeges változást jelent, hogy a törvény alapján már nem minden esetben elvárás a közös jogkezelő szervezetekkel szemben a reprezentativitás, vagyis annak a feltételnek való megfelelés, hogy a tevékenységükkel érintett jogosultak jelentős részétől rendelkezzenek megbízással a közös jogkezelésre. A többletkövetelménynek megfelelő, reprezentatív tagsággal, illetve megbízói körrel rendelkező szervezeteket a közös jogkezelő szervezeteken belüli speciális kategóriaként nevesíti a törvény (reprezentatív közös jogkezelő szervezetek). A közös jogkezelés hatékonysága, valamint az ilyen tevékenység feletti megfelelő ellenőrzés biztosítása érdekében a törvényben meghatározott körben kizárólag reprezentatív közös jogkezelő szervezetként végezhető a közös jogkezelés.

Szintén változást jelent a törvényben követett azon szabályozási elv, amely alapján már nem minden esetben lesz szükséges konstitutív hatályú nyilvántartásba vétel a közös jogkezelési tevékenység végzéséhez. A törvény az ilyen típusú előzetes engedélyezési rendszert - az általuk végzett közös jogkezelési tevékenység kiemelkedő társadalmi jelentőségére tekintettel - a reprezentatív közös jogkezelő szervezetként végzett tevékenységre korlátozza.

A fenti szabályozási elveket követve, a közös jogkezelés a törvény alapján nem minden esetben történne kiterjesztett hatállyal, ilyen joghatás kizárólag a reprezentatív közös jogkezelő szervezetként végzett tevékenységhez kapcsolódhat.

A törvény alapján a reprezentatív közös jogkezelő szervezeteken kívüli egyéb közös jogkezelő szervezetek egy egyszerű bejelentés megtételét követően, külön engedély nélkül is végezhetik tevékenységüket. Az ilyen közös jogkezelés azonban nem lehet kiterjesztett hatályú, kizárólag a jogkezelésre megbízást adó jogosultak vonatkozásában történhet.

A törvény részletesen szabályozza többek között a közös jogkezelési tevékenység jogalapjára, a közös jogkezelő szervezetek alapítására, szervezetére, működésére, gazdálkodására, valamint a tevékenységükkel kapcsolatos adatszolgáltatásra vonatkozó előírásokat, amelyek nagy része a KJK-irányelv átültetésének célját szolgálja.

A KJK-irányelv alapján új szervezeti típusként jelennek meg a törvényben az úgynevezett független jogkezelő szervezetek. E szervezetek a közös jogkezelő szervezetektől eltérően a jogosultaktól szervezetileg elkülönülnek, továbbá a tevékenységükkel összefüggő, saját vállalkozási tevékenységet is végezhetnek, amely például a közvetített felhasználási engedélyek után befolyó jogdíjak után járó jutalék formájában jelentkezhet. A független jogkezelő szervezetek tevékenysége ugyan a törvény alapján nem minősül közös jogkezelésnek, egyes, a közös jogkezelő szervezetekre irányadó előírások e szervezetekre is vonatkoznak.

A KJK-irányelv átültetéseként a törvény az általános előírásokon túlmenően különleges követelményeket állapít meg az olyan belföldön letelepedett közös jogkezelő szervezetekre nézve, amelyek a zeneművek szerzői képviseletében a zeneművek online felhasználására egynél több EGT-állam területére kiterjedő hatályú engedélyeket adhatnak.

Az anyagi jogi és az eljárásjogi szabályok szerkezetileg elkülönülnek a törvényben, amelyben önálló rész szabályozza a közös jogkezelő szervezetek, illetve független jogkezelő szervezetek jogkezelési tevékenységével kapcsolatos eljárások szabályait, ideértve az engedélyezéssel, bejelentéssel, nyilvántartással, felügyelettel, valamint a díjszabások jóváhagyásával összefüggő eljárásokat.

-----STARTING---POINT---RESZLETES---

Az 1. §-hoz

A törvény megalkotása a KJK-irányelv átültetését szolgálja. Az 1. § ennek megfelelően a KJK-irányelv szabályozási elveivel és célkitűzéseivel összhangban határozza meg a szabályozás célját.

A 2. §-hoz

Meghatározza a szabályozás személyi és tárgyi hatályát. A törvényben rögzített szabályok a Magyarország területe vonatkozásában végzett jogkezelési tevékenység feletti megfelelő ellenőrzés biztosítása érdekében főszabály szerint alkalmazandók a külföldön letelepedett szervezetek által Magyarország területére irányuló jogkezelési tevékenységre is. Egyes esetekben eltérő rendelkezéseket állapít meg a törvény az EGT Magyarországon kívüli tagállamaiban letelepedett szervezetekre nézve. Az EGT-n kívüli államokban letelepedett szervezetekre mindazonáltal e kivételes szabályok nem vonatkoznak.

Egyes előírások alkalmazandók a KJK-irányelvben meghatározott, a hatályos magyar szerzői jogi szabályozásban jelenleg ismeretlen szervezeti körre, az úgynevezett független jogkezelő szervezetekre is. Az e szervezetekre vonatkozó szabályokat a törvény Harmadik része rögzíti.

A törvényben kerülnek szabályozásra a szerzői és kapcsolódó jogok kezelését végző szervezetekkel összefüggő, jogkezelési tevékenységükkel kapcsolatos egyes eljárások is.

A 3. §-hoz

Azokban az esetekben, amikor a törvény valamely kérdésről nem rendelkezik (így különösen a szerzői és kapcsolódó jogokra, azok tartalmára, valamint a gyakorlásuk módjára vonatkozó kérdésekben), a 3. §-ban megjelölt háttérjogszabályok rendelkezései irányadók.

A 4. §-hoz

A KJK-irányelv 3. cikkében foglaltakkal összhangban szükséges egyes fogalmak értelmező rendelkezések formájában történő rögzítése a törvényben.

A 4. pont a KJK-irányelv által bevezetett új szervezeti formát, a független jogkezelő szervezetet definiálja az irányelv 3. cikk b) pontjával megegyezően. Az ezen entitásokat a klasszikus közös jogkezelő szervezetektől élesen elhatároló szempont egyrészt a jogosultaktól való szervezeti elkülönülés, másrészt pedig a tevékenységükkel összefüggő, saját vállalkozási elem jelenléte, amely például a közvetített felhasználási engedélyek után befolyó jogdíjak után járó jutalék formájában jelentkezhet. Mindazok a szervezetek ide sorolhatóak, amelyek a jogosultaktól szervezetileg elkülönülnek, és vállalkozási tevékenységként a jogosultak érdekeit szem előtt tartva, több jogosult képviseletében (és nem saját üzleti érdekeik mentén) eljárva díjakat állapítanak meg, és felhasználási szerződést kötnek harmadik személyekkel, beszedik az ebből származó jogdíjakat, valamint saját képviseleti díjuk levonását követően kifizetik azokat az általuk képviselt jogosultak részére. Az e szervezetek által végzett tevékenység nem közös jogkezelés, így az ehhez kapcsolódó egyéb jogkövetkezmények sem érvényesülhetnek független jogkezelő szervezetek esetében. Így például e szervezetek nem végezhetik kiterjesztett hatállyal tevékenységüket, részükre a jogkezelési tevékenység reprezentatív közös jogkezelő szervezetként történő végzésére nem adható engedély. Másrészről e szervezetek működése tekintetében - a KJK-irányelv szabályaival összhangban - a törvény kevesebb kötelezettséget ír elő. Ezek körét a törvény Harmadik része határozza meg.

Az 5. pont az Szjt. rendelkezéseivel összhangban határozza meg a jogosult fogalmát. A KJK-irányelv 3. cikk c) pontja szerinti jogosult fogalma mindazonáltal az Szjt. fogalomhasználatánál tágabb személyi kört fed le, mint a hazai szerzői jog, és e személyi körbe beletartoznak azok a személyek vagy szervezetek is, akik vagy amelyek a jogosulttal fennálló jogviszonyuk alapján részesülnek a jogdíjakból. Annak érdekében, hogy a törvény fogalomhasználata ne okozzon értelmezési és jogalkalmazási nehézségeket az Szjt. szabályainak alkalmazásával összefüggésben, indokolt a törvényben külön fogalmat bevezetni a jogdíjakból részesedésre jogosultak tekintetében. E célt szolgálja a 4. § f) pontja szerinti értelmező rendelkezés.

A 7. pontjában határozza meg a közös jogkezelés fogalmát, amely kimerítő felsorolást tartalmaz az egyes közös jogkezelési tevékenységek tekintetében.

A 8. pont a KJK-irányelv 3. cikke a) pontjának megfelelően határozza meg a közös jogkezelő szervezet fogalmát.

A 10. pontban foglalt értelmező rendelkezéssel új fogalomként vezeti be a törvény a reprezentatív közös jogkezelő szervezet kategóriáját. A törvény alkalmazásában olyan közös jogkezelő szervezet minősül reprezentatív közös jogkezelő szervezetnek, amely a közös jogkezelő szervezetre vonatkozó általános fogalmi elemeken túlmenően megfelel a 34. §-ban meghatározott speciális reprezentativitási követelményeknek is, továbbá rendelkezik az ilyen szervezetként történő közös jogkezelési tevékenység végzéséhez szükséges hatósági engedéllyel.

A további pontok az egyéb, a törvényben használt jelentősebb fogalmak értelmezését határozzák meg.

Az 5. §-hoz

A KJK-irányelv szabályozási elveinek való megfelelés érdekében differenciálja a közös jogkezelés jelenleg hatályos rendszerét, különbséget téve a bármely közös jogkezelő szervezet és a kizárólag reprezentatív közös jogkezelő szervezetek által végezhető közös jogkezelés között. Csak reprezentatív közös jogkezelő szervezetként kezelhetőek olyan vagyoni jogok, amelyek az Szjt. alapján kizárólag vagy a jogosultak e körülmény elleni tiltakozásáig csak közös jogkezelés keretében gyakorolhatóak (kötelező és előírt közös jogkezelés esetei). Ennek oka, hogy az Szjt.-nek a vagyoni jogok gyakorlása terén alkalmazott ilyetén korlátozása társadalmi szempontból is kiemelkedő jelentőségűvé teszi e jogkezelési eseteket. Garanciális szempontok miatt tehát fontos, hogy csak a speciális követelményeknek is megfelelő, hatósági engedéllyel rendelkező reprezentatív közös jogkezelő szervezetek végezhessenek ilyen esetekben közös jogkezelési tevékenységet, amelyhez a törvény 17. §-a alapján kiterjesztett hatály is kapcsolódhat. Egyéb esetben a törvény lehetővé teszi a reprezentatív tagsággal nem rendelkező közös jogkezelő szervezetek számára is a közös jogkezelést, erre vonatkozó engedély nélkül is. Az ilyen, egyéb közös jogkezelő szervezetek által végzett közös jogkezelés azonban nem irányulhat kötelező és előírt közös jogkezelésre és nem történhet kiterjesztett hatállyal. Nem kizárt a törvény alapján az sem, hogy ugyanaz a szervezet csak az általa kezelt egyes vagyoni jogok vonatkozásában végezze reprezentatív közös jogkezelő szervezetként tevékenységét, és egyéb körben - amennyiben ez a törvény szerint nem kizárt - a reprezentativitási követelmények teljesítésének szükségessége nélkül lássa el a jogkezelést.

A KJK-irányelvnek a zeneművek online felhasználásának több tagállam területére kiterjedő hatályú engedélyezésére vonatkozó szabályaival való összhang biztosítása érdekében szükséges az ilyen felhasználásokkal kapcsolatos közös jogkezelési tevékenység vonatkozásában a kötelező és előírt közös jogkezelés tekintetében bevezetendő korlátozást (vagyis, hogy ezen esetekben csak reprezentatív közös jogkezelő szervezet végezhet engedélyezést) feloldani. Az ilyen felhasználás érinti ugyanis az Szjt. 26. §-a (8) bekezdésének második mondata szerinti vagyoni jogot, amelynek gyakorlása az Szjt. 27. §-ának (3) bekezdése alapján előírt közös jogkezelés körébe tartozik. A kivétel csak arra az esetre vonatkozik, ha a felhasználás engedélyezése több tagállam területére kiterjedő hatállyal történik. A csak Magyarország területére érvényes felhasználási engedély megadásával összefüggő közös jogkezelésre az általános szabályok irányadóak.

A 6. §-hoz

A KJK-irányelvvel összhangban a törvény alapelvként rögzíti azt a követelményt, hogy a közös jogkezelő szervezet az általa képviselt jogosultak között nem diszkriminálhat, valamint a jogosultakra nézve indokolatlan kötelezettségek megállapításának tilalmát. A törvény felsorolja továbbá azokat a közös jogkezelési tevékenységeket, amelyeket minden közös jogkezelő szervezetnek el kell látnia. A nyilvános haszonkölcsönzést végző könyvtárakban haszonkölcsönzés útján terjesztett irodalmi művek és kottában rögzített zeneművek szerzőit a haszonkölcsönbe adásra tekintettel megillető díjazás tekintetében speciális helyzetet teremt az Szjt. 23/A. §-ának (2) bekezdése, amely kimondja, hogy a díjat a közös jogkezelő szervezet az évenként megállapított jogdíjközleményében, a kultúráért felelős miniszter által felügyelt költségvetési fejezetben külön törvényi soron meghatározott összeg keretén belül állapítja meg. Ebből a szabályból következőleg az Szjt. 23/A. §-ában rögzített díjigény tekintetében közös jogkezelést végző szervezet valójában klasszikus jogdíjbeszedési tevékenységet nem végez, hanem a költségvetés terhére számára átadott jogdíjbevételt osztja fel, és fizeti ki az általa képviselt jogosultak részére.

A 7. §-hoz

A KJK-irányelv átültetéseként a törvény lehetőséget ad a közös jogkezelő szervezetek számára, hogy gazdaságossági és észszerűségi szempontok szerint egyes tevékenységeiket kiszervezzék. Megfelelő garanciákkal szükséges mindazonáltal biztosítani, hogy a törvényben a közös jogkezelő szervezetekre meghatározott előírások a kiszervezés útján se legyenek megkerülhetőek. A törvény részletesen szabályozza, hogy milyen szervezeti és működési keretek között végezhető közös jogkezelési tevékenység kiszervezés útján.

A 8-10. §-hoz

A törvény - követve az Szjt. jelenleg hatályos szabályait - alapelvként mondja ki, hogy a közös jogkezeléssel érintett művek és kapcsolódó jogi teljesítmények tekintetében a közös jogkezelő szervezeten kívül más személyek vagy szervezetek - a nem kereskedelmi célú felhasználás engedélyezése kivételével - nem jogosultak joghatályosan a felhasználás engedélyezésére, illetve ezzel összefüggésben díjigény érvényesítésére. A törvény változás nélkül veszi át az Szjt. jelenleg hatályos közös jogkezelési jogérvényesítési klauzuláját, és rögzíti a közös jogkezelő szervezet általi önálló és saját nevében történő joggyakorlás, illetve jogérvényesítés elvét a kezelt jogok vonatkozásában.

A 11. §-hoz

A KJK-irányelv 5. cikkének (3) bekezdése átültetését szolgálja a törvény 11. §-a, amely a 8. §-ban rögzített általános elv alól biztosít kivételt, lehetővé téve a jogosult számára, hogy a műve vagy kapcsolódó jogi teljesítménye nem kereskedelmi célú felhasználására engedélyt adjon akkor is, ha egyébként az adott felhasználással kapcsolatos vagyoni jogokat közös jogkezelő szervezet kezeli. A közös jogkezelő szervezet alapszabálya tartalmazhatja a nem kereskedelmi célú felhasználás engedélyezésével kapcsolatos rendelkezéseket, amelyek személyi hatálya a 17. § (2) bekezdése alapján a kiterjesztett hatály keretében képviselt jogosultakra is kiterjed. A törvény meghatározza a nem kereskedelmi cél fogalmát is, kizárva a kivétel alkalmazhatóságát minden olyan esetben, ha a felhasználás a felhasználó vagy harmadik személy oldalán - akár közvetve is - jövedelemszerzési vagy jövedelemfokozási célt szolgál, vagy ha az engedélyezésért a jogosult jogdíjra tart igényt.

A 12. és 177. §-hoz

A KJK-irányelv 3. cikkének c) pontja szerinti jogosult-fogalommal összhangban a törvény 12. §-a kiterjeszti a jogosultakra vonatkozó előírásokat - azokra a személyekre vagy szervezetekre is akik, vagy amelyek a jogosulttal fennálló jogviszony alapján részesedésre jogosultak a jogdíjbevételből. A törvény nem érinti az Szjt.-nek a szerzői jogok forgalmával kapcsolatos szabályait, és a jogdíjakból való részesedéssel összefüggésben bármilyen szerződéses megállapodás kizárólag az Szjt. szabályainak megfelelően, írásban köthető.

Az Európai Unió Bírósága a C-572/13. számú ügyben („Reprobel-ügy”) hozott ítéletében többek között megállapította, hogy a 2001/29/EU irányelv 5. cikke (2) bekezdésének a) pontjával és 5. cikke (2) bekezdésének b) pontjával ellentétes az olyan nemzeti szabályozás, amely lehetővé teszi a tagállamnak, hogy a jogosultakat megillető méltányos díjazás egy részét a szerzők által létrehozott művek kiadóinak juttassa, anélkül hogy e kiadókat bármilyen kötelezettség terhelné arra nézve, hogy biztosítsák, akár közvetve is, hogy a szerzők a díjazás tőlük elvont részét megkapják.

E döntésre tekintettel szükségessé vált az Szjt. 21. §-ának módosítása, amelynek jelenleg hatályos szövege értelmében a reprográfiai úton többszörözött művek szerzői mellett, e művek kiadóit is részesedés illeti meg az Szjt. 21. §-ának (1) bekezdése szerinti reprográfiai jogdíjból. A módosítás révén e rendelkezésből a kiadókra való utalás kikerül.

Az Szjt. e szabályának módosításáról a törvény 177. §-a rendelkezik, amelynek révén immár nem törvény írja elő a reprográfiai díjból a kiadók részére juttatandó részesedési arányra vonatkozó rendelkezéseket. Ezzel összefüggésben ugyanakkor lehetővé teszi a szerzőknek és a kiadóknak, hogy az őket képviselő közös jogkezelő szervezeteik útján megállapodjanak a reprográfiai jogdíjból való kiadói részesedésről. Ennek szabályait a részesedésre jogosult személyekre vonatkozó előírások között rögzíti a 12. § (3) bekezdése.

A 13-16. §-hoz

A törvény - a jelenleg hatályos szabályozási rendszerrel összhangban - a közös jogkezelés három jogalapját különbözteti meg. Ennek megfelelően közös jogkezelés végezhető egyrészt a jogosulttól kapott közvetlen megbízás alapján; másrészt a törvényben meghatározott feltételek mellett a törvény felhatalmazása alapján kiterjesztett hatállyal a jogkezelési megbízást nem adó jogosultak tekintetében is; harmadrészt pedig egy másik közös jogkezelő szervezet nevében, az Szjt. vagy a szervezettel kötött képviseleti szerződés alapján, ez utóbbi közös jogkezelő szervezet által képviselt jogosultak művei, illetve kapcsolódó jogi teljesítményei vonatkozásában.

A törvény a 13-16. §-okban a jogkezelési megbízás létrejöttének, tartalmának, valamint megszüntetésének, illetve korlátozásának szabályait rögzíti, összhangban a KJK-irányelv vonatkozó előírásaival.

A 17-18. §-hoz

A kiterjesztett hatályú közös jogkezelés lehetőségét biztosító Szjt. rendelkezések lényegében a törvény felhatalmazásán alapuló jogalapnak tekinthetőek közös jogkezelés végzésére olyan jogosultak tekintetében, akik a közös jogkezelő szervezet számára a jogkezelésre külön megbízást nem adtak. Nem a kiterjesztett hatály alapján történik azon jogosultak jogainak képviselete, akiknek a jogait belföldön egy közös jogkezelő szervezet valamely külföldi közös jogkezelő szervezettel kötött képviseleti szerződés alapján kezeli. A közös jogkezelési tevékenység jogalapja ebben az esetben a szervezetek között kötött képviseleti szerződés.

Az Szjt. jelenleg hatályos szabályozási rendszerét differenciálja a törvény, és a közös jogkezelés már nem minden esetben történik a jogkezelésre megbízást nem adó jogosultak műveire, illetve kapcsolódó jogi teljesítményeire is kiterjesztett hatállyal. A törvény értelmében a közös jogkezelést kiterjesztett hatállyal kizárólag a reprezentatív közös jogkezelő szervezet végezheti. A törvény egyben kimondja azt is, hogy a reprezentatív közös jogkezelő szervezet - az erre vonatkozó engedélye szerinti körben - köteles a kiterjesztett hatály alapján képviselt jogosultak részére is ugyanazokat a jogokat biztosítani, mint a jogkezelési megbízást adó jogosultak esetében, ide értve a nem kereskedelmi célú felhasználás engedélyezésével kapcsolatos jogosultságokat is.

A jogosultak önrendelkezési jogának biztosítása érdekében a törvény 18. §-a szabályozza annak lehetőségét, hogy a jogosultak tiltakozhassanak a kiterjesztett hatály alapján végzett közös jogkezelés ellen, kivéve, ha a közös jogkezelés az adott vagyoni jog tekintetében az Szjt. alapján kötelező. A jogkezelési megbízás felmondásához hasonlóan a tiltakozás is a jogosult adott mű- vagy teljesítménytípusba tartozó valamennyi művére, illetve kapcsolódó jogi teljesítményére kiterjed.

A 19. §-hoz

A törvény értelmében a közös jogkezelési tevékenység történhet egy másik közös jogkezelő szervezet nevében is az Szjt. erre vonatkozó rendelkezése, vagy a szervezettel kötött képviseleti szerződés alapján. Ilyen esetben a közös jogkezelő szervezet köteles a közös jogkezelési tevékenységét a másik közös jogkezelő szervezet által képviselt jogosultak tekintetében is bármilyen hátrányos megkülönböztetés nélkül végezni.

A 20. §-hoz

A KJK-irányelv rendelkezéseiből következően nincs lehetőség a IV. Fejezetben meghatározott, a hazai jogi keretekhez igazodó követelményeknek a más EGT-tagállamban letelepedett, Magyarország területére irányuló közös jogkezelési tevékenységet végző szervezetekkel szembeni előírására, ezért vonatkozásukban szükséges kivételt megállapítani.

A 21. §-hoz

A törvény átveszi az Szjt. jelenleg hatályos előírását, amely szerint közös jogkezelő szervezet egyesületként hozható létre.

A 22. §-hoz

A közös jogkezelő szervezet létesítő okiratának az egyesületekre vonatkozó Polgári Törvénykönyvről szóló 2013. évi V. törvény (a továbbiakban: Ptk.) rendelkezéseiben foglaltakon felül szükséges további, a tevékenységéből adódó formai és tartalmi kritériumoknak is megfelelnie. E többletkötelezettségek részben már az Szjt.-ben is megfogalmazásra kerültek, míg másik részük a KJK-irányelvnek való megfelelést szolgálja.

A 23-25. §-hoz

A 23-25. §-ban rögzített rendelkezések a KJK-irányelv 6. cikkében foglaltaknak való megfelelést szolgálják.

A Ptk. 3:9. §-a, ha a jogi személy alapítója vagy tagja nem köteles vagyoni hozzájárulást teljesíteni, a jogi személy tartozásaiért a jogi személy tagja, tagság nélküli jogi személy esetén az alapítói jogok gyakorlója köteles helytállni. Az egyesületek vonatkozásában ugyan kimondja a Ptk. 3:65. §-ának (4) bekezdése, hogy a tagok - a tagdíj megfizetésén túl - az egyesület tartozásaiért saját vagyonukkal nem felelnek, de különösen a tagdíjfizetési kötelezettséget egyébként nem alkalmazó közös jogkezelő szervezetek esetében ennek az előírásnak az előbb említett általános felelősségi szabállyal való összhangjának megteremtése érdekében egyértelműsítés szükséges a törvényben. Figyelemmel a közös jogkezelő szervezetekre vonatkozó speciális szabályokra és e szervezetek sajátos tevékenységéből eredő szempontokra (így különösen arra, hogy a közös jogkezelő szervezet hitelezői jellemzően maguk a jogdíjra jogosult tagok és más jogosultak), indokolt a Ptk. szerinti mögöttes tagi felelősség teljes kizárása az ilyen szervezetek esetén.

Figyelemmel a Ptk. jogi személyekre vonatkozó szabályainak főszabály szerinti diszpozitív jellegére [Ptk. 3:4. § (2) bekezdés], indokolt továbbá a törvényben kikötni a közös jogkezelő szervezetként működő egyesületekre meghatározott előírásoktól való eltérés tilalmát.

A 26-29. §-hoz

A döntéshozó szerv működésére vonatkozó rendelkezések a KJK-irányelv 8. cikkének átültetését szolgálják.

A 30. §-hoz

A Ptk. részletesen szabályozza a vezető tisztségviselőkre vonatkozó összeférhetetlenségi szabályokat, amelyek a közös jogkezelők esetében is alkalmazandóak. Tekintettel azonban a közös jogkezelő szervezetek működésének céljára, és a KJK-irányelv 10. cikkének (1)-(2) bekezdéseiben foglalt elvekre, szükséges e szervezetek esetében további korlátozások meghatározása is.

A 31. §-hoz

A Ptk. egyesületekre vonatkozó szabályaihoz képest többletkövetelmény a felügyelőbizottság kötelező létrehozása, amely rendelkezés a KJK-irányelv 9. cikkének átültetését szolgálja. A felügyelőbizottság tagjainak összeférhetetlenségére vonatkozó külön szabályok a KJK-irányelv 9. cikkének (3) bekezdésében foglaltak átültetését szolgálják.

A 32. §-hoz

A 32. § határozza meg azokat az alapvető személyi és tárgyi feltételeket, amelyekkel valamennyi közös jogkezelő szervezeteknek rendelkeznie kell, mielőtt tevékenységét megkezdené.

A 33. §-hoz

A hatályos Szjt. előírásai alapján a közös jogkezelés minden esetben konstitutív hatályú nyilvántartásba vételhez (tulajdonképpen engedélyhez) kötött tevékenység. A törvény - a KJK-irányelv szabályozási elveinek megfelelő átültetése érdekében - differenciálja ezt a szabályozást, és már nem minden esetben írja elő a közös jogkezelési tevékenység végzésére feljogosító, konstitutív hatályú hatósági aktus szükségességét, hanem főszabály szerint csak bejelentéshez köti az adott közös jogkezelési tevékenység megkezdését [33. § (1) bekezdés]. A reprezentatív közös jogkezelő szervezetként végezni kívánt közös jogkezelési tevékenység esetében ugyanakkor már feltétel az erre a tevékenységre feljogosító hatósági engedély megszerzése [33. § (2) bekezdés]. Ennek indoka egyrészt, hogy a reprezentatív közös jogkezelő szervezet jogosult a közös jogkezelés hatékonysága szempontjából kiemelkedő jelentőségű olyan felhasználási módok tekintetében is közös jogkezelésre, amelyek esetében a szerzői és kapcsolódó jogok gyakorlása az Szjt. szerint kötelezően vagy tiltakozásig kizárólag közös jogkezelés útján történhet. A tevékenység megkezdésének különleges garanciákhoz kötését indokolja továbbá az is, hogy a törvény szerint közös jogkezelést kiterjesztett hatállyal szintén csak reprezentatív közös jogkezelő szervezet végezhet.

A 34-35. §-hoz

A 34-35. §-ok részletesen szabályozzák az engedély megadásának feltételeit, amelyek lényegüket tekintve megegyeznek az Szjt. jelenlegi előírásai szerinti nyilvántartásba vétel feltételeivel.

Különleges szabályokat a más EGT-államban letelepedett közös jogkezelő szervezetekkel kapcsolatban állapít meg a törvény, amely szervezetek részére a reprezentatív közös jogkezelő szervezetként végzett tevékenységhez szükséges engedély a törvényben meghatározott szervezeti és általános személyi, illetve tárgyi követelmények teljesítésének vizsgálata nélkül megadható, ha az őket felügyelő tagállami hatóság által kiállított közokirattal igazolják, hogy a KJK-irányelv szabályainak megfelelően elfogadott saját tagállami előírásoknak eleget tesznek. A 34. § (1) bekezdésének b) pontja szerinti reprezentativitási feltételek teljesülését az engedély megadásához mindazonáltal e szervezetek esetén is vizsgálni kell az engedélyezési eljárásban.

A törvény szerint közös jogkezelési tevékenység az Szjt. szerinti kötelező vagy előírt közös jogkezelés körébe tartozó eseten kívül is végezhető - erre vonatkozó engedély alapján - reprezentatív közös jogkezelő szervezetként, amely tevékenységhez ebben az esetben a 17. § alapján kiterjesztett hatály is kapcsolódhat. Az ilyen tevékenység engedélyezéséhez a törvény többletkövetelményként határozza meg azt is, hogy az adott szerzői jog vagy kapcsolódó jog egyedileg ne legyen hatékonyan gyakorolható. Az előírás célja, hogy a kiterjesztett hatállyal végzett közös jogkezelésbe vonással ne sérüljenek az egyébként egyéni jogosítás útján esetlegesen már hatékonyan működő engedélyezési rendszerek. E követelmény megfogalmazása annyiban pontosítja az Szjt. jelenleg hatályos előírását, hogy már nem azt szükséges igazolni az eljárásban, hogy az adott jog egyedileg egyáltalán nem gyakorolható, ugyanis a közös jogkezelésbe vonást megelőzően e jogokat a jogosultak feltehetően valamilyen módon mégis egyedileg érvényesítették. Az ebből eredő fogalmi ellentmondás értelmezési nehézséget jelentett a szabály alkalmazása során, ezért felülvizsgálatra szorult. Az engedély megszerzéséhez a törvény alapján a lehetetlenség helyett azt kell igazolni, hogy az egyedi jogérvényesítés a felhasználás jellegére és körülményeire tekintettel nem hatékony módja a joggyakorlásnak, és ez indokolja a közös jogkezelésbe vonást.

A 36-38. §-hoz

A KJK-irányelv szabályozási rendszerével összhangban a törvény a jogdíjak beszedése és kezelése során a közös jogkezelő szervezetektől fokozott gondosság tanúsítását várja el. A törvény a nem tag és a közvetlen jogviszonyban nem álló jogosultak érdekeit egyaránt figyelembe veszi. A törvény meghatározza, hogy a jogkezeléssel elért jogdíjbevétel mely tételekkel csökkenthető, továbbá, hogy a más bevételek (befektetésből származó bevétel, vállalkozási tevékenység eredménye) milyen célra fordíthatók. A közös jogkezelésben érvényesített jogdíjak célja, hogy az adott felhasználással érintett jogosultak részére kifizessék. A hatályos szabályozáshoz képest a törvény előírja, hogy a felosztási szabályzatban kell meghatározni a kezelési költség mértékének felső határát vagy e költség megállapításának módját, továbbá a ki nem fizethetőnek minősülő jogdíjak felhasználására vonatkozó szabályokat. A hatályos szabályozással egyező módon a felosztási szabályzat kötelező része a jogdíjak közösségi célú felhasználásának feltételeit tartalmazó támogatási politika.

A hatályos szabályozástól eltérő módon a törvény a közös jogkezelő részére csak a beszedéssel kapcsolatos kezelési költség levonását teszi lehetővé a más közös jogkezelő szervezet javára beszedett jogdíjbevételből. Az átadandó jogdíjból a beszedő közös jogkezelő szervezet csak akkor vonhat le közösségi célra, ha ehhez az érintett (felosztást végző) közös jogkezelő szervezet előzetesen kifejezetten hozzájárult.

A KJK-irányelvvel összhangban a törvény lehetővé teszi a közös jogkezelő szervezetek számára, hogy a döntéshozó szerv egyedi döntése révén a jogdíjbevételüket befektetési célból is felhasználhassák. A befektetés belső szabályzatok (befektetési politika, kockázatkezelési politika) és a törvényben meghatározott elvek (pl.: jogosultak közös érdeke, megfelelő likviditás és diverzifikáció) szerint történhet.

A hatályos szabályozással egyező módon a közös jogkezelő szervezetek továbbra is végezhetnek kiegészítő vállalkozási tevékenységet, amelynek eredményét mindenképpen a jogosultak érdekében kell felhasználni a költségek csökkentése, vagy a jogosultaknak történő felosztás és kifizetés révén. Pontosító szabályként jelenik meg a törvényben, hogy ugyanígy használható fel a befektetésből származó bevétel is, amelybe beletartozik a lekötött jogdíjakból származó kamatbevétel is.

A 39. §-hoz

A kezelési költség fogalmát a törvény a KJK-irányelvvel összhangban az észszerűség és az igazoltság jelzők beiktatásával pontosítja. Az indokolt kezelési költségek körébe adott esetben rendkívüli költségek, beruházások is beletartozhatnak, amennyiben ezek a törvényben meghatározott követelményeknek (pl. észszerűség, hasznosság) megfelelnek.

A 40-42. §-hoz

A törvény a KJK-irányelvvel összhangban szoros határidőket ír elő annak érdekében, hogy a közös jogkezelő szervezetek a jogdíjak felosztását, és felosztásra történő átadását, illetve kifizetését ütemesen és kiszámíthatóan végezzék. A törvény biztosítani kívánja, hogy a jogosultak részére a jogdíj legkésőbb a beszedés évét követő 9. hónap végéig, de más közös jogkezelő szervezet közbeiktatása esetén is legkésőbb 15 hónapon belül kifizetésre kerüljön. E határidőt a közös jogkezelő szervezet csak külső ok miatt lépheti túl. A törvény ilyen oknak tekinti például a felosztást vagy a kifizetést gátló adathiányt. A törvény alapján nincs annak akadálya, hogy egy közös jogkezelő szervezet a másik közös jogkezelő szervezet javára beszedett jogdíjak átadása tekintetében a törvényben meghatározottnál rövidebb határidőben állapodjon meg az érintett jogkezelővel.

A törvény biztosítja, hogy a különböző beszedési évekből származó jogdíjakat a közös jogkezelő szervezetek transzparens módon, elkülönített számlán vezessék, ha a kifizetési határidő elteltéig a jogosult ismeretlensége vagy ismeretlen helyen való tartózkodása miatt azokat nem tudják kifizetni.

A hatályos szabályozástól eltérő módon a törvény a jogdíjak kifizethetősége érdekében meghatározott adattartalom szerinti tájékoztatási kötelezettséget ír elő a közös jogkezelő szervezet honlapján. Szükséges továbbá, hogy e tájékoztatást a tagjaik vagy a képviseleti szerződések révén velük kapcsolatban álló más közös jogkezelő szervezetek közvetlenül is megkapják. Ez a rendelkezés további 1 évet biztosít a jogosultak felkutatására, bevonva immár a teljes nyilvánosságot. A törvény biztosítja továbbá az azonos jogosulti csoportot képviselő közös jogkezelő szervezetek együttműködési kötelezettségét a jogosult azonosítása és felkutatása érdekében.

A törvény a KJK-irányelvvel összhangban megdönthető vélelmet állít fel arra az esetre, ha a jogosultkutatás ellenére a jogdíj beszedésének évét követő 3 éven belül sem sikerül a jogosult vagy a jogosult tartózkodási helyének ismeretlensége miatt a jogdíjat kifizetni. Ebben az esetben a jogdíj ki nem fizethetőnek minősül és 90%-át a Nemzeti Kulturális Alap kapja.

E rendelkezések révén a jogdíj a beszedésének évét követő 3 év elteltével kifizethetővé válik, és a közös jogkezelő szervezetek a döntéshozó szerv által elfogadott belső szabályzatok és a törvény más rendelkezései kötelesek felhasználni.

A jogdíjak ilyetén történő kifizetése nem mentesíti azonban a közös jogkezelő szervezetet az általános elévülési időn belül jelentkező jogosulti követelések teljesítése alól. Annak érdekében, hogy az ilyen követelésekre a közös jogkezelő szervezetek felkészülhessenek, a törvény lehetővé teszi a gyakorlatban már eddig is több szervezetnél alkalmazott tartalékalap képzését.

A 43-45. §-hoz

A törvény a jelenleg hatályos szabályokhoz hasonlóan továbbra is lehetővé teszi, hogy a közös jogkezelő szervezet az egyes bevételeit a jogosultak javára közösségi célra fordítsa. A szabályozás szempontjából a közös jogkezelő szervezetnek az általa kezelt jogdíjak felhasználásához köthető bevétele (pl. a jogdíjakból a tevékenység ellátása érdekében vásárolt eszközök utólagos értékesítéséből származó bevétel) megőrzi jogdíjbevétel minőségét függetlenül attól, hogy az ilyen bevétel a számviteli szabályok szerint milyen módon kerül könyvelésre.

A törvény nem tartalmaz előírást a jogdíjak közösségi célú felhasználásának maximális mértékére, így alapvetően a közös jogkezelő szervezet döntéshozó szervének döntésétől függ, hogy a közös jogkezelő szervezet a bevételeinek mekkora hányadát fordítja közösségi célra. A törvény változatlanul továbbviszi az Szjt. jelenleg hatályos azon előírását, amely szerint a magáncélú másolás és a reprográfiai eszközök útján megvalósított többszörözés kompenzációját szolgáló díjigényekből származó jogdíjak 25%-a kötelezően kulturális célokra fordítandó, az Nemzeti Kulturális Alap részére történő átadással.

A törvény előírja továbbá, hogy a közösségi célú felhasználás során is biztosítani kell a transzparenciát.

A 46. §-hoz

A törvény a Ptk., a Civil tv. és a számvitelről szóló törvényhez képest állapít meg a közös jogkezelő szervezetekre vonatkozó speciális könyvvezetési és számviteli beszámolást érintő kötelezettségeket az éves beszámoló készítés, a civil szervezet bevételeinek továbbtagolása tekintetében továbbá a bevételtől és foglalkoztatottak számától függetlenül kötelező könyvvizsgálatot ír elő. E rendelkezések a különböző méretű közös jogkezelő szervezetek átláthatóságát és összehasonlíthatóságát szolgálják.

A 47. §-hoz

A KJK-irányelvvel összhangban a törvény kötelezővé teszi a közös jogkezelő szervezetek számára, hogy az elektronikus úton történő kapcsolattartás és joggyakorlás lehetőségét a jogosultak részére biztosítsák.

A KJK-irányelv átültetését szolgálják a közös jogkezelő szervezet és az általa képviselt jogosultak vagy más közös jogkezelő szervezet közötti panaszok kezelésére vonatkozó rendelkezések.

A 48. §-hoz

Felhatalmazza a közös jogkezelő szervezeteket a személyes adatok kezelésére és ezen adatok továbbításra más közös jogkezelő szervezetek részére annak érdekében, hogy az érintett jogosult részére a jogdíjak felosztása vagy kifizetése megtörténhessen. A törvény felhatalmazza továbbá a közös jogkezelő szervezetet, hogy az árva művek tekintetében az Szjt., valamint a kormányrendelet alapján kötelezően lefolytatandó jogosultkutatás céljából érkező megkeresésre is tájékoztatást adjon az általa képviselt jogosultak meghatározott személyes adatairól.

A 49-51. §-hoz

A közös jogkezelő szervezet jogutód nélküli megszűnésére a Ptk. egyesületek és a Civil tv. civil szervezetek jogutód nélküli megszűnésére vonatkozó rendelkezéseitől eltérő szabályokat állapít meg, mivel e szervezetek pénzeszközei többnyire felosztásra vagy kifizetésre váró jogdíjak, vagyonuk pedig jogdíjakból és a működés érdekében levont összegekből állnak.

Az 52. §-hoz

A KJK-irányelv rendelkezéseivel összhangban a törvény egyes rendelkezései nem alkalmazandók a Magyarországon kívüli EGT-államban letelepedett közös jogkezelő szervezetre.

Az 53. §-hoz

A KJK-irányelv átültetéseként a törvény a közös jogkezelő szervezetet az átlátható működése érdekében rendszeres adatszolgáltatásra kötelezi az által képviselt jogosultak és más közös jogkezelő szervezetek részére.

Az 54. §-hoz

A KJK-irányelv szabályozási rendszerével összhangban a törvény a közös jogkezelő szervezetet az átlátható működése érdekében rendszeres adatszolgáltatásra kötelezi a nyilvánosság részére. Az adatszolgáltatási kör a hatályos szabályozáshoz képest a tiltakozó jogosultak és a vezető tisztségviselők névsorával, valamint a jogviták rendezésére irányuló eljárásokra vonatkozó tájékoztatással bővül. A KJK-irányelvben meghatározott adatkörön túl azért indokolt előírni a közös jogkezelő szervezetek számára, hogy a közös jogkezelés ellen tiltakozó jogosultak tekintetében is végezzenek adatszolgáltatást, mert ebből derülhet ki a nyilvánosság számára, hogy a közös jogkezelő szervezet az egyébként általa képviselt jogosulti körbe tartozók közül kinek a nevében nem jogosult engedélyt adni.

Az 55. §-hoz

A KJK-irányelv átültetését szolgálja a törvénynek azon előírása, amely a közös jogkezelő szervezetet éves átláthatósági jelentés készítésére és közzétételére kötelezi. Az éves átláthatósági jelentés tartalmát a KJK-irányelv mellékletével azonos tartalommal a törvény melléklete határozza meg. E rendelkezés által biztosítható, hogy a közös jogkezelő szervezetek működése és gazdálkodása valamennyi tagállamban átlátható és összehasonlítható legyen.

Az 56. §-hoz

A hatályos szabályozáshoz képest a törvény a KJK-irányelv szabályozási rendszerével összhangban bővíti a közös jogkezelő szervezeteknek a jogosult, a felhasználó vagy más közös jogkezelő szervezet kérelmére történő adatszolgáltatási kötelezettségét.

Az 57-59. §-hoz

A hatályos szabályozással egyező módon a törvény előírja, hogy a reprezentatív közös jogkezelő szervezetként végzett közös jogkezelés körében a díjszabásokat évente kell megállapítani, azonban lehetővé teszi, hogy az egyéb közös jogkezelő szervezetek díjszabásaikat ettől eltérő időszakra állapítsák meg. A törvény fenntartja a díjszabás megállapítása során figyelembe veendő elveket és a Szerzői Jogi Szakértő Testületen belül működő Egyeztető Testület eljárásában a felek között létrejött megállapodást.

A KJK-irányelv alapján a törvény lehetővé teszi az új típusú online szolgáltatásokra az eltérő engedélyezési feltételeket megállapítását.

A törvény továbbra is biztosítja a közös jogkezelő szervezetek részére, hogy a díjszabásban a felhasználás megkezdésének feltételeként díjfizetést, illetve adatszolgáltatást írjon elő.

A 60. §-hoz

A jogdíjak hatékony beszedése, felosztása és kifizetése érdekében a törvény a KJK-irányelv előírásaival összhangban a felhasználók számára adatszolgáltatási kötelezettséget ír elő.

A 61. §-hoz

A KJK-irányelv átültetéseként a törvény előírja, hogy a felhasználók elektronikus úton is kapcsolatot tarthassanak és adatszolgáltatást teljesíthessenek a közös jogkezelő szervezetnek. A törvény e rendelkezése nem érinti a felhasználási szerződések megkötésének formai követelményeivel kapcsolatos, Szjt.-ben rögzített követelményeket.

A 62. §-hoz

A KJK-irányelv szabályozási rendszerével összhangban a törvény az általános előírásokon túlmenően különleges követelményeket állapít meg az olyan belföldön letelepedett közös jogkezelő szervezetekre nézve, amelyek a zeneművek szerzői képviseletében a zeneművek online felhasználására egynél több EGT-állam területére kiterjedő hatályú engedélyeket adnak. A törvény - az Irányelvben rögzített definíciók alapján - meghatározza a zeneművek online felhasználásának fogalmát, amely a szerzők Szjt. szerinti két vagyoni jogát, az úgynevezett lehívásra hozzáférhetővé tétel [Szjt. 26. § (8) bekezdés második mondat], valamint az ehhez szükséges többszörözés [Szjt. 18. § (1) bekezdés] jogát érinti. Az e részhez tartozó, a törvény 62. §-ának (4) bekezdése szerinti értelmező rendelkezés alapján a szomszédos jogi jogosultak nem tekinthetőek a zeneművek jogosultjainak.

A rádió- és televízió-szervezetek esetében indokolt a műsoraik egyidejű vagy késleltetett online hozzáférhetővé tételéhez szükséges engedélyek megszerzésének elősegítése. Ennek érdekében - a KJK-irányelv 32. cikke szerinti eltérés lehetőségével élve - a törvény különleges előírásai nem vonatkoznak arra az esetre, ha a közös jogkezelő szervezet rádió- vagy televízió-szervezet részére abból a célból ad zeneművek online felhasználására több tagállam területére kiterjedő hatályú engedélyt, hogy a rádió- vagy televízió-szervezet az eredeti műsorának sugárzásával egyidejűleg vagy azt követően tegye műsorait, valamint az ehhez kapcsolódó egyéb tartalmakat (pl. műsorajánlót) a nyilvánosság számára hozzáférhetővé. Figyelemmel arra, hogy az ilyen célú felhasználás engedélyezése kívül esik a törvény különleges szabályainak körén, a felhasználás engedélyezésére nem alkalmazható az 5. § (2) bekezdése szerinti kivétel sem, vagyis ebben az esetben az Szjt. 27. §-ának (3) bekezdése alapján előírt közös jogkezelés körébe tartozó felhasználással összefüggő közös jogkezelés a törvény 5. §-ának (1) bekezdése szerinti általános szabály értelmében kizárólag reprezentatív közös jogkezelő szervezetként végezhető.

A 63. §-hoz

A KJK-irányelv szabályainak átültetéseként a törvény előírja, hogy a közös jogkezelő szervezetnek képesnek kell lennie a több tagállam területére kiterjedő hatályú engedélyekre és az ezek alapján történő felhasználásokra vonatkozó adatok hatékony és átlátható feldolgozására, így különösen a felhasznált zeneművek és azok jogosultjainak azonosítására.

A 64-65. §-hoz

Mind a felhasználók, mind pedig a jogosultak számára szükséges, hogy a több tagállam területére kiterjedő hatályú felhasználási engedélyeket adó közös jogkezelő szervezet kezelésében lévő zeneművekre, valamint az ezekkel kapcsolatban kezelt jogokra vonatkozó pontos és átlátható információhoz juthassanak. Ennek érdekében a 64. § - a KJK-irányelv szabályaival összhangban - részletes tájékoztatási kötelezettséget ír elő a több tagállam területére kiterjedő hatályú felhasználási engedélyeket adó közös jogkezelő szervezetek részére.

Az adatok pontosságának és időszerűségének biztosítása céljából a 65. § (1) és (2) bekezdése lehetővé teszi továbbá, hogy a felhasználók és a jogosultak kérelmezzék a hibás adatok kijavítását a közös jogkezelő szervezetnél.

Annak érdekében, hogy a jogkezelési megbízással érintett zeneművekre és az azokon fennálló jogokra, valamint az engedéllyel lefedett területekre vonatkozó információ feldolgozása hatékonyan és gyorsan megtörténhessen, a 65. § (3) bekezdése értelmében a közös jogkezelő szervezet - a kialakult önkéntes iparági normákat is figyelembe vevő módon - köteles biztosítani, hogy a jogosultak az ilyen információkat elektronikus úton is eljuttathassák a szervezet részére. A 65. § (4) bekezdése szerint egy másik közös jogkezelő szervezettől kapott képviseleti megbízás alapján az engedélyezés során eljáró közös jogkezelő szervezet közvetlenül köteles biztosítani ezt a lehetőséget azon jogosultak részére is, akiket a képviseleti szerződés alapján csak közvetve képvisel.

A 66-67. §-hoz

A 66-67. §-ok a KJK-irányelv 27. cikkének átültetését szolgálják, és meghatározzák a több tagállam területére kiterjedő hatályú felhasználási engedélyeket adó közös jogkezelő szervezet és a felhasználók közötti adatszolgáltatás, számlázás és jogdíjfizetés részletes szabályait. A szabályok célja, hogy biztosítsák a felhasználás nyomon követésének, továbbá a jogdíjbeszedésnek a hatékonyságát. Ennek egyik eszköze többek között az, hogy a törvény mind a felhasználásra vonatkozó adatokkal kapcsolatos felhasználói jelentésadás, mind pedig a közös jogkezelő szervezet általi számlázás kötelező módjaként az elektronikus utat határozza meg.

A 68. §-hoz

A jogdíjfelosztás általános szabályaitól (40. §) eltérően a 68. § alapján a zeneművek több területen történő online felhasználásának engedélyezéséért járó jogdíjat - a közös jogkezelő szervezet a felhasználó 66. § (2) bekezdése szerinti jelentését követően - haladéktalanul felosztja és kifizeti a jelentés alapján jogdíjra jogosult személyek részére. A jogdíjkifizetéssel egyidejűleg a közös jogkezelő szervezetet különleges tájékoztatási kötelezettség is terheli a jogosult irányában. A tájékoztatás tartalmát kormányrendelet állapítja meg.

A 69-70. §-hoz

A KJK-irányelv 29-30. cikkének átültetéseként különleges előírásokat állapít meg a törvény a több tagállam területére kiterjedő hatályú felhasználási engedélyeket adó közös jogkezelő szervezet és más közös jogkezelő szervezetek között megkötött képviseleti szerződések vonatkozásában is.

A különböző zenei repertoároknak a több tagállam területére kiterjedő hatályú engedélyezés céljából történő összevonása elősegíti az engedélyezési folyamatot. Erre tekintettel az irányelvvel összhangban szükséges megteremteni annak lehetőségét, hogy azok a közös jogkezelő szervezetek, amelyek nem akarnak vagy nem képesek közvetlenül a saját zenei repertoárjukra több tagállam területére kiterjedő hatályú felhasználási engedélyeket adni, más közös jogkezelő szervezeteket bízhassanak meg azzal, hogy kezeljék a repertoárjukat. E megállapodások azonban nem lehetnek kizárólagos jellegűek.

A KJK-irányelv 30. cikkének átültetését szolgálja a 70. §, amely alapján az a közös jogkezelő szervezet, amely már végez több tagállam területére kiterjedő hatályú engedélyezést zeneművek online felhasználásával kapcsolatban, erre vonatkozó igény esetén köteles képviseleti szerződést kötni az olyan közös jogkezelő szervezettel, amely ilyen engedélyeket nem ad vagy ajánl. Ezt a követelményt azonban csak az olyan közös jogkezelő szervezetekre kell alkalmazni, amelyek már összevont repertoárt képviselnek, és nem terjed ki azokra a közös jogkezelő szervezetekre, amelyek csak a saját repertoárjukra vonatkozóan adnak több tagállam területére kiterjedő hatályú felhasználási engedélyeket.

A képviseletre felkért közös jogkezelő szervezet bármilyen megkülönböztetés nélkül köteles kezelni a felkérő közös jogkezelő szervezet által képviselt jogosultak zeneművein fennálló jogokat is, és az így képviselt összevont teljes repertoárt kizárólag egészében (a képviselt közös jogkezelő szervezetek repertoárját is magában foglalva) ajánlhatja felhasználásra az egyes online szolgáltatók felé. A minél szélesebb körű repertoárnak az online zenei szolgáltatások keretében való hozzáférhetősége biztosítja a kulturális sokszínűség megőrzését, illetve növelését.

Annak érdekében, hogy a képviseletre felkért másik közös jogkezelő szervezet megfelelően el tudja látni tevékenységét azon zeneművek felhasználásának engedélyezése vonatkozásában is, amelyek jogosultjait a felkérő közös jogkezelő szervezet képviseli közvetlenül, elengedhetetlen, hogy e szervezetek szorosan együttműködjenek egymással, és megadjanak egymás részére minden szükséges információt. Ha a felkérő szervezet az együttműködési kötelezettségét nem teljesíti, a felkért közös jogkezelő szervezet jogosult a felmerült többletköltségeinek megtérítését követelni, vagy az érintett zeneműveket kizárni az engedélyezési tevékenysége köréből.

A 71-73. §-hoz

A 2. § (2) bekezdése alapján a törvény szerint a közös jogkezelő szervezetekre vonatkozó előírásokat kifejezett rendelkezés esetén kell alkalmazni a független jogkezelő szervezetekre. E rendelkezéseket a 71-73. § tartalmazza.

A 71. § értelmében a független jogkezelő szervezetekre is vonatkozna a 33. § (1) bekezdés szerinti bejelentési kötelezettség. Ez különösen azért fontos, hogy a független jogkezelő szervezetek feletti felügyeletet ellátó Szellemi Tulajdon Nemzeti Hivatala megfelelő információkkal rendelkezzen az ilyen szervezetek létéről, adatairól, valamint tevékenységéről is. Az SZTNH a bejelentett adatokon alapuló, nyilvánosan hozzáférhető adatbázist vezet a független jogkezelő szervezetekről is, ami lehetővé teszi, hogy e szervezetekről, illetve jogkezelési tevékenységükről mind a felhasználók, mind pedig a jogosultak átlátható módon, könnyen hozzáférhető hatósági nyilvántartásból is információt szerezhessenek.

A független jogkezelő szervezetek működésének átláthatóságát szolgálják a 72. § alapján alkalmazandó egyes adatszolgáltatási kötelezettségek is.

A 73. § alapján a független jogkezelő szervezetek is díjszabásban kötelesek meghatározni az egyes felhasználási módok tekintetében a jogdíjakat és a felhasználás egyéb feltételeit.

A 74. §-hoz

A törvény követi az iparjogvédelmi jogszabályokban is régóta alkalmazott azon jogszabály-szerkesztési elvet, hogy az anyagi jogi és az eljárásjogi szabályok szerkezetileg elkülönülve kerülnek rögzítésre. A törvény ennek megfelelően önálló részben szabályozza a közös jogkezelő szervezetek, illetve független jogkezelő szervezetek jogkezelési tevékenységével kapcsolatos eljárási szabályokat.

A Negyedik részben szabályozott eljárások két csoportra bonthatók. A 74. § sorolja fel a jogkezeléssel kapcsolatos azon eljárásokat, amelyekben az SZTNH, mint a szellemi tulajdon védelméért felelős kormányhivatal hatóságként, a hatósági eljárásokra irányadó általános szabályok alkalmazásával jár el. A jogkezeléssel kapcsolatos hatósági eljárásoktól eljárásjogilag elkülönül a reprezentatív közös jogkezelő szervezetként végzett közös jogkezelés körében alkalmazott díjszabások jóváhagyására irányuló eljárás, amely nem minősül közigazgatási hatósági eljárásnak (ennek szabályait a XVII. Fejezet tartalmazza). A XI. Fejezetben rögzített általános szabályok a jogkezeléssel kapcsolatos hatósági ügyekre alkalmazandók.

A KJK-irányelv - néhány, elsősorban az irányelvi szabályoknak való megfelelés biztosítására vonatkozó előíráson kívül - nem harmonizálja a közös jogkezelő szervezetekkel, illetve független jogkezelő szervezetekkel kapcsolatos eljárásjogi kérdéseket. Figyelemmel ugyanakkor arra, hogy az irányelv átültetésének eredményeként az Szjt. közös jogkezelésre vonatkozó, jelenleg hatályos anyagi jogi szabályai tekintetében is számos, rendszerszintű változást tartalmaz a törvény, ezek a változások indokolják az eddig irányadó eljárásjogi szabályozás átalakítását is. A jogkezeléssel kapcsolatos hatósági ügyekre vonatkozó eljárási szabályok tehát több szempontból is jelentős eltéréseket mutatnak az Szjt. jelenleg hatályos előírásaihoz képest.

A törvény alapján reprezentatív közös jogkezelési tevékenység csak az SZTNH által adott engedély alapján végezhető. Erre való tekintettel a 74. § külön szabályozza a reprezentatív közös jogkezelési tevékenység engedélyezésével kapcsolatos eljárást, amely tartalmát és joghatását illetően az Szjt. jelenlegi szabályai szerinti nyilvántartásba vételhez hasonlítható, tekintettel az általa kiváltott konstitutív hatályra. Az ezen eljárás eredményeként kiadott engedély hiányában a közös jogkezelési tevékenység reprezentatív közös jogkezelő szervezetként nem végezhető. Szintén újfajta, jogkezeléssel kapcsolatos hatósági ügytípusként szabályozza a törvény a jogkezelési tevékenység bejelentésével összefüggő eljárást. A bejelentés valamennyi közös jogkezelő szervezet, illetve független jogkezelő szervezet kötelezettsége a közös jogkezelési tevékenység megkezdését megelőzően. Tekintettel arra, hogy a törvény értelmében már nem minden esetben szükséges előzetes engedély (a jelenleg hatályos szabályok szerint nyilvántartásba vétel) a közös jogkezelési tevékenységhez, a bejelentési kötelezettség teljesítésével biztosítható, hogy a közös jogkezelő szervezetekről, illetve független jogkezelő szervezetekről, valamint e szervezetek tevékenységéről a hatósági felügyelet ellátása és a nyilvántartás vezetése érdekében az SZTNH minden esetben megfelelő információval rendelkezzen. A törvény szerint a fentieknek megfelelően némileg átalakulnak a közös jogkezelő szervezetekről és független jogkezelő szervezetekről vezetett nyilvántartás szabályai is, az ezzel kapcsolatos eljárások - alapvetően járulékos jelleggel - az engedélyezéshez, illetve bejelentéshez, valamint a szervezetek általi adatszolgáltatási kötelezettségek teljesítéséhez kapcsolódnak (a jogkezelési tevékenység végzésére feljogosító konstitutív hatály nélkül). A közös jogkezelő szervezetek és független jogkezelő szervezetek fölött gyakorolt hatósági felügyelet szabályai lényegüket tekintve követik a jelenleg hatályos szabályokat, pontosítva és tovább részletezve az eljárás menetét, valamint az SZTNH által alkalmazható intézkedéseket.

A 75-76. §-hoz

A jogkezeléssel kapcsolatos hatósági ügyek sajátos specifikumokkal rendelkező, a közigazgatási hatósági eljárás általános szabályairól szóló törvény (a továbbiakban: Ket.) szerinti közigazgatási eljárások. Ennek megfelelően a törvény csak azokat a különös szabályokat határozza meg, amelyek az ilyen ügyek sajátosságaiból következő szükséges eltéréseket tartalmazzák a Ket. szabályaihoz képest. E rendelkezéseken túlmenően a jogkezeléssel kapcsolatos ügyekre a Ket. rendelkezései megfelelően irányadók, kivéve, ha a törvény az adott szabály alkalmazhatóságát kifejezetten kizárja (ld. 76. §). A közigazgatási bürokráciacsökkentéssel összefüggő törvénymódosításokról szóló 2015. évi CLXXXVI. törvény több ponton is módosította Ket.-et, többek között a sommás eljárás és a függő hatályú döntés szabályozásával. Ez utóbbi két jogintézmény azonban a közös jogkezeléssel kapcsolatos hatósági eljárásokban nem alkalmazandó, tekintettel arra, hogy az ügyintézési határidő ezek tekintetében a 60 napot meghaladja.

A 77. §-hoz

A jogkezeléssel kapcsolatos hatósági ügyekben ügyféli jogosultsággal rendelkező személyek tekintetében a törvény - összhangban a Ket. 15. §-ának (6a) bekezdésében foglalt felhatalmazással - a közös jogkezelő szervezetek által végzett tevékenységhez, és az ennek alapjául szolgáló hatósági döntésekhez fűződő jogbiztonsági követelményekre figyelemmel hathónapos időbeli korláthoz köti az ügyféli fellépést az eljárásokban.

A 78. §-hoz

A Ket. 2016. január 1. napjától hatályos módosítása értelmében csak törvény teheti lehetővé a hatósági eljárásoknak a Ket. 32. §-a (1) bekezdése szerinti felfüggesztését. Ennek megfelelően a törvény külön szabályozza az eljárás felfüggesztésének lehetőségét a jogkezeléssel kapcsolatos hatósági ügyekben, ha az ügy érdemi eldöntése olyan kérdés előzetes elbírálásától függ, amelyben az eljárás bíróság hatáskörébe tartozik. A felfüggesztést a jogkezeléssel kapcsolatos hatósági ügyekben hozott döntések megfelelő megalapozottságához fűződő - a közös jogkezelési tevékenységgel érintett jogosultak és felhasználók nagy számából is adódó - fokozott közérdek indokolja.

A 79-80. §-hoz

A jogkezeléssel kapcsolatos egyes hatósági ügyek bonyolultságára és összetettségére tekintettel indokolt a Ket. szerinti általános eljárási határidőkhöz képest eltérő ügyintézési határidőket megállapítani. A közös jogkezelő szervezetek tevékenységével kapcsolatos eljárások során számos jogszabályi feltétel alapos és gyakran számviteli, pénzügyi kérdésekre is kiterjedő vizsgálata szükséges. Az ilyen bonyolult és összetett tényállásokra vonatkozó, megfelelő megalapozottságú hatósági döntések meghozatalához a Ket. szerinti 21 napos ügyintézési határidő nem elegendő. Ezt támasztja alá az a körülmény is, hogy a jelenleg hatályos Szjt. alapján lefolytatott nyilvántartási és felügyeleti eljárások során eddig is több alkalommal szükségessé vált az eljárási határidőnek az SZTNH elnöke általi meghosszabbítása.

Az SZTNH döntésének megalapozottságához és az ebből fakadó jogbiztonsághoz kimagasló társadalmi érdek fűződik. Adott reprezentatív közös jogkezelő szervezet működésének engedélyezése (nyilvántartásba vétele vagy törlése) az általa végzett kiterjesztett hatályú engedélyezés okán valamennyi szerzői mű adott típusú magyarországi felhasználása esetében meghatározó hatással bír. Egy nem kellően megalapozott döntés tehát a szerzői művek adott típusú felhasználásának minden egyes esetében következményekkel járna, adott esetben tömeges mennyiségű potenciális jogdíjfizetési kötelezettséget vagy jogsértést generálva.

Ezen rendelkezéshez hasonlóan a közös jogkezeléssel kapcsolatos felügyeleti ügyek összetettségéből kiindulva 37. cikkében a KJK-irányelv is három hónapos eljárási határidőt állapít meg valamely tagállami felügyeleti hatóságnak arra, hogy az őt megkereső felügyeleti hatóságnak választ küldjön a területén letelepedett közös jogkezelő szervezet működése jogszerűségének kivizsgálására és a szükséges lépések megtételére irányuló megkeresésére.

Szintén az ügyek összetettségére tekintettel, a törvény lehetővé teszi, hogy indokolt esetben a Ket. 37. §-ának (3) bekezdésében meghatározott negyvenöt napos határidőnél hosszabb határidőt is megállapítson az SZTNH.

A 81. §-hoz

Figyelemmel arra, hogy a törvény hatálya kiterjed a külföldi közös jogkezelő szervezet és független jogkezelő szervezet Magyarország területére irányuló jogkezelési tevékenységére is, indokolt külön szabályokat megfogalmazni az idegen nyelvű beadványok és okiratok tekintetében. A törvény alapján főszabály szerint idegen nyelvű beadványok is benyújthatók az egyes eljárásokban, amelyekről szükség esetén az SZTNH magyar nyelvű fordítást kérhető.

A 82. §-hoz

A közös jogkezeléssel kapcsolatos hatósági ügyekben - a jelenleg hatályos szabályozással egyezően - továbbra is speciális szabályok vonatkoznak az SZTNH által meghozott döntésekkel szemben igénybe vehető jogorvoslatokra. Így az SZTNH döntésével szemben továbbra sincs helye fellebbezésnek, újrafelvételi és felügyeleti eljárásnak, valamint ügyészi felhívásnak. A törvény továbbá részletesen felsorolja, hogy az SZTNH milyen esetben módosíthatja vagy vonhatja vissza döntéseit.

A 83. §-hoz

A jelenleg hatályos szabályokat átvéve, a törvény továbbra is az elektronikus utat határozza meg a jogkezeléssel kapcsolatos hatósági ügyekben az ügyfél és a hatóság közötti kapcsolattartás módjaként.

A 84-86. §-hoz

Mind a belföldön letelepedett, mind a Magyarország területére irányuló jogkezelési tevékenységet végző közös jogkezelő szervezetek, illetve független jogkezelő szervezetek kötelesek a 33. § (1) bekezdése alapján bejelentést tenni az SZTNH részére. E kötelezettség vonatkozik azokra a más EGT-államban letelepedett közös jogkezelő szervezetekre is, amelyek Magyarország területét is érintően adnak zeneművek online felhasználására több tagállam területére kiterjedő hatályú engedélyeket. A bejelentés tartalmát a 84. §, valamint kormányrendelet határozza meg. A bejelentés megtétele abban az esetben is kötelező, ha az abban foglalt valamely közös jogkezelési tevékenység egyébként az SZTNH engedélyéhez kötött. Ha az egyébként engedélyhez kötött közös jogkezelési tevékenység bejelentésével egyidejűleg a szervezet nem kérte az engedély megadását is, az SZTNH ennek szükségességére a bejelentőt felhívja.

A törvény alapján az SZTNH a bejelentést egyebekben érdemben nem vizsgálja, annak tudomásulvételéről végzésben értesíti a szervezetet, és gondoskodik a bejelentett adatoknak a közös jogkezelő szervezetekről és független jogkezelő szervezetekről vezetett nyilvántartásban történő rögzítéséről. A 86. § értelmében a közös jogkezelő szervezetek és független jogkezelő szervezetek a bejelentett adatokhoz képest bekövetkezett bármilyen változást szintén kötelesek bejelenteni. Az ezzel kapcsolatos eljárásra a közös jogkezelés megkezdésének bejelentésére vonatkozó szabályokat kell alkalmazni.

A 87-88. §-hoz

A törvény részletesen szabályozza a 33. § (2) bekezdése szerinti engedély megadására vonatkozó eljárást. Az engedély megadására irányuló eljárás minden esetben kérelemre indul. Az átlátható jogalkalmazás célját szolgálja a 87. § (3) bekezdésében rögzített azon alapelv, amely szerint az engedély nem általában a reprezentatív közös jogkezelő szervezetként végzett közös jogkezelésre, hanem a (3) bekezdés a)-d) pontjaiban felsorolt szempontok által meghatározott egyes közös jogkezelési tevékenységekre vonatkozhat. A törvény értelmében tehát az engedély az ugyanazon jogosulti csoport ugyanazon mű- vagy kapcsolódó jogi teljesítménytípusba tartozó műveivel, illetve kapcsolódó jogi teljesítményeivel kapcsolatban végzett ugyanazon típusú közös jogkezelési tevékenységre (pl. jogdíjak beszedése) jogosít fel. Abban az esetben, ha a fenti szempontok közül bármelyik különbözik (pl. más az érintett jogosulti kör, a kezelt vagyoni jog vagy a közös jogkezelési tevékenység típusa), az engedélyezés szempontjából már egy másik, külön engedély alapján végezhető közös jogkezelési tevékenységről beszélünk, így erre külön engedélyt kell kérnie a szervezetnek. Az egyes közös jogkezelési tevékenységeknek az engedélyezési eljárás során ilyen módon történő külön kezelése azért is indokolt, mert a több közös jogkezelő szervezet azonos közös jogkezelési tevékenységének engedélyezésére vonatkozó különleges szabályok (89-93. §) alkalmazása során is a fenti szempontok szerint dönthető el, hogy több vagy újabb szervezet kérelme ugyanazon tevékenység engedélyezésére irányul-e. Szintén az engedélyek ilyen módon való elkülönítését indokolja az engedélyek visszavonására vonatkozó szabályok rugalmas alkalmazhatósága is, ezáltal ugyanis az egyes engedélyek visszavonására - indokolt esetben - csak az erre okot adó körülmények által nem érintett egyéb tevékenységtől függetlenül kerülhet sor.

Az adminisztráció megkönnyítése érdekében a törvény 88. §-ának (1) bekezdése rögzíti, hogy ugyanabban a kérelemben több közös jogkezelési tevékenységre is megszerezhető az engedély. Az SZTNH ebben az esetben - a szükséges feltételek fennállása esetén - egy eljárásban, egy határozatban adja meg az engedélyeket az egyes közös jogkezelési tevékenységek tekintetében.

A 89-93. §-hoz

A törvény lényegében átveszi, azonban több szempontból is pontosítja, kiegészíti az Szjt. jelenleg hatályos rendelkezéseit a több közös jogkezelő szervezet által párhuzamosan végzett közös jogkezelési tevékenység vonatkozásában.

A törvény alapján is lehetőség van - az anyagi jogi előírásokban rögzített feltételek teljesülése mellett - arra, hogy ugyanazt a közös jogkezelési tevékenységet párhuzamosan több közös jogkezelő szervezet végezze reprezentatív közös jogkezelő szervezetként. Annak érdekében azonban, hogy ez a párhuzamos jogkezelés ne okozzon esetleges zavart a joggyakorlásban, indokolt speciális előírásokat meghatározni az így végzett közös jogkezelési tevékenység engedélyezésére.

Speciális szabályozási igényt jelent e körben a kiterjesztett hatályú közös jogkezelésre jogosult szervezet meghatározásának kérdése. Abban az esetben, ha az adott közös jogkezelési tevékenységet csak egy közös jogkezelő szervezet gyakorolja reprezentatív közös jogkezelő szervezetként, a törvény 17. §-a értelmében ez a szervezet jogosult a kiterjesztett hatályú közös jogkezelésre is. Ha több vagy újabb szervezet végzi ugyanazt a tevékenységet, a kiterjesztett hatályú közös jogkezelésre való jogosultság kérdésében az egyes szervezeteknek a törvény alapján meg kell állapodniuk, vagy ennek hiányában az engedélyezési eljárás során kell erről a kérdésről dönteni a kiterjesztett hatályú közös jogkezelésre jogosult szervezet kijelölése formájában. Ennek szabályait rögzíti a 89. §, amely a jelenleg hatályos szabályozástól eltérően - a jogbiztonság érdekében - már az engedély iránti kérelem benyújtását megelőzően előírja a megállapodás megkötésének szükségességét. Ha erre nem kerül sor, az engedélyezési eljárás során az SZNTH minden esetben kijelöli a kiterjesztett közös jogkezelésre jogosult reprezentatív közös jogkezelő szervezetet. A törvény alapján tehát a kiterjesztett hatályú közös jogkezelés végzésére jogosult szervezet egyértelmű - megállapodás vagy kijelölés útján történő - meghatározása nélkül nem történhet meg a több vagy újabb reprezentatív közös jogkezelő szervezet részére ugyanannak a közös jogkezelési tevékenységnek az engedélyezése. A kijelölés során a jelenleg hatályos szabályokkal egyezően az SZTNH azt vizsgálja, hogy az engedélyezés feltételeit melyik reprezentatív közös jogkezelő szervezet képes jobban megvalósítani.

A törvény 90. §-a további speciális szabályokat állapít meg az engedélyezési jog nélkül fennálló díjigények, valamint az Szjt. 28. §-ának (2) bekezdése szerinti továbbközvetítési jog érvényesítése esetére. A jelenleg hatályos szabályokkal összhangban indokolt, hogy ezekben az esetekben a jogdíjak valamennyi érintett jogosult tekintetében egy közös díjszabásban kerüljenek megállapításra, és egy közös jogkezelő szervezet legyen jogosult a díjak beszedésére. Ennek megfelelően a törvény - követve az Szjt. jelenlegi szabályozását - előírja, hogy ilyen esetben az ugyanazon jogosulti csoportot képviselő közös jogkezelő szervezeteknek a közös díjszabás megállapításával kapcsolatos együttműködés módjáról, valamint a jogdíjak beszedéséről is meg kell állapodniuk, megállapodás hiányában pedig az SZTNH jelöli ki a díj megállapítására és a jogdíjak beszedésére jogosult szervezetet. A díj megállapításában a másik közös jogkezelő szervezet ettől függetlenül részt vehet. Ennek megtörténte a díjszabás jóváhagyására irányuló eljárás során vizsgálható.

Az újabb reprezentatív közös jogkezelő szervezet tevékenységének engedélyezésekor már hatályban lévő díjszabásban rögzített jogdíjak mértékével és megfizetésével kapcsolatos zavarok elkerülése érdekében, a törvény 91. §-a alapján a reprezentatív közös jogkezelő szervezetek közötti megállapodást, illetve kijelölést csak az aktuális díjszabás lejártát követően lehet alkalmazni.

A korábban kiadott engedélynek a reprezentatív közös jogkezelő szervezetek közötti megállapodás vagy a kijelölés alapján szükségessé váló módosítását az SZTNH hivatalból elvégzi. A körülményekben időközben bekövetkező változások rugalmas kezelése céljából a törvény lehetővé teszi a kijelölés utólagos felülvizsgálatát, és szükség szerinti módosítását is az érintett közös jogkezelő szervezetek kérelmére.

Mivel a reprezentatív közös jogkezelő szervezeteken kívüli egyéb szervezetek minden esetben kizárólag a jogkezelési megbízást adó jogosultak tekintetében végzik tevékenységüket,e szervezetek esetleges párhuzamos joggyakorlása esetén a fentiekhez hasonló speciális előírások meghatározására nincs szükség.

A 94-95. §-hoz

A törvény értelmében a reprezentatív közös jogkezelő szervezetként végzett tevékenységre megadott engedély módosítása a kiterjesztett hatályú közös jogkezelésre, illetve a 90. § szerinti esetben a jogdíjak megállapítására és beszedésre való jogosultság vonatkozásában történhet. A módosítás történhet hivatalból, amennyiben erre az SZTNH által egy újabb szervezet számára később megadott engedély miatt van szükség, vagy a 95. §-ban meghatározott esetekben az érintett közös jogkezelő szervezetek kérelmére.

A 96. §-hoz

Részletesen meghatározza az engedély visszavonásának szabályait, amely hivatalból vagy a közös jogkezelő szervezet kérelmére is történhet. Hasonlóan a jelenleg hatályos Szjt. szabályaihoz, az engedély hivatalból történő visszavonására akkor kerülhet sor, ha ezt a szervezettel szembeni felügyeleti eljárás eredménye indokolja. A törvény alapján továbbá az SZTNH akkor is visszavonhatja az engedélyt hivatalból, ha a közös jogkezelő szervezet az engedély szerinti tevékenységét egy év elteltével sem kezdi meg, vagy legalább ennyi ideig szünetelteti, kivéve, ha ez önhibáján kívüli okból ered. Ennek indoka elsősorban az, hogy a reprezentatív közös jogkezelő szervezet által kiterjesztett hatállyal kezelt jogok esetében az egyéni joggyakorlás kizárt (illetve egyes esetekben előzetes tiltakozáshoz kötött), így a jogosultak érdekeinek megfelelő védelme miatt szükséges a jogkezelési tevékenység megkezdésének határidőhöz kötése az engedély visszavonása következményének kilátásba helyezésével.

Rögzíti, hogy az engedély visszavonásától függetlenül kötelessége a szervezetnek a már beszedett jogdíjak felosztása. A már folyamatban lévő felhasználások zavartalan folytatása érdekében a törvény kimondja továbbá, hogy az engedély visszavonásakor már hatályban lévő díjszabás alapján adott felhasználási engedélyek is hatályban maradnak a díjszabás alkalmazási időszaka végéig. Az ezen időszak alatti jogdíjbeszedésnek és a beszedett jogdíjak felosztásának a szabályait a 97-99. §-ok határozzák meg.

A 97-99. §-hoz

Az engedély visszavonásának esetén rendezni kell azon jogosultak helyzetét, akikkel kapcsolatban az engedély visszavonását megelőzően a közös jogkezelő szervezet közös jogkezelési tevékenységét végezte. Ennek érdekében a törvény részletes előírásokkal szabályozza az engedély visszavonását követő jogi helyzetet. A szabályozás két nagy esetkört különít el attól függően, hogy van-e olyan másik reprezentatív közös jogkezelő szervezet, amely a visszavont engedélyben meghatározottal megegyező közös jogkezelési tevékenységet végez.

A 97. § szabályozza azt az esetkört, ha van másik, ugyanolyan közös jogkezelési tevékenységet végző reprezentatív közös jogkezelő szervezet, amely a visszavont engedélyben meghatározottal megegyező közös jogkezelési tevékenységet végez, míg a 98. § az ilyen szervezet hiánya esetén alkalmazandó előírásokat rögzíti. E két esetkörön belül is különbséget tesz a törvény aszerint, hogy a visszavont engedélyben meghatározott közös jogkezelési tevékenység kötelező vagy előírt közös jogkezelési eset körébe tartozik-e. Ez utóbbi különbségtétel indoka, hogy kötelező vagy előírt közös jogkezelés körén kívül a törvény 5. §-a és 33. §-a alapján engedély nélkül is végezhető közös jogkezelés, így az engedély visszavonásától függetlenül a közös jogkezelő szervezet jogosult marad a részére jogkezelési megbízást adó jogosultak további képviseletére, míg kötelező vagy előírt közös jogkezelés körébe tartozó esetben az engedély szükségessége visszavonása miatt az érintett közös jogkezelő szervezet e jogosultságát is elveszti.

Annak érdekében, hogy az engedély visszavonását követően a jogdíjak felosztása megfelelően megtörténhessen, a törvény 99. §-a együttműködési kötelezettséget ír elő a korábbi reprezentatív közös jogkezelő szervezet részére.

A 100. §-hoz

Az engedélyezéssel, valamint a jogkezelési tevékenység bejelentésével kapcsolatos hatósági eljárások esetén igazgatási szolgáltatási díj fizetendő, amelynek mértékét a jelenleg hatályos szabályozáshoz hasonlóan miniszteri rendelet határozza meg.

A 101-107. §-hoz

A törvény a nyilvánosság megfelelő tájékoztatása érdekében fenntartja a közös jogkezelő szervezetekről vezetett nyilvántartás intézményét, kiegészítve azt a független jogkezelő szervezetekkel kapcsolatos adatokkal. A nyilvántartásba történő felvétel a törvény szerint már nem konstitutív hatályú, vagyis a közös jogkezelési tevékenység végzésére - amennyiben erre a törvény 33. §-ának (2) bekezdése szerint szükség van - már nem nyilvántartásba vétel ténye, hanem a tevékenységre vonatkozó engedély megszerzése jogosítja fel a szervezetet. Ettől függetlenül az engedélyhez nem kötött közös jogkezelési tevékenység megkezdése esetén is kötelező előzetes bejelentés, illetve és az esetleges változásokat is szükséges bejelenteni. Ez utóbbi kötelezettség bejelentésének elmulasztása felügyeleti intézkedések alkalmazását alapozhatja meg.

A törvény fenntartja a jelenlegi Szjt. azon rendelkezését, hogy a nyilvántartás a benne szereplő szervezetek által végzett közös jogkezelési tevékenységre vonatkozó alapadatok (érintett vagyoni jogok, jogkezelési tevékenységtípus, jogosulti csoport és műtípusok, továbbá a reprezentatív közös jogkezelő szervezetként végzett tevékenységre vonatkozó engedély megléte és az ilyen tevékenység kiterjesztett hatálya) tekintetében közhiteles hatósági nyilvántartásnak minősül.

A nyilvántartáson keresztül a nyilvánosság a szervezetekre vonatkozó alapvető információkon kívül hozzáférhet a szervezet fontosabb szabályzataihoz is. Annak érdekében, hogy a nyilvántartás naprakészen tartalmazza e dokumentumokat, indokolt előírni az érintett szervezetek számára, hogy ezek hatályos változatát kötelesek legyenek megküldeni a nyilvántartást vezető SZTNH részére. E kötelezettség elmulasztása szintén felügyeleti intézkedések alkalmazását alapozhatja meg.

Meghatározza a nyilvántartási adatok módosítására, valamint a nyilvántartásból való törlésre vonatkozó szabályokat is (103-106. §).

A törvény által bevezetett újfajta felügyeleti intézkedésre, a jogkezeléstől való eltiltásra tekintettel szükséges a nyilvántartás mellett a nyilvánosságot arról is tájékoztatni, hogy mely szervezeteket tiltott el az SZTNH a jogkezelési tevékenység folytatásától (107. §). A jogkezeléstől eltiltott szervezetekről vezetett lista szintén közhiteles hatósági nyilvántartásnak minősül.

A 108-110. §-hoz

A törvény értelmében a jogkezelést végző szervezetek - a jelenleg hatályos szabályozást követve - az SZTNH hatósági felügyelete alatt állnak. A felügyelet terjedelmét, továbbá a felügyelt szervezetek ezzel összefüggő kötelezettségeit a törvény az Szjt. hatályos előírásaihoz hasonlóan határozza meg.

A 108. § rögzíti, hogy a közös jogkezelő szervezetek és független jogkezelő szervezetek működésével kapcsolatos felügyeleti eljárás nem minősül hatósági ellenőrzésnek, tehát a törvény értelmében a felügyelt szervezetek működésének ellenőrzése a felügyeleti eljárás keretében, a felügyeleti eljárásra vonatkozó szabályok szerint történik.

Új előírás, hogy a felügyelet hatékony ellátása érdekében a közös jogkezelő szervezetnek a döntéshozó szerv üléséről készített jegyzőkönyvet is meg kell küldenie az SZTNH-nak, valamint a szervezetek féléves rendszerességgel, kormányrendeletben meghatározott tartalmú adatszolgáltatásra is kötelesek az SZTNH felé.

A 111. §-hoz

A felügyelettel összefüggésben felmerült költségek fedezetére - a jelenleg hatályos szabályokkal egyező módon - továbbra is indokolt felügyeleti díjfizetési kötelezettséget előírni a felügyelt szervezetek számára. Az egyes szervezetekre, valamint az általuk végzett tevékenységekre vonatkozó eltérő terjedelmű előírásokra tekintettel indokolt a felügyeleti díj mértékét is eltérően meghatározni a reprezentatív közös jogkezelésre feljogosító engedély alapján végzett közös jogkezelési tevékenység és a közös jogkezelő szervezetek ezen kívül eső tevékenysége, valamint a független jogkezelő szervezetek tevékenysége vonatkozásában. A szabályozás értelmében a közös jogkezelő szervezet az előző évi bevétele után továbbra is 0,3% mértékű felügyeleti díjat köteles fizetni, kivéve, ha (kizárólag vagy részben) reprezentatív közös jogkezelő szervezetként végez közös jogkezelési tevékenységet. Ez utóbbi esetben ugyanis a reprezentatív közös jogkezelő szervezetként végzett közös jogkezelési tevékenységéből származó jogdíjbevétele, valamint az ilyen jogdíjbevételekkel végzett pénzügyi műveletekből (ide értve a befektetéseket is) származó bevételei után a 0,5%-os kulcs alapján kell számítania a felügyeleti díjat. Az ezen kívüli más bevétele (pl. nem reprezentatív közös jogkezelő szervezetként végzett közös jogkezelési tevékenységből, tagdíjból stb. származó bevétele) után pedig a 0,3%-os kulcs szerint számított felügyeleti díjat kell fizetnie. A felügyeleti díj számításának és megfizetésének módjára vonatkozó előírások egyebekben megegyeznek az Szjt. jelenleg hatályos szabályaival.

A 112-113. §-hoz

Az Szjt. jelenleg hatályos szabályaival egyezően, a felügyeleti eljárás hivatalból indul. A törvény különbséget tesz az SZTNH által rendszeres időközönként és a szükség esetén megindítandó felügyeleti eljárás között. A reprezentatív közös jogkezelő szervezetek, valamint a belföldi közös jogkezelő szervezetek által végzett tevékenység kiemelt jelentőségére tekintettel, az SZTNH évente indított felügyeleti eljárásában vizsgálja e szervezetek működésének jogszerűségét. A független jogkezelő szervezetek esetében a törvény kétéves időszakonként írja elő a rendszeres felügyeleti eljárás megindítását. Egyéb esetben az erre okot adó körülményről való tudomásszerzést követően, szükség szerint indított felügyeleti eljárás keretében vizsgálhatja az SZTNH valamennyi, felügyelete alá tartozó szervezet működését. A törvény átveszi az Szjt. jelenleg hatályos szabályait, amelyek alapján az igazságügyért felelős miniszter és az NKA elnöke vagy alelnöke is jogosult meghatározott körben az SZTNH-nál felügyeleti intézkedés meghozatalát kezdeményezni.

A 114-116. §-hoz

A felügyeleti eljárás lefolytatására vonatkozó szabályokat a törvény az Szjt. jelenleg hatályos előírásaival egyezően határozza meg.

A 117-121. §-hoz

A törvény néhány eltéréssel, illetve pontosítással veszi át a felügyeleti intézkedésekre vonatkozó jelenleg hatályos szabályokat.

Eltérés a jelenlegi szabályokhoz képest, hogy a felügyeleti bírságot a törvény önállóan is alkalmazható intézkedésként határozza meg, így annak alkalmazásához nem feltétlenül szükséges már az egyéb felhívás teljesítésének a felügyelt szervezet általi elmulasztása. Ezt azok a gyakorlati tapasztalatok indokolják, hogy a jogsértő állapot helyreállítására a felügyelt szervezeteknek nincs minden esetben lehetőségük, és ilyen helyzetben a nem reparálható jogsértés szankcionálásának egyik megfelelő módja lehet a felügyeleti bírság kiszabása is, aminek ugyanakkor a jövőbeni jogsértésekkel szemben is visszatartó ereje lehet.

A reprezentatív közös jogkezelő szervezetként végzett tevékenységre vonatkozó engedély visszavonásának, mint felügyeleti intézkedésnek a feltételei követik az Szjt. jelenleg hatályos szabályai szerinti, nyilvántartásból való törlésre irányadó előírásokat.

A jogkezeléstől való eltiltás, mint a törvény szerinti újfajta felügyeleti intézkedés, alkalmazásának feltételeit a 120. § határozza meg. A jogkezeléstől való eltiltás a végső eszköze a közös jogkezelő szervezetek és független jogkezelő szervezetek feletti felügyeletnek, amelynek alkalmazására akkor kerülhet sor, ha a felügyelt szervezet működésének jogszerűsége az egyéb intézkedések útján nem biztosítható. Lényeges különbség a 33. § (2) bekezdése szerinti engedély visszavonása és a jogkezeléstől való eltiltás között, hogy az engedély visszavonása csak az adott, reprezentatív közös jogkezelő szervezetként végzett tevékenységre vonatkozik, míg a jogkezeléstől eltiltott szervezet az eltiltás hatálya alatt nem folytathat semmilyen jogkezelési tevékenységet, az általa ezt követően adott felhasználási engedélyek hatálytalanok. Hasonlóan az engedély visszavonásához, az eltiltás esetén is indokolt rendezni az eltiltott szervezet által képviselt jogosultak helyzetét. A törvény ennek szabályait is részletesen tartalmazza, követve az engedély visszavonására vonatkozó szabályokat. A jogkezeléstől való eltiltás nem végleges, a 121. § alapján az érintett szervezetnek lehetősége van az eltiltás visszavonását kérni az SZTNH-tól, ha ennek feltételei fennállnak.

A 122-123. §-hoz

A KJK-irányelv 36. cikke (2) bekezdésének átültetéseként a közös jogkezelő szervezetek és független jogkezelő szervezetek felügyeletére vonatkozó szabályok között rögzíti a törvény az ilyen szervezetek tevékenységével kapcsolatos panaszok kezelésére vonatkozó előírásokat is. A felhasználók, jogosultak és más közös jogkezelő szervezetek, illetve független jogkezelő szervezetek panasztételi joga nem jelent a felügyeleti eljárás kezdeményezésére vonatkozó jogot. Az SZTNH a panasz kivizsgálása alapján saját hatáskörében dönt a felügyeleti eljárás hivatalból történő megindításáról vagy ennek mellőzéséről. A panasz elintézése nem tekinthető felügyeleti eljárásnak, és arra a Ket. szabályait sem kell alkalmazni.

A 124-127. §-hoz

A törvény különleges szabályokat állapít meg a Magyarországon kívüli közös jogkezelő szervezetek és független jogkezelő szervezetek felügyeletével kapcsolatban, amely szabályok elsősorban a KJK-irányelv átültetésével összefüggésben szükségesek. Az átültetést szolgálja az SZTNH és a más tagállamok felügyeleti szervei közötti információcserére vonatkozó szabályozás (125. § és 127. §).

A 128-144. §-hoz

A törvény 82. §-ának (2) bekezdése alapján az SZTNH döntésével szembeni jogorvoslatként bírósági felülvizsgálatnak van helye. A jogkezeléssel kapcsolatos hatósági ügyben hozott döntés bírósági felülvizsgálata egy speciális nemperes eljárás, amelynek részletes szabályait a törvény XVI. Fejezete határozza meg.

A 145-156. §-hoz

A jogkezeléssel kapcsolatos hatósági ügyektől elkülönülten, a Ket. hatálya alá nem tartozó speciális eljárásként szabályozza a reprezentatív közös jogkezelő szervezetként végzett közös jogkezelés körében alkalmazott díjszabások miniszteri jóváhagyását. A szabályozás átveszi és pontosítja az Szjt. díjszabás-jóváhagyásra vonatkozó jelenleg hatályos előírásait.

A 147. § a gyakorlati tapasztalatokra tekintettel speciális eljárási szabályokat határoz meg a 33. § (2) bekezdése szerinti engedély megszerzését (korábban a közös jogkezelő szervezet nyilvántartásba vételét) követően első alkalommal megállapított díjszabás jóváhagyására irányuló eljárásra. Ebben az esetben ugyanis a díjszabás benyújtásának 146. § (1) bekezdés szerinti általános határidejét az új reprezentatív közös jogkezelő szervezet - az engedély megadásának időpontjától függően - neki fel nem róható okból - nem minden esetben képes betartani, ami azzal a következménnyel is járhat, hogy az engedélyt megszerző közös jogkezelő szervezet szabályszerűen jóváhagyott díjszabás hiányában az egyébként irányadó szabályok alapján a szervezet akár egy éven keresztül nem lesz képes ellátni a közös jogkezelési tevékenységét. Ennek a nem kívánt helyzetnek a kezelését szolgálja a 148. §-ban rögzített szabály, amely lehetőséget biztosít az általános benyújtási határidőtől való eltérésre abban az évben, amelyben az adott közös jogkezelő szervezet a 33. § (2) bekezdése szerinti engedélyt megkapta.

A gyakorlatban felmerült értelmezési bizonytalanságokra tekintettel a törvény pontosítja az olyan esetekre vonatkozó, jelenleg hatályos szabályokat, amelyekben a díjszabás miniszteri jóváhagyásához kormánydöntés szükséges. A díjszabásoknak a felhasználóik érdekeire érdekekre is tekintettel lévő rugalmas megváltoztatásának lehetőségét teremti meg a 153. § (3) bekezdése, amely alapján a kormánydöntés szükségessége nélkül elvégezhető az inflációt meghaladó mértékű jogdíjemelés is, ha az emelés egy adott esetben kísérleti jelleggel bevezetett és három évnél nem régebben végrehajtott jogdíjcsökkentés mértékét nem lépi túl.

-----STARTING---POINT---VEGE---

A 157-158. §-hoz

E §-ok felhatalmazó és hatályba léptető rendelkezéseket tartalmaznak.

Az Európai Parlament és a Tanács 2015. december 16-án elfogadta a közösségi védjegyről szóló 207/2009/EK tanácsi rendelet és a közösségi védjegyről szóló 40/94/EK tanácsi rendelet végrehajtásáról szóló 2868/95/EK bizottsági rendelet módosításáról, valamint a Belső Piaci Harmonizációs Hivatalnak (védjegyek és formatervezési minták) fizetendő díjakról szóló 2869/95/EK bizottsági rendelet hatályon kívül helyezéséről szóló (EU) 2015/2424 rendeletet (a továbbiakban: védjegyrendelet-módosítás), amely az Európai Unió Hivatalos Lapjának 2015. december 24-i, L 341/27. számában jelent meg. A védjegyrendelet-módosítás hazai végrehajtásához szükség van a védjegyek és a földrajzi árujelzők oltalmáról szóló 1997. évi XI. törvény (a továbbiakban: Vt.) egyes rendelkezéseinek kiigazítására. Tekintettel arra, hogy a védjegyrendelet-módosítás végrehajtásához csupán a Vt. kis terjedelmű, technikai jellegű módosítása szükséges, azt - a KJK-irányelv átültetését szolgáló törvény elfogadásának hasonló ütemezésére tekintettel - ebben a törvényben indokolt elvégezni.

A 159. §-hoz

Átmeneti rendelkezésként határozza meg, hogy egyes előírások a hatályba lépést megelőzően beszedett jogdíjakra nem vonatkoznak. E körben az Szjt. vonatkozó előírásai az átmeneti időszak alatt továbbra is irányadóak. A törvény szerinti szabályozás hatályba lépésére a megfelelő felkészülési idő biztosítása érdekében a 2016. pénzügyi év folyamán kerül sor, a 159. § (2) bekezdése alapján azonban a közös jogkezelő szervezet dönthet úgy, hogy a törvény szabályait visszamenőlegesen, a 2016. január 1. napját követően beszedett jogdíjbevételek tekintetében is alkalmazza.

A jogalkotásról szóló 2010. évi CXXX. törvény 15. §-ának (1) bekezdése értelmében a jogszabályi rendelkezést - ha jogszabály eltérően nem rendelkezik - a hatálybalépését követően keletkezett tényekre és jogviszonyokra, valamint megkezdett eljárási cselekményekre kell alkalmazni. A jogbiztonság és kiszámítható jogalkalmazás érdekében indokolt azonban, hogy a törvény hatálybalépését megelőzően már megindult eljárások egésze az eljárás megindulásakor hatályos jogszabályi előírások szerint folyjon tovább a törvény hatálybalépését követően is. A törvénynek a közös jogkezelő szervezetekkel és a független jogkezelő szervezetekkel kapcsolatos eljárásokra vonatkozó szabályait a törvény hatálybalépését követően indult eljárásokra kell alkalmazni.

A 160. §-hoz

A KJK-irányelv 5. cikke (8) bekezdésének átültetését szolgálja.

A 161-162. §-hoz

Átmeneti rendelkezéseket határoz meg a hatályba lépést megelőzően az Szjt. jelenleg hatályos szabályai alapján indult eljárásban nyilvántartásba vett közös jogkezelő szervezetek tekintetében is. Figyelemmel arra, hogy e szervezetek nyilvántartásba vételére vonatkozó szabályok lényegében megegyeznek a törvény 33. §-ának (2) bekezdése szerinti engedély megadásának feltételeivel, indokolt e szervezetek számára biztosítani, hogy a korábban megkezdett közös jogkezelési tevékenységüket a törvény szerinti új szabályozás hatályba lépését követően is ugyanúgy folytathassák, mintha erre a törvény szerinti eljárási rendben a 33. § (2) bekezdése szerinti engedélyt megszerezték volna. A nyilvántartási adatok egységességének biztosítása érdekében szükséges azonban, hogy e szervezetek ettől függetlenül megtegyék az SZTNH felé a szükséges adatszolgáltatást azon információk tekintetében, amelyeket az SZTNH által vezetett nyilvántartás még nem tartalmaz.

A megfelelő felkészülési idő biztosítása céljából a törvény hatálybalépését követő hat hónapon belül kell a már nyilvántartásban szereplő közös jogkezelő szervezeteknek a szabályzataikat összhangba hozni a törvény előírásaival (vagy legalább az erre vonatkozó legfőbb szervi döntést meghozni), valamint e szervezeteknek eddig az időpontig kell kialakítaniuk a jogosultakkal, felhasználókkal és más közös jogkezelő szervezetekkel történő elektronikus kapcsolattartás feltételeit is.

A 163. §-hoz

A KJK-irányelv 31. cikkének átültetését szolgálja.

A 164-165. §-hoz

Az Európai Unió jogának való megfelelésre utaló rendelkezéseket tartalmaznak. A jogharmonizációs záradék megjelöli azt az uniós jogi aktust is, amely a Vt. módosítását teszi szükségessé.

A 166. §-hoz

Pontosítja az SZTNH feladatainak a találmányok szabadalmi oltalmáról szóló 1995. évi XXXIII. törvény 115/H. §-ának (4) bekezdésében foglalt felsorolását.

A 167. §-hoz

A közigazgatási bürokráciacsökkentéssel összefüggő törvénymódosításokról szóló 2015. évi CLXXXVI. törvény több ponton is módosította Ket.-et, többek között a sommás eljárás és a függő hatályú döntés szabályozásával. Ezek a jogintézmények az iparjogvédelmi eljárások természetétől alapvetően idegenek, alkalmazásuk pedig sem bürokráciacsökkentési, sem eljárás-gazdaságossági, sem pedig jogbiztonsági szempontból nem indokolt. Az iparjogvédelmi oltalommal járó kizárólagos jogok megadása kiterjedt hatósági vizsgálatot igénylő döntések eredménye, amelyek - harmadik személyek jogaira gyakorolt hatásuknál fogva - nem hozhatóak meg sem sommás eljárásban, sem feltételes jelleggel, függő hatállyal. Tekintettel azonban arra, hogy az iparjogvédelmi eljárásokban az ügyintézési határidőkre amúgy is speciális szabályok irányadók, e jogintézmények alkalmazását nem szükséges külön kizárni az iparjogvédelmi eljárásokban, hiszen arra ilyen kifejezett kizáró rendelkezés hiányában sem kerülhet sor.

A védjegyrendelet-módosítás 2016. március 23-i hatállyal megváltoztatta a Belső Piaci Harmonizációs Hivatal elnevezését: az intézmény új neve az Európai Unió Szellemi Tulajdoni Hivatala lett. Az Szt. 115/L. §-ának szövegcserés módosítása ezt a névváltozást tükrözi a hazai jogszabály szövegében.

A 168-171. §-hoz

A Vt. Harmadik Részét érintően előirányzott módosítások a védjegyrendelet-módosítás rendelkezéseinek 2016. március 23-i és 2017. október 1-jei hatálybalépésére tekintettel igazítják ki a közösségi védjegyről szóló 207/2009/EK tanácsi rendelet egyes rendelkezéseire való hivatkozásokat - ideértve a „közösségi” kifejezés „európai uniós” szókapcsolattal való felváltását is.

A 172. §-hoz

A Vt.-módosítások között tartalmi változás, hogy a védjegyrendelet-módosítás 1. cikkének 25. pontja eltörli a közösségi (a védjegyrendelet-módosítás hatálybalépését követően: európai uniós) védjegybejelentés nemzeti hivataloknál történő benyújtására vonatkozó lehetőséget. Erre tekintettel a törvény hatályon kívül helyezi a Vt.-nek az európai uniós védjegybejelentések továbbítására vonatkozó rendelkezését (76/B. §-át).

A 173. §-hoz

Az Szjt.-nek a törvénnyel való összhangját biztosító módosító rendelkezést tartalmazza.

A 174., 184-186. §-hoz

A Polgári Törvénykönyvről szóló 2013. évi V. törvény megszüntette a jogi személyiséggel nem rendelkező gazdasági társaság fogalmát, így erre tekintettel szükségessé vált az Szjt. egyes rendelkezéseinek az ennek megfelelő módosítása.

A 175-179. §-hoz

A törvény szerinti, a közös jogkezelésre vonatkozó külön törvénnyel való összhang megteremtése érdekében szükségessé vált az Szjt. azon rendelkezéseinek a módosítása, amelyek az egyes vagyoni jogok tekintetében tartalmaznak a közös jogkezeléssel kapcsolatos előírásokat.

A 180-181. és 183. §-hoz

Az Szjt. e módosításainak célja a törvénynek a nemzeti köznevelésről szóló 2011. évi CXC. törvénnyel való összhangba hozatala, továbbá az, hogy az érintett rendelkezéseket könnyebben érthetővé tegyék.

A 182. §-hoz

Az Szjt. 92/D. §-ának hatályon kívül helyezése miatt szükséges módosítást tartalmaz.

A 187-189. §-hoz

Az Szjt. ezen módosításai a közös jogkezelő szervezettel kapcsolatos eljárási szabályokat pontosítják a törvénnyel való összhang megteremtése érdekében.

A 190. §-hoz

Az Szjt.-nek a törvénnyel való összhangját biztosító módosító rendelkezéseket tartalmaznak. Az Szjt. jelenleg hatályos rendelkezése alapján, ha az elhunyt személy hagyatékához szerzői jog tartozik, és az elhunyt személy műveivel kapcsolatban érintett közös jogkezelő szervezet nem található, akkor a közjegyző az irodalmi és a zenei művekkel kapcsolatos szerzői jogok közös kezelését végző szervezetnek küld értesítést. Nem kizárt azonban a törvény alapján, hogy a jövőben különböző vagyoni jogok tekintetében különböző közös jogkezelő szervezetek lesznek tekinthetők az irodalmi és a zenei művekkel kapcsolatos szerzői jogok közös kezelését végző szervezetnek. Ennek folyományaként a módosított rendelkezések alapján kérdésessé válhatott volna, hogy mely szervezet felé kell teljesíteni az értesítési kötelezettséget. E bizonytalanság kiküszöbölését szolgálja a törvény, amikor az egyik legtöbb jogosulti csoport javára érvényesített díjigény, vagyis az Szjt. 20. § (1) bekezdése szerinti vagyoni jog vonatkozásában az irodalmi és zenei művekkel kapcsolatos közös jogkezelést végző szervezetre konkretizálja a kijelölést.

A 191. §-hoz

Az Szjt. jogharmonizációs záradékát pontosítja a KJK-irányelvre tekintettel.

A 192. §-hoz

A védjegyrendelet-módosítás 2016. március 23-i hatállyal megváltoztatta a Belső Piaci Harmonizációs Hivatal elnevezését: az intézmény új neve az Európai Unió Szellemi Tulajdoni Hivatala lett. Az Szjt. 41/G. § (2) bekezdésének szövegcserés módosítása ezt a névváltozást tükrözi a hazai jogszabály szövegében.

A 193. §-hoz

Hatályon kívül helyező rendelkezéseket tartalmaz.

A 194. §-hoz

Figyelemmel arra, hogy a törvény értelmében a közös jogkezelő szervezetek jogdíjbevételeinek kulturális célú felhasználásáról már nem az Szjt., hanem a szerzői jogok és a szerzői joghoz kapcsolódó jogok közös kezeléséről szóló törvény rendelkezik, szükségessé vált az erre vonatkozó hivatkozás módosítása a Nemzeti Kulturális Alapról szóló 1993. évi XXIII. törvényben.