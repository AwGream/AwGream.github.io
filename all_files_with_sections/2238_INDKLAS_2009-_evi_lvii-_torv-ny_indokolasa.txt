2009. évi LVII. törvény indokolása

az építési beruházások megvalósításának elősegítése érdekében egyes törvények módosításáról

-----STARTING---POINT---ALTALANOS--- 

Az építési tevékenység eredményeképpen megvalósult építmények a nemzeti vagyon jelentős elemei, amelyek műszaki-gazdasági értékükön túl is alkalmasak jelentős fejlesztések beindítására.

A magyarországi építőipar gazdasági válság következtében kialakult helyzete az építőipar minden területén sürgető változásokat követel. Az építőipar válságát enyhíthetik azok az intézkedések, amelyek az építési beruházások megvalósításának elősegítését célozzák.

Közérdek, fontos nemzetgazdasági cél, hogy az építési beruházások megvalósítása megfelelő szakmai garanciák mellett az építésügyi követelményeknek, szabályoknak megfelelően, jó minőségben, gyorsan, szakszerűen és jogszerűen történjen. Ezért az építési beruházások megvalósításának és az építőipar akkut problémái megoldásának elősegítése érdekében a Kormány egyértelmű, hatékony, gyorsítást eredményező és ellenőrizhető lépéseket tervez.

Az építési beruházások előkészítésének, engedélyezésének és megvalósításának folyamatában kormányzati beavatkozással a folyamatok kiszámíthatóbbakká, tervezhetőbbekké válhatnak. Ezáltal növekedhet a befektetői bizalom, mérséklődhet a lánctartozás, átláthatóbbá válik (ezáltal fehéredik a feketemunka) az építőipari kivitelezési tevékenység, érdemben rövidíthető az időigény, egyszerűsíthető az eljárás, csökkenthetők a párhuzamosságok mind az előkészítés, mind az építési engedélyezés folyamatában. A megfelelő színvonalú és számú szakember-ellátottság érdekében az építési folyamat résztvevőinek szakmagyakorlási jogosultsági feltételei egyszerűsödnek.

Az építésügyi ágazaton belül is az építőipar a gazdaság és a foglalkoztatás egyik meghatározó ágazata. A részben uniós forrásból megvalósuló beruházások élénkítik az építőipari keresletet. A szabályozás hatályba lépésével gazdaságélénkítő hatás érhető el, a versenyben kedvezőbb helyzetbe kerülhetnek azok az építőipari kivitelezési tevékenységet folytatók, akik folyamatosan eleget tudnak tenni a rájuk és tevékenységükre vonatkozó előírásoknak.

Az intézkedések pozitívan hathatnak az építőipar válságának kezelésére, a feketemunka kifehérítése érdekében tett kormányzati elhatározások megvalósítására, valamint elősegítik a lánctartozás megfékezését is. A beruházások megvalósítása - a területek megszerzése, az engedélyek beszerzése, a szakember-ellátottság biztosítása, a szabálytalankodókkal szembeni szankciórendszer pontosítása - tekintetében a törvény kifejezetten előmozdító, azokat elősegítő és gyorsító hatású.

Az építési beruházások gyorsítása mellett a jogszabály-módosítások tartalmaznak olyan egyéb pontosításokat is, amelyek ugyan nem közvetlenül szolgálják a gyorsítást, azonban olyan jogalkalmazást elősegítő tartalommal bírnak, melyek az egyértelmű és szakszerű döntéshozatalt elősegítik.

A törvény keretében három fő szempont szerint kerül sor az épített környezet alakításáról és védelméről szóló 1997. évi LXXVIII. törvény (a továbbiakban: Étv.), a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény (a továbbiakban: Ngtv.), valamint a tervező és szakértő mérnökök, valamint építészek szakmai kamaráiról szóló 1996. évi LVIII. törvény (a továbbiakban: Kamtv.) módosítására:

- az építési beruházások megvalósításának elősegítése érdekében a „kiemelt építési beruházások” gyorsítása érdekében korábban lehetővé tett eljárási kedvezmények lehetőség szerinti kiterjesztése minden építési beruházás megvalósításának elősegítésére, valamint további beruházásösztönző módosítási elem bevezetése,

- a belső piaci szolgáltatásokról szóló 2006/123/EK parlamenti és tanácsi irányelv átültetésével összefüggő törvénymódosítások, a szolgáltatási tevékenység megkezdésének és folytatásának általános szabályairól szóló törvénnyel összhangban,

- a közigazgatási hatósági eljárásról szóló 2004. évi CXL. törvény (a továbbiakban: Ket.) módosításáról szóló 2008. évi CXI. törvény hatálybalépésével összefüggő törvénymódosítások.

A megfogalmazott módosítások az építési beruházások megvalósítását leginkább befolyásoló területek vizsgálata alapján a kitűzött célok elérését, a feladatok végrehajtását és a kiszámíthatóság, a tervezhetőség, a minőség és a jogkövető magatartás színvonalának emelését szolgálják.

-----STARTING---POINT---RESZLETES---

Az 1. §-hoz

Meghatározza az integrált településfejlesztési stratégia fogalmát, melyről a törvény 5. §-a szerinti az Étv. 7. § új (4) és (5) bekezdése rendelkezik.

Az építési beruházás fogalom definiálatlan, bár több jogszabály is hivatkozik rá. A közgazdaságtan, az ingatlanfejlesztésben, a kivitelezésben, a vállalkozásokban érdekeltek mindegyike mást ért alatta, ezért indokolt meghatározni jelentését.

Az építési tevékenység fogalmának definiálása az egyértelműbb feladat végrehajtást segíti elő az építésügy teljes spektrumában.

A 2. §-hoz

Az Étv. 4. § (3) bekezdés b) pontja deklarálja, hogy az állami főépítészi intézményrendszer működtetése a Kormány feladata.

Az Étv. 4. § (4) bekezdésének módosítása azt a célt szolgálja, hogy az építésügyért felelős miniszter feladatait és hatáskörét az építésügy egységes szakmai irányítása, és az egységes követelmények érvényre juttatása érdekében a sajátos építményfajták és a műemlékek tekintetében megerősítse.

A sajátos építményfajták fogalmát az Étv. abból a célból hozta létre, hogy az építményekkel szemben támasztott (Étv.-ben, OTÉK-ban, településrendezési eszközökben, szabványokban megfogalmazott) általános követelményrendszeren túlmenően a kifejezetten speciális követelményekkel megvalósuló építmények külön, kiegészítő szabályozást nyerhessenek. Annak ellenére, hogy a műemlékvédelem alatt álló építmények nem minősülnek sajátos építményfajtának, az Étv. ezen építmények tekintetében is lehetőséget biztosít a szakmailag alátámasztható, speciális követelményrendszer külön, kiegészítő jellegű szabályozására.

Mind a sajátos építményfajtákra, mind pedig a műemlékekre vonatkozó joganyag - sokszor az Étv.-ben kapott felhatalmazáson is túlmenően, gyakran hatásköri vitákat indukálva - az utóbbi években rohamosan bővült. Ezért egyre sürgetőbbé vált annak az igénynek az érvényre juttatása - a szakmai szervezetek, kamarák is ezt igénylik -, hogy a külön jogszabályokban megfogalmazott, az ezen építményekkel kapcsolatos szakmai elvárások, követelményrendszer és eljárásrend is egységesebben, az egységes jogalkalmazást elősegítve és az Étv. követelményeinek, fogalomrendszerének megfelelően, azzal összhangban működhessen, illetve egyesített, vagy egységes hatósági eljárások keretében jussanak érvényre.

Az Étv. az építésügy alaptörvénye, amelyet a sajátos építményfajták, valamint a műemlékvédelem alatt álló építmények és területek tekintetében a rájuk vonatkozó külön törvényekkel, kormányrendeletekkel együtt, a bennük foglalt kiegészítésekkel és indokolt eltérésekkel kell alkalmazni.

A fenti célok elérése érdekében törvényi szinten meg kell erősíteni az építésügyért felelős miniszter koordinációs és irányítási feladatait és hatáskörét, valamint biztosítani kell az építésügyben érdekelt miniszterek együttműködését az építésre vonatkozó döntések meghozatalában.

A 3. §-hoz

A rendelkezés megállapítja, hogy a sajátos építményfajtákkal, valamint a műemlékkel kapcsolatos építési tevékenység engedélyezését, kötelezését és ellenőrzését végző hatóságoknak a sajátos, csak arra a rendeltetésű építményre jellemző, kiegészítő követelmények érvényre juttatása mellett feladata az építményekre vonatkozó általános érvényű településrendezési és építési követelmények érvényre juttatása is. A rendelkezés kifejezi, hogy az általános és a sajátos építményfajtával, valamint a műemlékkel kapcsolatos építési tevékenység engedélyezését, kötelezését és ellenőrzését végző hatóságok egyaránt építésügyi hatósági jogkörben járnak el, azaz építésügyi hatóságnak minősülnek.

Az Étv. 5. § (5) bekezdése továbbra is biztosítja a településrendezési és építészeti-műszaki tervtanácsok működését, azonban a feladatellátás különböző szintjeit és részletszabályait kormányrendeletben indokolt megállapítani. A tervtanácsi rendszer átalakítása a főépítészi rendszer átalakításával szorosan összefügg.

A 4. §-hoz

Az Étv. 6. § (6) bekezdése előírja, hogy a települési önkormányzatot az építésügyi feladatok ellátásában önkormányzati főépítész segíti. Amennyiben több település közösen kívánja megoldani építésügyi feladatuk ellátását, akkor az erre létrehozott társulás munkáját térségi főépítész segíti.

Az 5. §-hoz

Az Étv. 7. § új (4) bekezdése előírja, hogy az integrált településfejlesztési stratégia a városok és több település közös tervezése esetében a településfejlesztési koncepció kötelező, egyéb települések esetében lehetséges önálló munkarésze. Az Étv. 7. § új (5) bekezdése - a törvény 1. §-a szerinti új fogalom-meghatározással összhangban - meghatározza az integrált településfejlesztési stratégia funkcióját és legfontosabb tartalmi elemeit. Az integrált településfejlesztési stratégia a település középtávú fejlesztéseit megalapozó stratégiai dokumentum. A stratégia tehát elsődlegesen a város önkormányzata számára fogalmazza meg a cselekvések tervezett irányait, céljait, hasznos eszközként szolgál az önkormányzat fejlesztési munkájának hatékonyabbá tételére. Fontos szerepe továbbá a stratégiának a - tervezési folyamatba bevont - magán- és civil partnerek aktivizálása, érdekeltségük megteremtése.

A 6. §-hoz

Az Étv. módosított 9. § (2) bekezdése szövegpontosítás, amely az alkalmazás szempontjából a jogbiztonságot és az egyértelműséget segíti. A módosítás előírja, hogy a településrendezési feladat ellátásához szükséges és nyilvántartásuk részét képező adatokat az érdekelt államigazgatási szervek az előzetes véleményadás során szolgáltassák.

A véleményező partnerektől (közigazgatási szervek, közműkezelők stb.) is elvárható, hogy egy már folyó tervezés rész-eredményéről, az elkészült tervezetekről csaknem 1 hónap alatt megalapozott, a közigazgatási szervek esetében jogszabályon alapuló véleményt nyilvánítsanak.

Az Étv. módosított 9. § (7) bekezdése előírja, hogy az építés helyi rendjét megállapító építési szabályzat a jelentőségére tekintettel csak a megállapítást követő 60. napon léptethető legkorábban hatályba.

Az Étv. módosított 9. § (8) bekezdése előírja, hogy a megállapított településrendezési eszközöket, továbbá azok véleményeztetése során született, de figyelembe nem vett vélemények el nem fogadásának indokolását a polgármesternek meg kell küldenie az eljárásban résztvevő államigazgatási szerveknek, hogy azok áttekinthessék és észrevételt tehessenek az állami főépítész felé. A polgármester a megállapított településrendezési eszközöket szakmai vizsgálat céljából megküldi az állami főépítésznek.

A véleményadás az érdekelt államigazgatási szervek szakmai követelményeinek érvényesítése érdekében történik, ezért a véleményadásért nem illeti meg őket díj. Az államigazgatási szervek által gyűjtött adatok szolgáltatásáért az erről szóló jogszabályaik alapján azonban igen, mert ezen adatok gyűjtésére, kezelésére a központi költségvetés a legtöbb esetben nem ad fedezetet.

A 7. §-hoz

A törvény eddig csak a településszerkezeti terv, illetőleg az építési szabályzat esetében tette lehetővé, hogy több település azokat közösen készíttesse el. A módosítás lehetőséget teremt arra, hogy ezentúl az önkormányzatok az összes építésügyi feladatukat társulási formában közösen lássák el. Ennek megfelelően közös fejlesztési koncepciót is készíthetnek, illetőleg közös építészeti-műszaki tervtanácsot működtethetnek.

A 8. § és a 15. §-hoz

A rendelkezés tartalmazza a településtervezési és településrendezési szakértői tevékenység pontos meghatározását, és a tevékenység folytatásának feltételeit. A belső piaci irányelv értelmében a szolgáltatási tevékenységek nem köthetők engedélyezési rendszerhez. A tagállami engedélyezési rendszerek kivételes esetben tarthatók fenn, ha azokat közérdeken alapuló kényszerítő indok támasztja alá, megkülönböztetés mentes és a kitűzött cél kevésbé korlátozó intézkedés útján nem valósítható meg. A településtervezési és településrendezési szakértői, építészeti műszaki tervezési és az építésügyi műszaki szakértői tevékenységek, mind szabályozott szakmák. Figyelemmel az épületek minőségére a környezetbe való beilleszkedés közérdek, ezért az engedélyezési rendszer fenntartása a továbbiakban is indokolt. Az Étv. 33. §-ának rendelkezései szerinti a tervezői felelősség ellenőrzése, és az etikai fegyelmi eljárások lefolytatása az ellenőrzést és a nyilvántartást végző szakmai kamarák (eljáró hatóságok) révén tartható fenn.

Ezen tevékenységekre elsősorban az jellemző, hogy individuálisak, azaz a tevékenységet a szakember alapvetően maga folytatja és eredményét személyes képessége, munkája határozza meg, a megbízó (ügyfél) és a szakember között bizalmi viszonyt feltételez, a tevékenység jelentős életvédelmi és vagyonbiztonsági követelményekhez, környezeti, erkölcsi, anyagi, illetve kulturális értékhez kapcsolódik. Ezekkel összefüggésben indokolt a rendszeres szakmai továbbképzés.

Az engedélyezési eljárás során a dokumentációknak is rendelkezésre kell állniuk, ezért a rendelkezés meghatározza, hogy az építészeti-műszaki tervdokumentáció milyen dokumentumokat tartalmaz.

A 9. §-hoz

Az Étv. 20. § (1) bekezdése tartalmilag nem, csak szövegszerűen változik. Hangsúlyossá válik, hogy a változtatási tilalom elrendelése - a hatályos törvény értelmében - csak a helyi építési szabályzat és a szabályozási terv készítése érdekében történhet. A szövegpontosítás célja tehát a rendelkezés egyértelművé tétele, összhangban az ide vonatkozó egyéb jogszabályhelyekkel.

Az Étv. 20. § (4) bekezdésének módosítására a természet védelméről szóló 1996. évi LIII. törvénnyel, a környezet védelmének általános szabályairól szóló 1995. évi LIII. törvénnyel és a Ket.-tel való összhang megteremtése érdekében kerül sor.

A 10. §-hoz

Az Étv. módosított 23. § (2) bekezdése szövegpontosítás, amely egyértelművé teszi, hogy a tényleges telekalakítás a telek adataiban, továbbá a bejegyzett jogok és feljegyzett tények vonatkozásában történő változásnak a vonatkozó külön jogszabályban meghatározottak szerint az ingatlan-nyilvántartási adatátvezetésével következik be.

A 11. §-hoz

Az Étv. 28. § (3) bekezdésének módosítása az egyértelműséget szolgáló szövegpontosítás.

A 12. §-hoz

Az Étv. módosított 29. § (3) bekezdése szövegpontosítást tartalmaz, amely egyértelművé teszi, hogy a helyrehozatali kötelezettség nem azonos a tulajdonos jókarbantartási kötelezettségével.

Az Étv. 29. § (5) bekezdésének módosítása értelmében a településrendezési kötelezettséget megállapító határozat, illetőleg hatósági szerződés szerinti kötelezettséget a települési önkormányzat megkeresésére az érintett telekre az ingatlanügyi hatóság az ingatlan-nyilvántartásba bejegyzi.

A 13. §-hoz

Az Étv. 30. § (8) bekezdésének módosítására terminológiai pontosítások és a felesleges rendelkezések deregulációja érdekében került sor.

A 14. §-hoz

Az Étv. 30/A. § (4) bekezdésének módosítása a jogbiztonságot szolgálja azzal, hogy a településrendezési szerződés szerinti kötelezettséget az érintett telekre az ingatlan-nyilvántartásba be kell jegyezni.

A 16. §-hoz

Az Étv. új 33/A. §-a tartalmazza az építésügyi igazgatási szakértői tevékenység pontos meghatározását és a folytatásához szükséges feltételeket. E sajátos szakértői tevékenység az építési engedélyezési eljárások előkészítésének és lefolytatásának megkönnyítését szolgálja.

A 17. §-hoz

Az Étv. módosított 34. §-ában az építési tevékenység végzéséhez - jogszabályban meghatározott esetekben - szükséges építésügyi hatósági eljárás-típusok nevesítésére, és joghatásainak meghatározására kerül sor, mivel a felsorolt eljárások eredményeképpen kezdhető meg, folytatható és zárható le az építési tevékenység.

A nemzetgazdasági szempontból kiemelt építési beruházások elősegítése érdekében az általános építésügyi hatósági eljárási szabályoktól az eltérési lehetőség biztosított.

A 18. §-hoz

Az Étv. módosított 35. §-a értelmében az elvi építési engedélyre vonatkozó - törvényi szabályozást nem igénylő - részletszabályok kormányrendeleti szinten kerülnek megállapításra. A rendelkezés megállapítja továbbá, hogy az összevont építésügyi hatósági és az integrált eljárásért az építésügyi hatóságot (szakhatóság közreműködése esetén a szakhatóságot) a külön jogszabályban meghatározott mértékű igazgatási szolgáltatási díj illeti meg.

A 19. §-hoz

Az Étv. 38. §-ának módosítására a Ket. módosításával való összhang biztosítása, és kodifikációs jellegű pontosítás miatt került sor.

A 20. §-hoz

Az Étv. új 38/A-38/D. §-ai az építési folyamat résztvevőinek tevékenységére állapítanak meg rendelkezéseket belső piaci szolgáltatásokról szóló 2006/123/EK parlamenti és tanácsi irányelvvel, illetve a szolgáltatási tevékenység megkezdésének és folytatásának általános szabályairól szóló törvénnyel való összhang biztosítása érdekében.

A tervellenőri, felelős műszaki vezetői és építési műszaki ellenőri tevékenység személyes felelősséghez kötött, magas szakmai felkészültséget igényel. Az engedélyezési rendszer fenntartása a továbbiakban is indokolt. A tevékenység jelentős életvédelmi és vagyonbiztonsági követelményhez, környezeti, erkölcsi, anyagi illetve kulturális értékhez kapcsolódik. Törvényi szinten kerülnek meghatározásra azok a tevékenységek, amelyek csak engedélyezés alapján, névjegyzékbevételt követően gyakorolhatók, ezek az építészeti-műszaki tervezési, az építésügyi műszaki szakértői, a tervellenőrzési, a beruházáslebonyolítói, a felelős műszaki vezetői, az építési műszaki ellenőri, az energetikai tanúsítói tevékenységek. A beruházáslebonyolítói és az energetikai tanúsítói tevékenység folytatása figyelemmel a belső piaci irányelvet harmonizáló kerettörvény rendelkezéseire bejelentéshez kötött.

A 21-22. §-hoz

Az Étv. 39. §-ában az építőipari kivitelezési tevékenység folytatására meghatározott feltételek kiegészítését követeli meg a gyakorlat. Az eddigi feltételek kiegészülnek a szakképzett munkaerővel és az építőipari kivitelezői nyilvántartásba vétellel kapott regisztrációs számmal való rendelkezés követelményével. Ezek a követelmények elválasztják az ügynöki, szervezői, és kivitelezői tevékenységet, a meglétük egyben igazolja a nyilvános nyilvántartásban a referencia tartalmú információkhoz való hozzáférés lehetőségét a regisztrációs számon keresztül.

Az építőipari kivitelezői nyilvántartás a kivitelező által a nyilvántartásba felvenni kért adattartalmával kapcsolatos részletes szabályokat kormányrendelet határozza meg.

Az építőipari kivitelezői nyilvántartás vezetését közfeladatként a Magyar Kereskedelmi és Iparkamara látja el. Az ebben a körben hozott határozatok csak bíróság előtt támadhatók meg.

Az Étv. 39/A. §-a részben hatályos rendelkezéseket tartalmaz. Az új rendelkezésekkel való összhang biztosítása érdekében átvezetett szövegpontosítás új követelményt nem hordoz az (5)-(6) bekezdés kivételével. A 39/A. § (5) bekezdés minden kivitelezőre vonatkozó követelménye az alvállalkozók számára teremti meg a további garanciális szabályokkal azt a biztosítékot, amely az újabb tartozási láncok kialakulásának, az alvállalkozó kifosztásának a fedezethiány miatti lehetőségét végleg kizárja, továbbá egyértelműen azonosíthatóvá teszi elvonása esetén a fedezetelvonás bűncselekményének megvalósítását. A 39/A. § (6) bekezdése a fizetési kötelezettség teljesítésének garanciális szabályával az alvállalkozók védelmét biztosítja, az alvállalkozótól munkát megrendelő kivitelező vállalkozó számára meghatározott legkésőbbi fizetési határidő megállapításával. A rendelkezés a szerződésben való eltérés lehetőségét, ezzel az esetlegesen kényszerhelyzetben levő alvállalkozóval szemben az erőfölénnyel való visszaélés lehetőségét zárja ki. A másik garanciális szabály szerint a vállalkozó az építtetőtől a végszámla teljes kiegyenlítésére csak akkor jogosult, ha az alvállalkozók felé a fizetési kötelezettségének eleget tett, amelyet igazolni köteles.

Az új rendelkezések az alvállalkozókkal szembeni tömeges visszaélésekből eredő lánctartozások kialakulásának lehetőségét zárják ki.

Az Étv. új 39/B-39/C. §-ai a fedezetkezelésre állapítanak meg szabályokat. Az építőipari kivitelezés területén, abból a sajátosságából adódóan, hogy szinte minden egyes megállapodásnál ismeretlen partnerrel kell jelentős értéket képviselő olyan összetett tevékenység elvégzésére megállapodni, ahol a munkaeredmény és az ellenérték teljesítése időben elválik egymástól, rendkívüli kockázatot jelent a kivitelező részéről az ellenszolgáltatást időben megelőző építőipari kivitelezési tevékenység megvalósítása. Ehhez még a teljesítés szakaszolása esetén is jelentős összegeket kell megelőlegeznie az ellenérték kézhezvételéig.

A másik oldalon az építtető áll, aki érthető megfontolásból nem kíván a beruházás megvalósításában felesleges kockázatot vállalni. Magától értetődően itt is elmondható, hogy túlnyomó részben ismeretlen kivitelezővel kell szerződést kötni, olyannal, akinek a teljesítési képességéről és a teljesítési hajlandóságáról csak feltételezésekkel rendelkezhet. Kockázatos dolog tehát az építtető részéről a jövőbeni munka elvégzésének reményében bármekkora előleg kifizetése egy ismeretlen vállalkozás számára.

Az építőipari kivitelezés területén megoldandó feladat a szerződő partnerek - a szerződés másik fél általi - teljesítésbe vetett bizalmának helyreállítása. Ennek hatékony, egyes európai államokban is alkalmazott módja, a szerződés fedezetének harmadik független személy kizárólagos rendelkezése alá helyezése útján történő biztosítása.

Az építőipar területén fennálló egyik legsúlyosabb probléma a szerződésszerű teljesítések kifizetésének elmaradása miatt kialakuló tartozási lánc. A társadalmilag is egyre jelentősebb hátrány érezhető visszaszorítását utólagos intézkedésektől nem lehet várni. A káros folyamatok elkerülése érdekében alapvetően megelőző lépésekre van szükség, amit az építőipari beruházások területén az építtetői fedezetkezelés rendszere tud biztosítani azáltal, hogy a fedezetkezelő elsődleges feladata az építési beruházás megvalósításához szükséges fedezet, valamint a vállalkozó kivitelező által nyújtott pénzügyi biztosítékok célhoz kötött felhasználásának biztosítása. A célhoz kötött felhasználás biztosítása magába foglalja egyrészt a vállalkozó kivitelező, másrészt az alvállalkozó kivitelező szerződésszerű teljesítése ellenértékének kifizetését is. A fedezetkezelői rendszer bevezetésével a tartozási lánc kialakulásához vezető okok küszöbölhetőek ki.

A „biztos kéz” program a bizalom megteremtését, a kockázatok csökkentését célozza meg. E rendszer kulcsa a rábízott szerződéses ellenérték kezelője, az építtetői fedezetkezelő. Építtetői fedezetkezelő a feladatait az építési műszaki ellenőr közreműködésével végzi. A „biztos kéz” elvárt célokat megvalósító működéséhez is elengedhetetlen az alvállalkozói kör fizetési határidejének az Étv. új 39/A. § (6) bekezdése szerinti szabályozása. Az alvállalkozói teljesítések ellenértékének biztosítása csakis úgy lehetséges, ha az építtetővel szerződő vállalkozó kivitelező szerződésben meghatározott fizetési határidejéhez igazodik az alvállalkozó fizetési határideje is.

A 23. §-hoz

Az Étv. 34. §-ban az építési engedélyezési eljárások újrafogalmazása történik, emiatt szükséges az Étv. 44. § (1) bekezdésben az építmény elkészültét követő eljárások újrafogalmazása. A klasszikus építésügyi hatósági engedélyezési eljárásnál az építmények egy részéhez továbbra is szükséges használatbavételi engedély. Az építmények egy másik típusában az építmény elkészültét csak be kell jelenteni, nem kell a használat előtt külön engedélyt kérni.

A 24. §-hoz

Az Étv. módosított 46. § (5) és (6) bekezdése értelmében a változó követelményekhez történő rugalmas alkalmazkodási lehetőség biztosítása érdekében törvényi szinten csak általános jelleggel szükséges meghatározni az építésfelügyeleti hatóság ellenőrzési feladatait. Az ellenőrzési eljárás részletes szabályait az építésfelügyeleti tevékenységről szóló kormányrendelet tartalmazza. A 46. § (6) bekezdés egyértelműen rögzíti, hogy az építőipari kivitelezési tevékenység leállítását a legsúlyosabb szabálytalanság elkövetése esetén akkor kell elrendelni, ha az az állékonyságot, az életet és egészséget vagy közbiztonságot közvetlenül veszélyezteti.

A 25. §-hoz

Az Étv.-nek az építésügyi hatósági ellenőrzésekre vonatkozó garanciális rendelkezése az Étv. 47. §-ába kerül, az építésügyi hatósági kötelezések közé.

A 26. §-hoz

Az Étv. módosított 48. § (7) bekezdése kodifikációs jellegű szövegpontosítást tartalmaz.

A 27. §-hoz

A Ket. módosítása szerint, ha törvény nem rendelkezik kivételről, akkor automatikusan beáll az elektronikus kapcsolattartás kötelezettsége minden eljárásban. Az építésügyi hatósági engedélyezési eljárások egy részében olyan formátumú építészeti-műszaki tervdokumentációk ellenőrzésére és esetenként javítására van szükség a hatósági eljárás során, melynek e-ügyintézési feltételei (személyi és információ technológiai feltételek) a jelenlegi építésügyi hatósági rendszerben nem biztosítottak, ezért ezen eljárások kivételével lehet biztosítani az elektronikus ügyintézést a többi építésügyi hatósági eljárásban.

Az Étv. 53/A. § (5) bekezdésében megtörténik az építésügyi bírságra vonatkozó rendelkezések újrafogalmazása, az eljárásra vonatkozó rendelkezések átkerülnek kormányrendeleti szintre, az Étv. csak a törvényi szintű szabályozást igénylő rendelkezéseket tartalmazza.

A 28. §-hoz

E rendelkezés kiegészíti és pontosítja a szakmai kamarák névjegyzék vezetésével kapcsolatos igazgatási szolgáltatási díjakat, a Ket. rendelkezései szerinti jogosultság igazolási díjjal és a másodfokú eljárások díjával.

A 29. §-hoz

Az Étv. 59. §-a nevesíti az állami főépítész által vezetett nyilvántartást.

A 30. §-hoz

Az Étv. kiegészített 62. § (1) bekezdése a törvénymódosításból eredő kormányrendeletek megalkotására ad felhatalmazást. Továbbá sor kerül a hatályos felhatalmazó rendelkezések pontosítására, konkretizálására.

A 31-34. §-hoz

Az Ngtv. 1. §-ának módosítása kiterjeszti a törvény hatályát az adott feltételeknek megfelelő, tisztán magánerőből megvalósuló beruházásokra. A törvény módosítása megteremti továbbá az összhangot a Ket.-tel. Az Ngtv. 4. § (1) bekezdésének módosítására azért kerül sor, mert e rendelkezésnek csak a lényegi elemei igényelnek törvényi szabályozást, a részletszabályok megalkotására kormányrendeleti szinten kerül sor. Az Ngtv. módosításai emellett szöveg-, és terminológiai pontosításokat tartalmaznak.

A 35. §-hoz

A Kamtv. 1. §-ának módosítása biztosítja a megfelelést, illetve az összhangot a belső piaci szolgáltatásokról szóló 2006/123/EK parlamenti és tanácsi irányelvvel, illetve a szolgáltatási tevékenység megkezdésének és folytatásának általános szabályairól szóló törvénnyel. A Kamtv. az Étv. módosításával összhangban tartalmazza a kamarai tagsághoz kötött tevékenységek felsorolását, továbbá a határon átnyúló tevékenységekre vonatkozó rendelkezéseket a külföldi bizonyítványok és oklevelek elismeréséről szóló 2001. évi C. törvény módosításához illeszkedően. A Kamtv. 1. § (3) bekezdésének hatályon kívül helyezése azért szükséges, mert a módosított Étv. rendelkezik a jogi személyek esetén a mérnöki, illetve építészeti tevékenységek folytatásának feltételeiről.

A 36-37. § és a 43-45. §-hoz

E törvényi rendelkezések technikai pontosításokat, valamint a Ket. és a Polgári perrendtartásról szóló 1952. évi III. törvény alkalmazására való rugalmas hivatkozást tartalmazzák. A módosító rendelkezések értelmében közigazgatási ügyként a mérnöki, illetve építész tevékenységek engedélyezésével, valamint törvénnyel vagy kormányrendelettel a kamarák hatáskörébe utalt igazgatási ügyek a titkár, illetve a főtitkár hatáskörébe tartoznak.

A 38. §-hoz

A Kamtv. új 26/A. §-ának rendelkezése alapján a tervezői, illetve szakértői jogosultság megállapítását kérő személyek esetében a kamarai tagfelvétel egy automatikus regisztráció. Az új rendelkezés a mérnöki, illetve építészeti tevékenység folytatásának engedélyezési eljárását egyszerűsíti, az adminisztratív terheket csökkenti, az ún. egyablakos eljárással.

A 39. §-hoz

A Kamtv. 29. §-ának módosítása a kamarai tagdíj egyévi hátralékot meghaladó felhalmozódása esetében pontosítja az eljárási szabályokat.

A 40. §-hoz

A Kamtv. 34. §-ának rendelkezése a kamarai tagság nélkül mérnöki, illetve építészeti tevékenységet folytató személyek esetében - a kamarai tagokkal szemben alkalmazható szankciók helyett - a tevékenység gyakorlásának tiltását teszi lehetővé fegyelmi eljárás keretében.

A 41. §-hoz

A Kamtv. 37/D. §-a a fegyelmi eljárás költségeinek megelőlegezésére és mértének meghatározására tartalmaz rendelkezést. A tapasztalatok és a panaszosok jelzése alapján az eljárási költség viselésének szabályozása indokolt.

A 42. §-hoz

A Kamtv. 39. §-ának módosítását a területi kamarák jogalkalmazási bizonytalansága tette indokolttá. A törvényességi felügyeleti körben a miniszter részére csak az alapszabályt és a szabályzatokat kötelező az elfogadásukat követően megküldeni, mely csökkenti a kamarák adminisztrációs terhét.

-----STARTING---POINT---VEGE---

A 46-47. §-hoz

E §-ok a hatályba léptető, az átmeneti, a hatályon kívül helyező és a módosuló rendelkezéseket tartalmazzák.

A törvény két ütemben lép hatályba:

1. a nemzetgazdasági szempontból kiemelt építési beruházásokat érintő szabályok hatályának kiterjesztésére vonatkozó rendelkezés a kihirdetést követő 8 napon belül,

2. a hosszabb felkészülési időt igénylő rendelkezések október 1-én.

Az átmeneti szabályozást igénylő szabályok alkalmazása 2010. január 1-jén

A hatályon kívül helyező és a „szövegcserés” módosuló szabályok nagy része a Ket. módosításával összefüggő, illetve jogharmonizációs célú.