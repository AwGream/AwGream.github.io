1992. évi XXXIX. törvény indokolása

a vízügyi és egyes közlekedési törvények, törvényerejű rendeletek módosításáról

-----STARTING---POINT---ALTALANOS--- 

A koncesszióról szóló 1991. évi XVI. törvény a koncessziós tevékenységek folytatására vonatkozó alapvető szabályokat tartalmazza azzal, hogy az ágazati törvények eltérő, illetőleg további részletes feltételekkel határoznak meg.

A Javaslat a vízügyről, a vasútról, a közúti közlekedésről, a hajózásról és a polgári repülésről szóló ágazati törvényeknek, illetőleg törvényerejű rendeleteknek a koncessziós intézmények bevezetésével szükségessé vált módosításait tartalmazza. A koncessziós törvény szerint az állam vagy az önkormányzat koncessziós szerződés keretében engedi át:

- a vízügyi ágazatban: a csatornák -ideértve a mezőgazdasági vízhasznosítási főműveket - és a regionális, valamint helyi víziközmű-rendszerek működtetését,

- a hajózási közlekedési ágazatban: a vasutak működtetését, valamint a vasúti személyszállítást és árufuvarozást,

- a közúti közlekedési ágazatban: az országos közutak és műtárgyaik, valamint az önkormányzati törzsvagyon részét képező helyi közutak és műtárgyak működtetését, valamint a menetrend alapján végzett közúti személyszállítást,

- a polgári repülési ágazatban: a közforgalmú repülőterek működtetését.

A koncesszióköteles tevékenységek meghatározására a koncessziós törvény gyűjtőfogalmakat használ. A koncessziós tevékenységek pontosítására az ágazati törvényben nyílik lehetőség. Itt válik lehetővé az is, hogy a koncessziós törvényben szereplő kategóriákon belül egyes tevékenységeket

az ágazati törvény - mint liberalizált tevékenységeket - kiemeljen a koncesszió-köteles tevékenységek köréből.

A Javaslat meghatározza a pályázati rendszerrel, a koncessziós szerződések megkötésével, a szerződések teljesítésével, stb. kapcsolatos ágazati feladatokat.

Egységes szemlélettel használja a Javaslat a működtetés gyűjtőfogalmát, amelynek körébe valamennyi törvény esetében a létesítés, a fejlesztés, a felújítás, a karbantartás és az üzemeltetés tartozik. Az ágazatokra vonatkozó speciális rendelkezések mellett a pályázati kiírás állandó elemeket is tartalmaz, amelyek a koncessziós tevékenység környezetvédelmi követelményeire, a pályázaton való részvétel feltételeire és a pályázatok elbírálásának főbb szempontjaira vonatkoznak. A Javaslat minden esetben lehetővé teszi, hogy koncessziós társaság alapítása nélkül is végezhetővé váljék a koncessziós tevékenység végzése, ha a pályázat nyertese az állam vagy az önkormányzat által az adott tevékenység végzésére - az állam vagy az önkormányzat többségi részesedésével - létrehozott gazdálkodó szervezet.

Tartalmaz a Javaslat még néhány a koncesszióval nem közvetlenül összefüggő, egyéb okból (pl. az önkormányzatokról szóló törvény megalkotásával az igazgatási és tulajdonlási viszonyokban bekövetkezett változásokkal kapcsolatos módosítások) halaszthatatlanná vált módosító rendelkezést is.

A politikai, gazdasági és társadalmi viszonyok változásai szükségessé teszik a közeljövőben az ágazati törvények teljes átdolgozását. Ezért a Javaslatba felvett módosítások a késedelem nélküli és zökkenőmentes átmenet lehetőségét teremtik meg, a koncesszió intézménye által is szolgálni kívánt létesítési, fejlesztési, fenntartási, és üzemeltetési viszonyokhoz a hatályos törvények rendelkezéseinek az új helyzethez való igazításával.

-----STARTING---POINT---RESZLETES---

1. A vízügyről szóló 1964. évi IV. törvény módosításához

A Javaslat célja, hogy biztosítsa a vízügyi ágazat sajátos tevékenységeinek a koncessziós rendszerben való érvényesítését.

A vízgazdálkodást a jövőben is távlatokra figyelemmel levő, takarékos szemléletnek kell jellemeznie. Ugyanakkor a vízkészlettel, mint nemzeti vagyonnal való gazdálkodásban is érvényesülnie kell az értéket tükröző, piaci szemléletnek.

A megfelelő vízminőség iránti társadalmi igény egyre nő, ezért kiemelkedő jelentősége van a használt és szennyezett vizek nagyobb arányú tisztításának. Meg kell valósítani az egészségügyi követelményeket is kielégítő ivóvíz-ellátási programot.

A koncessziós rendszer az állami szerepvállalás mellett a vízgazdálkodás területén lehetővé teszi a vállalkozói és a felhasználói tőke bevonását. Az infrastruktúra fejlesztése jelentős ráfordításokat igényel, melyekkel jelenleg az állami költségvetés nem rendelkezik, ezért a beruházások elmaradása többek között jelentős gazdasági, környezeti hátrányok forrása, és a lakosság közérzetét is kedvezőtlenül befolyásoló tényező.

Az 1. §-hoz

A szabályozás jól érzékelteti, hogy a mezőgazdasági főművek (csatornák) közül azok tartoznak a Javaslat hatálya alá, amelyek a felsorolt feltételeknek megfelelnek, tehát regionális rendszerek főcsatornáinak minősülnek. A Javaslat egyidejűleg a liberalizált tevékenységek közé utalja az előbbi körbe nem tartozó csatornák működtetését.

A 2. §-hoz

A kizárólagos állami tulajdonban maradó regionális víziközmű rendszerek és az önkormányzati törzsvagyon részét képező helyi víziközművek (vízművek, szennyvízelvezető és szennyvíztisztító művek) működtetését az állam, illetőleg az önkormányzat az e célra, az állam vagy az önkormányzat többségi részesedésével létrehozott gazdálkodó szervezet (Ptk. 685. § c) pont), költségvetési, illetőleg önkormányzati intézmény alapításával biztosítja, vagy a működtetés jogát koncessziós szerződésben átengedi. E rendszerek működtetése nagyságrendileg, szakmailag különböző ugyan, de külön szabályozást nem igényel. A szakmai előírások sajátos jegyeit a pályázati feltételekben, illetőleg a koncessziós szerződésekben kell esetenként meghatározni.

A Javaslat liberalizálja az üzemi vízlétesítmények működtetését, továbbá a víziközmű társulatok által végzett létesítési és fejlesztési tevékenységet, figyelemmel a külön jogszabályban meghatározott jelentős társadalmi érdekre.

A 3. §-hoz

A Javaslat célszerűségi okból műszaki összefüggésekre tekintettel - teszi lehetővé, hogy a vízgazdálkodási szempontból egy rendszert alkotó létesítményekre egy koncessziós szerződés legyen köthető.

Emiatt a pályázat kiírására, a szerződés megkötésére fő szabályként a közlekedési, hírközlési és vízügyi miniszter jogosult, az önkormányzatot e jogok kizárólag az önkormányzati tulajdon működtetésével összefüggésben illetik meg.

Terület- és területrendezési, környezetvédelmi, vízbázisvédelmi és vízgazdálkodási érdekeket véd a Javaslatnak az a rendelkezése, mely szerint a koncessziós pályázat kiírásának minden esetben feltétele a vonatkozó előírások megtartása. Ez egyben a szolgáltatási színvonal emelésének garanciális szabálya is.

A koncessziós társaság a szerződés időtartama alatt mindazokat a tevékenységeket is elláthatja, amelyek a vízilétesítmények rendeltetésszerű működtetésével szervesen összefüggnek. A tevékenységek körét a Javaslat taxatív módon határozza meg.

2. A vasutakról szóló 1968. évi IV. törvény módosításáról

Korábban a vasutak kizárólagos állami tulajdont, a közforgalmú vasúti személyszállítás és árufuvarozás pedig kizárólagos állami tevékenységet képezett. Jelenleg a tulajdon és a tevékenység az önkormányzatok és az állam között oszlik meg. Az elmúlt évtizedben érvényesült, az infrastruktúrát erősen elhanyagoló gazdaságpolitika következtében a vasút színvonala mind távolabb került az európai vasutakétól és ezért a szállítási igényeket rossz szolgáltatási színvonalon, kedvezőtlen hatékonysággal képes csak kielégíteni. A fejlesztési elmaradások akkumulálódtak, a leromlásból eredő veszteségek a nemzetgazdaság szintjén is megjelentek. A feszültségek feloldásával - a kapcsolódó jelentős terhek miatt - csak távlatilag lehetne számolni. A koncesszió jogintézményének a vasutak területén történő alkalmazása a fejlesztési célok gyorsabb realizálásának, a személyszállítási és árufuvarozási tevékenység hatékonyabb gyakorlásának egyik lehetséges feltételét teremti meg.

A 4. §-hoz

A koncesszióról szóló kerettörvény 1. §-ának a) pontjában a vasutak működtetését, az 1) pontjában pedig a vasúti személy-szállítást és árufuvarozást jelöli meg a koncessziós szerződés keretében történő átengedésre.

A vasutakról szóló 1968. évi IV. törvény (a továbbiakban Vatv.) módosításával a Javaslat a vasutakat tevékenységi körük, illetőleg a tulajdoni viszonyaik szerint különíti el, amely követi az egyes állami tulajdonban lévő vagyontárgyak önkormányzatok tulajdonába adásáról szóló 1991. évi XXXIII. törvénynek az idevonatkozó 14. §-át.

A koncessziós kerettörvény és a tulajdonlás alapján történő elkülönítés együtt nyitja meg a lehetőséget arra, hogy az adott vasút tulajdonosa döntsön a működtetés feltételeiről és amennyiben a vasút működtetését koncessziós szerződés keretében át akarja engedni, a pályázatot közzé tehesse.

Az 5. §-hoz

A Javaslat 5. §-a a vasúti koncessziós pályázatok kiírására, elbírálására, valamint a koncessziós szerződések megkötésére vonatkozó ágazati rendelkezéseket foglalja össze. E körben a Javaslat a koncessziós tevékenység gyakorlását kizárólag részvénytársasági formában teszi lehetővé. A vasúti pálya létesítésére az üzemeltetésre vállalkozó koncessziós jogosult számára - mintegy a létesítés és üzemeltetés ellentételeként - a törvény biztosítja az egyébként önállóan is koncesszionálható vasúti személyszállítási és árufuvarozási tevékenység ellátásának a lehetőségét.

A Javaslat utal arra is, hogy a koncessziós pályázat kiírását az adott tevékenység (működtetés, személyszállítás, árufuvarozás) ellátásának vizsgálata előzi meg. Ennek során ha a tevékenységek fejlesztése indokolt, a miniszter illetőleg az önkormányzat képviselőtestülete a közforgalmú vasutat az indokolt fejlesztésre felhívja. Ha a vasút a felhívástól számított három hónapon belül a fejlesztést - az előírt határidőre - nem vállalja, a miniszter vagy a képviselőtestület új szervezetet alapíthat vagy koncessziós pályázat kiírása iránt intézkedhet.

A 6. §-hoz

Nem képezheti koncesszió tárgyát a múzeumvasút, a sikló és a függőpálya, az erdei vasút, továbbá a saját használatú vasút működtetése, ugyanis jelenleg sem és a jövőben még inkább nem kell, hogy kizárólagos állami vagy önkormányzati feladat legyen. Ezek a vasutak nem közforgalmú közlekedési feladatok ellátására létesültek, tevékenységüket a koncesszióról szóló kerettörvény 1. §-ának (2) bekezdésében kapott felhatalmazás alapján a Javaslat liberalizált tevékenységnek minősíti.

3. A közúti közlekedésről szóló 1988. évi I. tv. módosításáról

A személyek utazásának (helyváltoztatásának) biztosítására nélkülözhetetlenül szükség van a társadalom és a gazdaság működéséhez. Társadalmi érdek, hogy az állam minden állampolgár részére megfizethető áron és javuló színvonalon biztosítsa az utazási lehetőségeket. A környezet védelme, az életminőség javítása, a városi zsúfoltság enyhítése, az energiával és a területtel való takarékosság, valamint a személygépkocsival nem rendelkezők helyváltoztatási szükségletének kielégítése érdekében a közforgalmú személyszállítás fenntartása a nyugat-európai államokban is az állam és a területi közigazgatás folyamatos és egyre fontosabb feladata, amelyet anyagi támogatásban is részesítenek. A legtöbb fejlett piacgazdaságú európai államban a menetrend alapján végzett közúti személyszállítást az állam és a területi közigazgatás tulajdonában lévő üzemek és a magánvállalkozások látják el szabályozott körülmények között. Hazánkban is célszerű ezt az utat követni. A vállalkozások tevékenységének a közösség érdekeit szolgáló szabályozására megfelelő eszköz a koncessziós rendszer működtetése.

A motorizáció robbanásszerű elterjedése óriási igényeket támasztott a fejlett országokban a megfelelő minőségű, gyors haladást biztosító úthálózat iránt. Szinte az egész világon bevett gyakorlat, hogy az utak megépítése és üzemeltetése koncessziós szerződések keretében történik, előnyös lehetőséget teremtve a központi költségvetést tehermentesítő pénzforrások részére. A társadalmi-gazdasági fejlődés által igényelt építések finanszírozását a befektetők csak akkor hajlandóak az államtól átvállalni, ha tőkéjük a megépített létesítmények üzemeltetése során megtérül és ezen túl haszonra is szert tehetnek. A megtérülés biztosítéka és a haszon forrása a megépült létesítmények magasszínvonalú szolgáltatásáért szedett úthasználati díj.

A 7. §-hoz

A Javaslat a közúti közlekedésről szóló 1988. évi I. törvény (a továbbiakban: Ktv.) hatályos szövegéhez képest egy szóval változik, amikor a „helyi” önkormányzat kifejezést használja a „települési” önkormányzat helyett. A szövegmódosítást a helyi önkormányzatokról szóló 1990. évi LXV. törvény (a továbbiakban: Ötv.) 107. §-ának (6) bekezdéséhez történő pontosabb alkalmazkodás teszi szükségessé, mivel ez a hivatkozott törvényhely lehetőséget adott arra, hogy a települések közötti helyi közutak a vagyonátadó bizottság döntése alapján a megyei önkormányzat tulajdonába, vagy az érintett települések közös tulajdonába kerüljenek. Erre a szövegösszefüggésre figyelemmel vált a Ktv.-ben használt települési szó pontatlanná és hozza a javaslat a "helyi" felvételét.

A 8. §-hoz

A koncesszióról szóló kerettörvény az 1. § (1) bekezdés m) pontjában egységesen fogja át a menetrend alapján végzett közúti személyszállítási tevékenységet.

A menetrend alapján végzett nemzetközi közúti személyszállítás a belfölditől nem választható el. Az európai országok döntő többségében is koncesszió alapján üzemeltetik a nemzetközi autóbuszjáratokat. Elképzelhetetlen ezért, hogy olyan rendszert alakítsunk ki, amelyben eltérő szabályok vonatkoznak a menetrendszerinti autóbuszjáratokra attól függően, hogy határon túli, illetőleg belföldi személyszállítási tevékenységet látnak el. Országunk érdeke megköveteli, hogy a nemzetközi közúti kapcsolataink az európai normáknak megfelelően alakuljanak.

A Ktv. javasolt módosításával - figyelemmel az Ötv. 8. §-ának (1) bekezdésében foglaltakra is - a tevékenységet a Javaslat úgy választja szét, hogy ezzel a jogosultságok és kötelezettségek, a feladatok és hatáskörök oda kerülhetnek, ahol azok ellátása, végrehajtása a legmegfelelőbben megoldható. Ez indokolja, hogy a Javaslat a nemzetközi és a helységek között belföldön távolsági (a továbbiakban együtt: helyközi) tömegközlekedési tevékenységet az állam, míg a helyi tömegközlekedés biztosítását a települési önkormányzatok hatáskörébe utalja. Ezzel megerősíti az Ötv. fent már hivatkozott rendelkezésével az önkormányzatok feladatává tett helyi közszolgáltatási tevékenységek között a helyi tömegközlekedést. Egyidejűleg lehetővé kívánja tenni a Javaslat azt is, hogy az adott tömegközlekedési igények kielégítésére az érdekeltek a leggazdaságosabb megoldást találhassák meg. Ehhez nyújt segítséget, amikor a 8. § (9) bekezdésében a nemzetközi, a távolsági és a helyi tömegközlekedésre fogalmi meghatározást ad. A fogalmi meghatározással az elkülönítésen túl az adott tevékenység feletti rendelkezési jogosultság hozzárendelését is megerősíti a Javaslat. Mivel a mai gyakorlat és a kerettörvény is a menetrendszerinti személyszállítást még egységes egésznek kezeli, nélkülözhetetlen volt a fogalmi meghatározás körében - a rendelkezési jogosultság elkülönítésére is figyelemmel - a helyközi és a helyi tömegközlekedés közötti merev elhatárolás helyett a gazdaságossági szempontokra is figyelemmel lévő „átjárást” biztosítani. Ennek alapján tehát - az egyébként a közlekedési, hírközlési és vízügyi miniszter hatáskörébe tartozó távolsági tömegközlekedés keretében - a szolgáltató elvégezheti a távolsági tömegközlekedés járataival az egyes települések közigazgatási határán belüli forgalmat is. Ezzel a Javaslat nem kívánja korlátozni a helyi önkormányzatok hatáskörét a koncessziós pályázatok kiírásában, csupán lehetőséget javasol.

A helyi tömegközlekedés tekintetében ilyen „átjárási” probléma csak annyiban van, hogy a külön a településen belül kialakított hálózaton végzett tömegközlekedéshez tartozónak tekinti a Javaslat azt a kivételes esetet is, amikor a településnek nincsen önálló vasúti, illetőleg vízi összeköttetést biztosító állomása a közigazgatási határán belül. Ez esetben a csak helyi tömegközlekedést ellátó szolgáltató közbeeső megállóhely nélkül megközelítheti az közigazgatási határon kívül eső közlekedési összeköttetést biztosító állomást.

A javasolt megoldás mellett nyomós érvek szólnak. A Magyarországon nyilvántartott, mintegy 3200 település közül négy településen működik jelenleg külön helyi tömegközlekedést ellátó vállalat, kétszáz körüli azoknak a településeknek a száma, melyekben a tömegközlekedési szolgáltatást külön hálózati rendszerben látják el a megyei közlekedési vállalatok, a többi fennmaradó településen a tömegközlekedést az áthaladó távolsági járatok látják el.

Az autóbusszal végzett menetrendszerinti személyszállítás ellátására államigazgatási irányítású közlekedési vállalatokat alapított minden megyei tárca, illetőleg a tanácsok néhány vidéki nagyvárosban és Budapesten. Ez utóbbiak kifejezetten az adott nagyváros közlekedését látják el. Ezeknek a vállalatoknak a működtetése a koncesszióról szóló kerettörvény hatálybalépése után úgy indokolt, hogy azokat e célra állami, illetőleg önkormányzati többségi részesedéssel alapított gazdálkodó szervezetnek kell tekinteni.

Ezzel a megoldással a Javaslat egyrészt a már működő szervezeteket kívánja megtartani úgy, hogy a koncessziós törvény hatálya alá vont tevékenységi körben egyidejűleg garanciákat állít az egységes elbírálás érdekében, másrészt a korábban hatósági engedélyt kapott vállalkozók részére megfelelő időt ad a befektetett beruházásaik megtérülésére.

A Javaslat - hasonlóan a vasúti törvény módosításához - itt is utal arra, hogy a koncessziós pályázat kiírását az adott tevékenység vizsgálata, a fejlesztésre való felhívás előzi meg.

A Javaslat meghatározza a menetrend fogalmát, jóváhagyásának és kihirdetésének rendjét.

A környező országok (pl. Olaszország, Ausztria) egyre sürgetőbben vetik fel a nemzetközi tárgyalásokon a nem turistákat szállító autóbuszok közlekedésének szabályozását. Ezek a nem turista, hanem kifejezetten utazási céllal közlekedtetett menetrendszerinti nemzetközi autóbuszjáratok ugyanis veszélyeztetik a koncesszió alapján működők gazdasági érdekeit.

A Javaslat ezért a nemzetközi szabályokhoz igazodóan menetrendszerinti tömegközlekedésnek (azon belül a helyi tömegközlekedésnek) minősíti a sajtó útján vagy más módon nyilvánosságra hozott ajánlat alapján - azonos kezdő- és végpontok között, azonos útvonalon - ismétlődően autóbusszal végzett személyszállítást is, ha ahhoz idegenforgalmi szolgáltatás nem társul.

A 9. §-hoz

A kerettörvénynek az állami tulajdonba tartozó országos közutak, illetőleg az önkormányzatok törzsvagyonába tartozó helyi közutak és műtárgyaik koncessziós szerződések keretében történő működtetésére vonatkozó alapvető szabályait olyan módon kell az ágazati törvényben meghatározni, hogy annak segítségével megállapítható legyen, hogy mit tekintünk „működtetésnek”, illetve mely tevékenységek válhatnak úgynevezett liberalizált tevékenységgé.

A Ktv.-nek az utakra vonatkozó javasolt rendelkezései szerint az állam, illetőleg az önkormányzatok azokat a közutakat működtethetik koncesszióba adás útján, melyeket koncessziós szerződés alapján létesítettek (építettek, korszerűsítettek). A közutak létesítése, ha az utat nem a létesítő üzemelteti vagy a közút üzemeltetése, ha azt nem a létesítő végzi, nem tartozik a koncessziós törvény hatálya alá.

A Javaslat további szűkítése, hogy az országos közutak közül csak az autópályák, autóutak és az azokhoz tartozó műtárgyak (hidak) működtetéséről rendelkezik. A koncessziós rendszerben történő működtetés - amely jellegénél fogva úthasználati díj fizetését vonja maga után - a közutat igénybe vevők részére választási lehetőséget kíván biztosítani azzal, hogy vagy díjfizetés ellenében magasabb színvonalú úton vagy díjfizetés nélkül - esetleg kerülővel - autóutak (autópályának) nem minősülő országos közúton közlekedhessenek.

A Javaslat - figyelemmel a közutak építésének, korszerűsítésének magas beruházási tőkeigényére - a pályázati kiírás kötelező tartalmi elemének tekinti a koncessziós társaság alaptőkéjének a beruházáshoz szükséges tőkéhez viszonyított legkisebb mértéke meghatározását. Ez a rendelkezés biztosítékot teremt ahhoz, hogy a létesítmények megépítéséhez kellő tőkeerejű koncessziós társaság alakuljon, amely az úthasználati díjakból az általa létesített út üzemeltetése során a befektetése megtérülését elvárhatja. Ugyancsak a magas tőkebefektetés megtérülését kívánja biztosítani a Javaslat amikor lehetővé teszi, hogy a koncessziós szerződést a felek - a kerettörvényben meghatározott időtartam korlátozás figyelembevételével - külön pályázat kiírása nélkül meghosszabbíthatják.

A 10. §-hoz

A Ktv. hatályos szövege a 15. § (1) bekezdésében két jogcímen teszi lehetővé, hogy a közút használóit díj fizetésére kötelezzék. Ezek egyike, amikor meghatározott (jellemzően ún. túlsúlyos, túlméretes) járműhöz kötődik a díjfizetésre kötelezés, míg a másik jogcím önmagában az út használata. A Javaslat az általános úthasználati díjat kizárólag a koncessziós szerződés alapján létesített utak használóitól engedné beszedni - erről intézkedik a Ktv. új 9/C § (1) bekezdése -, ezért a módosítás után csak az útvonal-engedély díj marad a Ktv. 15. § (1) bekezdésében.

A 11. §-hoz

A Javaslat a Ktv. 33. §-a helyébe lépő új rendelkezést a közutak kezelésében a koncesszióval és az igazgatási viszonyok változásával bekövetkező elmozdulások teszik szükségessé.

A 12. §-hoz

A Javaslat a Ktv. 34. § (1) bekezdése helyébe lépő rendelkezését az indokolja, hogy a hatályát vesztő rendelkezés szerint a kezelő a kezelésére bízott közutak biztonságos közlekedésre alkalmas állapotáról annyiban volt köteles gondoskodni, amennyiben a rendelkezésre bocsátott pénzeszközök ezt lehetővé tették. A közutak biztonságos közlekedésre alkalmas állapota azonban feltételt nem tűrő, alapvető érdek.

Az eredeti rendelkezésből ezért - az igen gyakran kellő alap nélkül is meghivatkozott és a kezelő felelősségét jószerivel érvényesíthetetlenné tevő - rendelkezését a jövőre nézve elhagyni indokolt. A megváltozott körülmények - az országos közúthálózat kezeléséről az állam az Útalap pénzeszközeiből gondoskodik, a koncessziós társaságok által működtetett utak kezelése viszont a társaságok feladatává válik - ezt a módosítást feltétlenül indokolják.

4. A hajózásról szóló 1973. évi 6. tvr. és a polgári repülésről szóló 1981. évi 8. tvr. módosításáról

Mindkét jogszabály korszerűsítése szükségessé vált és újraszabályozásuk megkezdődött. a koncesszióról szóló keret- törvény, illetőleg a Polgári Törvénykönyv módosításáról intézkedő 1991. évi XIV. törvény azonban az újraszabályozást megelőzően már szükségessé tesz néhány jelentős változtatást, melyeket a Javaslat tartalmaz. A Polgári Törvénykönyv a koncessziós kerettörvényeknek az egyik támpillére.

A kizárólagos állami tulajdon körét az 1991. évi XIV. törvény módosította, ennek keretében váltak az országos közutak és vasutak mellet az országos közforgalmú kikötők és a nemzetközi közforgalmú repülőterek is az állami kizárólagos tulajdon tárgyaivá. (A törvény eltérő törvényi rendelkezést lehetővé teszi.)

A koncesszióról szóló kerettörvényhez történő ágazati szabályok megállapítása mellett a két törvényerejű rendeletbe ezt a módosítást is be kell építeni, hogy azok az átfogó kodifikáló befejezéséig is összhangba legyenek a Polgári Törvénykönyv rendelkezéseivel.

A 13. §-hoz

A hajózásról szóló 1973. évi 6. tvr. (a továbbiakban: Htvr.) a kikötő fogalmának meghatározását nem tartalmazta. A Polgári Törvénykönyvnek az 1991. évi XIV. törvénnyel történt módosítása és a koncesszióról szóló kerettörvény azonban szükségessé teszi ennek a hiánynak a megszüntetését, azzal a kiegészítéssel, hogy a Javaslat a fogalommeghatározáson túl a rendeltetés szerinti elkülönítéssel is kiegészül. Így lehet a kerettörvény és a Ptk. közötti összhangot is megteremteni, továbbá a kerettörvényben adott felhatalmazással élve liberalizálni bizonyos kikötők működtetését [Javaslat 14. § (2) bekezdés].

A Javaslat a hajózási hatóság kötelezettségévé teszi, hogy a magyarországi kikötőket az új - a rendeltetés szerinti megkülönböztetést tükröző - megnevezésnek megfelelően minősítse. A minősítési eljárást miniszteri rendelet szabályozza, amelynek hatálybalépéséről a törvény kihirdetésével egyidejűleg intézkedünk. A miniszteri rendelet határidőt állapít meg (1992. december 31.) a jelenleg meglévő kikötők minősítési eljárásának lefolytatására.

A vízi közlekedés fejlesztési forrásainak szűkösségét bizonyítja, hogy jelenleg kevés olyan kikötőnk van, amely megfelelhet az országos közforgalmú kikötőkkel szemben támasztott követelményeknek. Ezek felsorolását a Javaslat 13. §-ának (4) bekezdése tartalmazza azzal, hogy a fejlesztési területeket is a kikötők részének tekinti.

A nagyarányú kikötőfejlesztési terveket mutatja be a 13. § (5) bekezdése, felsorolva azokat a kikötőket, amelyeket a későbbi években kell országos közforgalmú kikötővé átminősíteni.

A kikötők használatához kapcsolódik és ezért a Javaslatnak a része az idegen lobogójú hajók kikötő használatának engedélyezése. Az eddigi szabályozás hiánya, hazánknak a vízi közlekedésben megcélzott jelentősebb szerepe indokolja, hogy a legmagasabb szintű jogszabályban nyerjen elhelyezést a nemzetközi és a nemzeti vízi utak és az ott lévő kikötők idegen lobogójú hajó által való igénybevételének rendje.

A 14. §-hoz

A Javaslat a koncessziós szerződéssel kapcsolatos ágazati szabályokat a Htvr. új 20/A §-ában állapítja meg. Ebben a koncessziós pályázat kiírásának, elbírálásának és a szerződés megkötésének feltételein túl felsorolja azokat a koncesszió hatálya alá egyébként nem tartozó tevékenységeket is, amelyeket a koncessziós szerződés időtartama alatt a koncessziós társaság a törvény erejénél fogva mint a kikötő működtetéséhez szorosan kapcsolódó tevékenységet gyakorolhat.

A 15. §-hoz

A Javaslat előírja, hogy a koncessziós szerződés jogosultja csak hatósági engedély birtokában létesíthet, bővíthet, alakíthat át, illetőleg szüntethet meg közforgalmú repülőteret.

A közforgalmú repülőtér az állam és az önkormányzat tulajdonában lehet. Működtetését a tulajdonosok az e célra állami vagy önkormányzati többségi részesedéssel létrehozott gazdálkodó szervezet, illetőleg költségvetési szerv útján, továbbá a működtetés jogának koncessziós szerződés keretében történő átengedésével látják el. A működtetés körébe a légiforgalom irányítása, - amely nemzetközi szerződéseken nyugvó állami feladat - nem tartozik.

A Javaslat célja, hogy megkönnyítse és felgyorsítsa a volt szovjet katonai repülőterek jelenleg vitás tulajdoni helyzetének rendezését. Ezért lehetővé kívánja tenni, hogy a magyar állam tulajdonába került, illetőleg kerülő repülőtereket az önkormányzatok tulajdonukba kérhessék hasznosítás céljából (az 1991. évi XXXIII. törvény erről a hatálybalépésekor még nem intézkedhetett).

A Javaslat értelmében az állam nevében eljáró közlekedési, hírközlési és vízügyi miniszter a javaslatának kialakításánál figyelembe veszi, hogy a közforgalmú repülőterek működtetéséhez a szükséges személyi, tárgyi és szakmai feltételek fennállnak-e. A tulajdonba adásról a döntést a miniszter véleménye alapján a Kormány hozza meg.

A koncessziós eljárással kapcsolatos jogkörök - a közforgalmú repülőterek tulajdonától függően - a közlekedési, hírközlési és vízügyi minisztert vagy az érintett önkormányzatot illetik meg.

A közforgalmú repülőterek zavartalan működtetése érdekében - figyelemmel annak tőkeigényességére - a Javaslat szerint a koncessziós társaságnak részvénytársasági formában kell működnie. A részvénytársaság jogosult mindazon tevékenység végzésére is, amelyek a repülés infrastruktúrájához tartoznak. A tevékenységek körét a Javaslat taxatív módon határozza meg.

A Javaslat utal a koncessziós pályázati kiírás kötelező tartalmára és további - ágazatra jellemző - lehetséges elemeket határoz meg.

-----STARTING---POINT---VEGE---

A 16. §-hoz

A Javaslat a Vatv. meghaladottá vált 20. §-át és a 21. §-ának (3) bekezdését helyezi hatályon kívül.

A Vatv. 21. §-ának (3) bekezdése alapján a saját használatú vasutak közforgalmú személyszállítást és árufuvarozást is szabadon végezhettek - erre szóló külön engedély nélkül - akkor, ha ehhez közforgalmú vasúti pályát nem vettek igénybe. A Javaslat a Vatv. alapján a saját használatú vasutak üzemeltetői javára korábban biztosított jog érvényességét a jövőre nézve is elismeri, a koncesszió intézményének a vasúti közlekedésbe való bevezetésével összhangban azonban a saját használatú vasutak üzemeltetőinek közforgalmú személyszállítási és árufuvarozási jogát koncessziós szerződéshez köti. A közforgalmú tevékenység gyakorlásának koncessziós szerződéshez kötése itt általános érvényű, azaz a saját használatú vasutak közforgalmú személyszállítási és árufuvarozási tevékenysége koncesszióköteles tevékenység akkor is, ha e tevékenység kapcsán közforgalmú vasúti pályát nem vesznek igénybe.