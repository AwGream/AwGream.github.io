1996. évi LXXXVII. törvény indokolása

a társadalombiztosításról szóló 1975. évi II. törvény módosításáról

-----STARTING---POINT---ALTALANOS--- 

A társadalombiztosítási alapok ismétlődő hiányának egyik alapvető oka, hogy egyre inkább terjed a különböző járulékelkerülési „technikák” használata. Erre a társadalombiztosítási szabályozás széles körben lehetőséget is ad, mivel rendkívül nagy az a jövedelmi kör, amely mentes a társadalombiztosítási járulékfizetés alól (munkahelyi szociális juttatások, szerzői jogdíjak, költségtérítések, választott tisztségviselők tiszteletdíjai, stb.).

E problémák kiküszöbölésére a társadalombiztosítási törvény módosítása azt tartalmazza, hogy 1997. január 1-jétől a munkáltató által történő társadalombiztosítási járulékfizetés a biztosítási kötelezettséggel járó jogviszony alapján adott adóköteles jövedelemre vonatkozik. Ez alól összesen két kivétel van;

- a munkáltató által megállapított és folyósított társadalombiztosítási, valamint szociális ellátásnak nem a munkáltatót terhelő összege és

- a magánszemély munkáltatója által az önkéntes kölcsönös biztosító pénztárba a tag javára történő befizetés a havonta fizetett tagdíj összegének erejéig, de legfeljebb havi 20.000 forintig.

Ez azt jelenti, hogy mind az egyéni, mind a munkáltatói járulékfizetés alapja megegyezik az SZJA alappal, vagyis megszűnik az előbbiek részletezett jövedelem típusok járulékmentessége. Ugyanakkor a társadalombiztosítási járulék fizetésnél érvényesülnek mindazok a kedvezmények, amelyek az adóelőleg levonásra vonatkoznak. Tehát pl. a szerzői jogvédelem alá tartozó jövedelem esetén a járulékfizetés alapja megegyezik az adóelőlegével (vagyis mód nyílik a költségek érvényesítésére). Itt jegyezzük meg, hogy az 1997. évi központi költségvetési javaslat 2 milliárd forinttal számol az intézményi rendszer érintően a társadalombiztosítási járulékrendszer változtatásának bizonyos mértékű kompenzálásával.

A vállalkozás, illetve az egyéni vállalkozó adózott eredményének az a része, amelyet az új SZJA szabályok lényegében a bérrel azonos módon kezelnek, a járulékfizetés alapjává válik. Ez azt jelenti, hogy a törvénymódosítási javaslat szerint mind az egyéni, mind a társas vállalkozói körben járulékot kell fizetni a vállalkozói osztalékalap 27 százalékos mértékű személyi jövedelemadót viselő része után is. E szabály azonban ténylegesen csak 1998. január 1-jétől érvényesül, tehát a társadalombiztosítási alapoknál ebből járulék-bevételi többlet csak 1998. évre realizálódik.

Az egészségügyi szolgáltatás állami feladattá válik, így az arra vonatkozó szabályok hatályon kívül helyezésre kerülnek a törvény szövegéből. A munkáltató által fizetendő 3,5 százalékos és a dolgozó által fizetendő 4 százalékos egészségbiztosítási járulék kizárólag a pénzbeli egészségügyi és anyasági ellátások fedezetéül szolgál.

A járulékrendszer átalakításáról bővebben az egészségügyi hozzájárulásról szóló új törvényjavaslat ad információt.

-----STARTING---POINT---RESZLETES---

Az 1. §-hoz

A T. 10. §-ának módosítását elsősorban a szerzői díjas és tiszteletdíjas tevékenységet folytató személyek biztosítási jogainak és kötelezettségeinek megalapozása teszi indokolttá.

A nyugdíjhoz szükséges szolgálati idő arányos figyelembevétele (8. §), lehetővé teszi a megbízási és vállalkozás jellegű jogviszonyban vagy bedolgozóként munkát végzők esetén a biztosítási összeghatár elhagyását.

A segítő családtag foglalkoztatás esetén indokolatlan fenntartani azt a szabályt, hogy a segítő családtagi státus csak önállóan keletkeztet biztosítási jogviszonyt. A tervezet szerint az egyéb biztosítási jogviszony fennállása mellett is biztosításra kötelezett lehet a segítő családtag.

A munkanélküli ellátások körének változása miatt a reájuk vonatkozó társadalombiztosítási rendelkezés pontosítása szükséges.

A biztosítási jogviszony kiterjed a szerzői jogvédelem alá tartozó mű szerzőjére, előadóművészére is feltéve, ha a felhasználására szerződést kötött és ennek alapján díjazásban részesül. Ez alól kivételt képeznek a tételesen felsorolt alkotások, illetve tevékenységek.

A 2. §-hoz

Az egyidejűleg több jogviszonyban álló személyek biztosítási kötelezettségének jogviszonykénti elbírálását az eddigi rendeleti szabályozás helyett a törvényben kell deklarálni, mivel a biztosítási kötelezettség törvényi szabályozást igényel.

A 3. §-hoz

A munkajogi szabályokra tekintettel nem tartható fenn tovább az a rendelkezés, amely a munkáltató által munkaszerződéssel foglalkoztatott házastársat kizárja a biztosítottak köréből.

A 4. §-hoz

A T. egyes rendelkezéseinek értelmezéséhez feltétlenül indokolt a munkáltató és az adóköteles jövedelem fogalmának meghatározása.

Az 5. §-hoz

A törvény az eddigi egészségügyi szolgáltatások körét pontosítja, illetve kiegészíti az egészségügyi alapellátás keretén belül. Az iskolaegészségügyi orvosi ellátásra és a védőnői gondozási tevékenységre. Ezen kívül meghatározza a gyógyszerek, gyógyászati segédeszközök állami támogatásának szabályait.

A 6. §-hoz

Mivel a táppénz és a terhességi-gyermekágyi segély fedezete alapvetően a biztosított által fizetett 4 százalékos mértékű egészségbiztosítási járulék, egyértelmű törvényi szabályozást igényel, hogy a táppénz és a terhességi-gyermekágyi segély összegének megállapításánál azokat a jövedelmeket kell figyelembe venni, melyek után a biztosított egészségbiztosítási járulékot fizet.

A 7. §-hoz

Az öregségi nyugdíj összegének kiszámítására vonatkozó rendelkezés módosítását, az egyidejűleg fennálló különböző jogviszonyból származó keresetek az 1996. december 31-ét követő egybeszámítása indokolja. Továbbá rendelkezni kell a nyugdíjazást megelőző második év előtti, naptári években elért keresetek valorizálásáról.

A 8. §-hoz

A szolgálati idő számításának javasolt szabályozása arra irányul, hogy a minimálbérnél kevesebb bérrel foglalkoztatottaknál a járulékfizetéssel arányosan csökkentett szolgálati idő kerüljön elismerésre. (Pl. A minimálbér fele után történő járulékfizetés esetén az elismert szolgálati idő 30 nap helyett csak 15 nap lesz.)

A 9. §-hoz

Ha az egészségügyi szolgáltatás kikerül a társadalombiztosítási szolgáltatások köréből, úgy az igénybevétel módját szabályozni kell. Az igénybevétel igazolására az ún. TAJ-számot tartalmazó hatósági igazolvány szolgál.

A 10-15. §-hoz

A munkáltatót terheli a 24 százalékos nyugdíjbiztosítási és a 15 százalékos egészségbiztosítási járulék.

A biztosított által fizetendő egészségbiztosítási és nyugdíjjárulék alapja 3300 forintra emelkedik. A biztosítottat terhelő járulék mértéke nem változik, azonban az egyidejűleg több jogviszonyban álló személy eltérően fizetne nyugdíjbiztosítási járulékot és egészségbiztosítási járulékot. A nyugdíjbiztosítási járulékot mindegyik jogviszonyban meg kell fizetni napi 3300 forintig. Az egészségbiztosítási járulékfizetési kötelezettség a jelenlegi szabályozással összhangban csak abban esetben terhelné, ha nincs heti 36 órai foglalkoztatással járó jogviszonya.

Az egyéni vállalkozók köre a törvényjavaslat szerint kiegészül a mezőgazdasági őstermelést folytató személyekkel.

A 16. §-hoz

A kiegyenlítési sorrend újraszabályozását az 1996. január 1-jétől bevezetett táppénz-hozzájárulás, valamint a rendbírság nevesítése teszi indokolttá.

A számla egyenlegről történő értesítési kötelezettséget - az ügyviteli költségek enyhítése miatt - kívánatos egy minimális összegben meghatározni.

A 17. §-hoz

A T. 112. §-ának kiegészítésével lehetővé válik, hogy az eljárás költségei megtérítésének szabályait a Kormány határozza meg.

A 18. §-hoz

A járulék bevallásának elmulasztása esetén járulékot 5 évre visszamenőleg ki lehet róni, ugyanakkor nincs rendelkezés arról, hogy amennyiben az ellátás iránti igényt tévesen utasították el, vagy ellátást nem folyósították, az erre vonatkozó határozatot is 5 éven belül kell visszavonni, vagy módosítani. Ezért indokolt a T. kiegészítése erre vonatkozó szabállyal.

A 19. §-hoz

E szakasz tételesen meghatározza azon személyek körét, akik nem fizetnek nyugdíjjárulékot, viszont egészségügyi szolgáltatásra jogosultak.

A 20. §-hoz

A kiegészítő tevékenységet folytatók körének szűkítését tartalmazza a tervezet, tekintettel arra, hogy e társadalombiztosítási jogintézmény lehetőséget teremtett a járulékfizetés megkerülésére. A törvény szerint kizárólag a nyugdíj mellett egyéni vállalkozói tevékenységet végzők minősülnek kiegészítő tevékenységet folytatónak.

A 21. §-hoz

Egészségbiztosítási Alap fizeti azon személyeknek az egészségügyi szolgáltatási költségeit, akik nem fizetnek járulékot.

Amennyiben valaki nem minősül biztosítottnak, biztosított eltartottjának, illetőleg kedvezményezettnek úgy a minimálbér 11,5 százalékát köteles egészségbiztosítási járulékként befizetni. Ez esetben az eltartott hozzátartozója is jogosult egészségügyi szolgáltatásra.

A 22-23. §-hoz

A kiegészítő tevékenységet folytatók járulékfizetésének szabályait az egyéni vállalkozókra és a társas vállalkozókra vonatkozó szabályokhoz indokolt igazítani.

A 24. §-hoz

A javaslat az önkéntes megállapodás kötésére jogosultak körét kizárólag Magyarországon lakóhellyel rendelkező nagykorú személyekre szűkíti, mert az egészségügyi szolgáltatás kikerül a társadalombiztosítási ellátások köréből. Megállapodás alapján kizárólag szolgálati időt szerezhetnének a megállapodást kötő személyek.

A rendelkezés részletesen szabályozza a nem magyar állampolgárokra irányadó eljárást is.

A 25. §-hoz

Az 1996. évi LXVI. törvény szakazonosítóként 1997. január 1-jétől bevezette a folyószámlaszámot. A munkáltatók és járulékfizetésre kötelezett egyéb szervek, személyek részére az új folyószámlaszám egyidejű kiadása rendkívül nagy terhet jelent és az ehhez szükséges technikai feltételek sem adottak. Mindezekre tekintettel indokolt a folyószámlaszám folyamatos bevezetéséig a jelenlegi folyószámla azonosító (törzsszám) alkalmazását lehetővé tenni.

-----STARTING---POINT---VEGE---

A 27. §-hoz

Az egészségügyi szolgáltatás állampolgári jogú ellátásként történő biztosítása a T. vonatkozó rendelkezésének hatályon kívül helyezését igényli.