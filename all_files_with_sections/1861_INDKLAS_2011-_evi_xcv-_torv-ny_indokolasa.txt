2011. évi XCV. törvény indokolása

egyes agrár- és környezetvédelmi tárgyú törvények módosításáról

-----STARTING---POINT---ALTALANOS--- 

A Magyarországon termelt, előállított, forgalmazott, a gazdaságot erősítő magyar termelés védelmében szükséges igénybe venni minden olyan eszközt, amely a piaci kiszolgáltatottságot a minimálisra csökkenti, az adott termék piacát biztonságossá és kiszámíthatóbbá teszi. A mezőgazdasági termelés védelmében szükséges az olyan jogszabályok adta lehetőségek kiaknázása, amelyek a termelői, kereskedői szemléletet pozitívan befolyásolják, és ráébresztik a piaci szereplőket az együttműködés, a koncentrált fellépés, és a minőségi árutermelés fontosságára. A törvénymódosítással elérni kívánt előnyök legfőképp a termelők érdekeit szolgálják, hiszen a magyar mezőgazdaság, a mezőgazdasági termelés védelme elsődlegesen és alapvetően a termelők érdeke.

A szakmaközi szervezet egy korszerű európai piacszervezési és piacszabályozási modell, amely a gazdaság szereplőinek önszabályozásán alapul és a közös döntések érvényre juttatásával lehetővé teszi érdekeik hatékony képviseletét.

A módosítással a zöldség-gyümölcs-, és borágazat termelőinek piaci kiszolgáltatottsága csökken, valamint a hazai mezőgazdasági termékek kereskedelme biztonságossá és kiszámíthatóbbá válik.

A gazdasági válság, és nem utolsó sorban a jelentős veszteségeket okozó 2010. év katasztrofális időjárása miatt fellépő piaci krízis okozta rendkívül nagy károk, a piacvesztés, a termelői veszteségek további megelőzésére leginkább célravezető megoldást jelenthet a termelői szerveződésekre épülő, európai normáknak megfelelő, szakmai tagságot biztosító szervezeteken keresztül történő kereskedelmi fejlesztések megvalósítása és a termelői összefogás.

A mezőgazdasági piacok közös szervezetének létrehozásáról, valamit egyes mezőgazdasági termékekre vonatkozó egyedi rendelkezésekről („az egyes közös piacszervezésről szóló rendelet”) szóló, 2007. október 22-i 1234/2007/EK tanácsi rendelet (a továbbiakban: tanácsi rendelet) az olivaolaj és az étkezési olajbogyó ágazat, a dohányágazat és a gyümölcs- és zöldségágazat tekintetében előírja a rendeletben foglalt feltételek fennállása esetén a szakmaközi szervezetek tagállam által történő elismerését, a borágazat esetében az elismerés lehetőségét.

A zöldség-gyümölcs ágazat vonatkozásában, amennyiben egy tagállam adott régiójában működő valamely szakmaközi szervezet egy adott termék előállításának, kereskedelmének vagy feldolgozásának tekintetében reprezentatívnak tekinthető, az érintett tagállam az említett szakmaközi szervezet kérésére - korlátozott időszakra - kötelezővé teheti a szervezethez nem tartozó piaci szereplők - egyének vagy csoportok - számára az elismert szakmaközi szervezeten belül létrejött egyes megállapodások, döntések, vagy összehangolt magatartások követését, szigorú betartását.

Egy szakmaközi szervezet akkor minősül egy termék vonatkozásában reprezentatív szakmaközi szervezetnek, amennyiben a szervezet a tagjain keresztül a termék előállításának (termelésének), kereskedelmének vagy feldolgozásának legalább kétharmad részében érintett. A reprezentativitást a szakmaközi szervezetnek kell bizonyítania.

Az egyéb piaci szereplőkre vonatkozóan azoknak a szabályoknak a kiterjesztése kérhető, amelyek a tanácsi rendeletben meghatározott célokra irányulnak és már legalább egy gazdasági év óta hatályban vannak. E kiterjesztett szabályok legfeljebb három gazdasági évre tehetők kötelezővé és az érintett tagállamban vagy a Közösségben nem okozhatnak semmilyen kárt más piaci szereplőknek.

A tanácsi rendelet lehetővé teszi, hogy a szabályok kiterjesztése azonnal kérhető, ha az érintett szabályok többek között a betakarítás megkezdésének, a forgalmazás lépcsőzetes beindításának meghatározott időpontjaira; minimális minőségi és méretkövetelményekre; előkészítésre, kiszerelésre, csomagolásra, és jelölésre; vagy a termék eredetének feltüntetésére vonatkoznak. Ezekben az esetekben a szabályok kiterjesztése legfeljebb egy gazdasági évre alkalmazható.

A piac védelmét és erősítését szolgálják azok a szakmaközi szervezeten belül létrejött, az egyéb piaci szereplőkre kiterjeszthető szabályok, amelyeknek célja lehet az előállításra vonatkozó szabályok előírása, a piaci jelentéstétel, a közösségi vagy nemzeti szabályokban meghatározottaknál szigorúbb előállítási szabályok bevezetése, a közösségi szabályoknak megfelelő szabványszerződések készítése, forgalmazási szabályok, környezetvédelmi szabályok, a termékben rejlő lehetőségek előmozdítását és hasznosítását szolgáló intézkedések előírása, a biogazdálkodás, valamint az eredetmegjelölések, a minőséget megjelölő címkék és a földrajzi jelzések védelmét szolgáló intézkedések meghozatala.

A Bizottság úgy határoz, hogy egy tagállamnak hatályon kívül kell helyeznie a szabályoknak a kiterjesztéséről hozott döntését:

a) amennyiben úgy találja, hogy a szóban forgó, más termelőkre történő kiterjesztés kizárja a versenyt a belső piac jelentős részén, vagy veszélyezteti a szabad kereskedelmet, vagy a Szerződés 33. cikkének célkitűzései veszélybe kerülnek;

b) amennyiben úgy találja, hogy a Szerződés 81. cikk (1) bekezdése vonatkozik az egyéb termelőkre kiterjesztett szabályokra. A Bizottság e szabályokra vonatkozó határozatát csak a szóban forgó megállapítás időpontjától kell alkalmazni;

c) amennyiben az ellenőrzéseket követően úgy találja, hogy az ezen alszakaszban foglaltakat nem tartották be.

Azokban az esetekben, amikor a szabályokat kiterjesztik, és amikor az adott tevékenységet egy elismert szakmaközi szervezet folytatja, és e tevékenységek azoknak a személyeknek az általános gazdasági érdekét szolgálják, akiknek a tevékenysége kapcsolatban van az érintett termékkel, az elismerést biztosító tagállam dönthet úgy, hogy azoknak az egyéneknek vagy csoportoknak, amelyek nem tagjai a szakmaközi szervezetnek, de amelyek az említett tevékenységek előnyeit élvezik, be kell fizetniük a szervezet tagjai által fizetett pénzügyi hozzájárulás teljes összegét vagy annak egy részét, amennyiben ezt a hozzájárulást a szakmaközi szervezet a szóban forgó tevékenység végzésével kapcsolatos költségek közvetlen fedezésére használják fel.

-----STARTING---POINT---RESZLETES---

Az 1. §-hoz

Az értelmező rendelkezések között szükséges a szakmaközi szervezet, a reprezentatív szakmaközi szervezet, és a szabályok kiterjesztésének e törvény értelmében használandó pontos fogalmát megadni.

A 2. §-hoz

A szakmaközi szervezetek vidékfejlesztési miniszter által történő elismerésére a felhatalmazást az egyes miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendelet 96. § (4) bekezdés f) pontja adja meg.

A tanácsi rendelet a zöldség-gyümölcs ágazatban működő reprezentatív szakmaközi szervezetek részére lehetőséget ad arra, hogy a tanácsi rendeletben meghatározott tevékenységeik keretében olyan szabályokat határozzanak meg, amelyek szigorúbbak, mint a közösségi vagy a nemzeti szabályok. Fontos kiemelni, hogy a szabályok a tanácsi rendeletben meghatározott területek szabályozására, és csak az adott termék vonatkozásában reprezentatívnak minősített szakmaközi szervezet részére megengedett, biztosítva ezzel a szabályozni kívánt ágazat, illetve termék előállítói, kereskedelmi, illetve feldolgozási tevékenységet folytató szereplői érdekeinek maradéktalan érvényesülését.

A szakmaközi szervezeten belül létrejött megállapodások, döntések vagy összehangolt magatartások szabályainak kiterjesztése a tanácsi rendelet 125l. cikk (3) bekezdésében meghatározott célok és egyéb feltételek esetén történhet meg. Elengedhetetlen feltétel többek között, hogy a szakmaközi szervezet ilyen döntései már egy év óta hatályban legyenek, azaz a szervezet által képviselt termelők, előállítók, kereskedelmi vagy feldolgozási tevékenységet folytatók magukra nézve kötelezően az előírt feltételek és célok keretei között már egy év óta eredményesen alkalmazzák. Tekintettel arra, hogy a szakmaközi szervezet jogi személy, a szervezeten belül, azaz tagjai által a legfőbb döntéshozó szerven keresztül elfogadott megállapodások, döntések, összehangolt magatartások szabályainak alkalmazási hatályukról is rendelkeznie kell a szakmaközi szervezetnek annak érdekében, hogy az időbeli hatályosulást kiterjesztésre irányuló kérelem esetén bizonyítani tudja.

A tanácsi rendelet 125m. cikke szerint a tagállam köteles a kiterjesztett jogszabályról haladéktalanul értesíteni a Bizottságot. A Bizottság ezeket a szabályokat az általa megfelelőnek ítélt módon a szabályokat közzéteszi.

A tanácsi rendelet 125n. cikke a szabályok kiterjesztése esetén az intézkedés érdekeit élvező nem szakmaközi tagok részére pénzügyi hozzájárulás fizetési kötelezettséget ír elő, amely összeget az érintett szakmaközi szervezet köteles a szóban forgó tevékenység végzésével kapcsolatos költségek közvetlen fedezésére fordítani.

A tanácsi rendelet 125l. cikkében meghatározott, és kiterjesztendő megállapodások, döntések, összehangolt magatartások vonatkozásában a tanácsi rendelet 176a. cikke írja elő a vonatkozó versenyszabályokat.

A 3. §-hoz

A borágazat marketingtevékenységének szervezését a termelőkhöz leginkább közel álló szakmaközi szervezet hatékony és eredményes módon képes megszervezni. Amennyiben a szakmaközi szervezet erre vonatkozóan döntést hoz, abban az esetben szükséges biztosítani a marketingtevékenység végzéséhez szükséges források közvetlen biztosítását. Az ágazat szereplői kötelező mértékű befizetéseinek növekedését azonban el kell kerülni. Ennek érdekében a marketing járulék címén megfizetett összeg levonható a Bortörvény szerint megfizetett bor forgalomba hozatali járulék összegéből. Ez lehetővé teszi a bormarketing tevékenység hatékonyságának növelését, illetve biztosítja, hogy az ágazat szereplői számára a járulékfizetés maximális összege ne növekedhessen. Nincs szükség a Bortörvény módosítására, és a miniszter a felhatalmazások alapján a marketing járulék maximális mértékét is megállapíthatja.

A 4. §-hoz

A mind a zöldség-gyümölcs, mind a borágazat szakmaközi szervezete által meghatározott piacfejlesztési hozzájárulás megfizetésének szabályait rögzíti, illetve meg nem fizetés esetén a szankciót helyezi kilátásba, mely a piacfejlesztési hozzájárulás megfizetésének garanciális szabályait jelenti. A zöldség-gyümölcs ágazatban a kiterjesztett piacfejlesztési intézkedés önkéntes meg nem fizetése esetén, míg a borágazatban a marketing járulék céljából szedett piacfejlesztési hozzájárulás meg nem fizetése esetén kerül sor állami szerv által történő beszedésre. A piacfejlesztési hozzájárulást a szakmaközi szervezeteknek a tanácsi rendeletben és e rendeletben meghatározott feladatok elvégzésére kell igazoltan fordítani. A meghatározott feladatok elvégzésének tervezéséhez nélkülözhetetlen, hogy az elvárt összeg befolyjon.

A szakmaközi szervezeten belül létrejött megállapodások, döntések, vagy összehangolt magatartások, azaz a piacfejlesztési intézkedések szabályainak miniszteri rendeletben történő kiterjesztésének alkalmazási garanciáját szolgája az ellenőrzésre vonatkozó szabályok előírása és a szankció kilátásba helyezése.

Az 5. §-hoz

A törvényben bevezetett új rendelkezések szükségessé teszik, hogy a kapcsolódó felhatalmazó rendelkezések is ennek megfelelően kiegészítésre kerüljenek.

A 6. §-hoz

A harmonizált uniós jogi aktus beillesztése a jogharmonizációs záradékba.

-----STARTING---POINT---VEGE---

A 7. §-hoz

A törvénymódosításhoz kapcsolódó hatályba léptető rendelkezéseket tartalmazza.

A 8-9. §-hoz

A módosítás célja, hogy abban az esetben, ha veszélyhelyzet kerül kihirdetésre, akkor az ennek alapjául szolgáló esemény miatt kiszabandó környezetvédelmi bírság teljes összege központosításra kerüljön.

A 10. §-hoz

Az utóbbi időben több esetben is komoly feszültséget szült, hogy a hegyközségi közgyűléseken egyes tagok képviselő útján gyakorolják tanácskozási és szavazati jogukat. Több esetben is felmerült annak a gyanúja, hogy az érintett tagok megfelelően artikulált véleményének hiányában a képviselők elsősorban saját érdekeiket követik. E módszer esetleges tömeges alkalmazása olyan helyzetet eredményezhetett, amelyben a közgyűlés döntései a tagoké helyett elsősorban egyes érdekcsoportok érdekeit tükrözhették.

A szavazati jog személyes úton való gyakorlásának kötelezővé tétele jelentősen megnöveli az egyes tagokra történő befolyásgyakorlás költségét. Ennek megfelelően minden szavazati jogával élő tag közvetlenül értesülhet a közgyűlésen elhangzott felvetésekkel és érvekkel, és azok hatására sokkal rugalmasabban alkothat véleményt. Feltételezhető továbbá, hogy a közgyűlésen a hegyközség ügyei iránt jobban elkötelezett tagok akarata érvényesül, hiszen a döntéshozatalban csak azok vehetnek részt, akik annak költségeit (azaz közgyűlésen való személyes részvételt) is felvállalják.

A törvény hozzájárul a hegyközségi döntéshozatal hatékonyabbá tételéhez.

A 11. §-hoz

A népegészségügyi termékadó célja, hogy bizonyos, az emberi egészséget megterhelő módon igénybe vevő termékek fogyasztását az adóztatás eszközével visszaszorítsa. Tekintettel arra, hogy a feldolgozóipar és a kereskedelem közötti átadási pont gátat tud szabni az adóteher fogyasztó irányába való továbbításnak, így szükséges annak biztosítása, hogy a feldolgozó át tudja hárítani a termékadót a kereskedőre. Ennek érdekében kerül módosításra a mezőgazdasági és élelmiszeripari termékek vonatkozásában a beszállítókkal szemben alkalmazott tisztességtelen forgalmazói magatartás tilalmáról szóló 2009. évi XCV. törvény, amely biztosítja, hogy a kereskedőn keresztül a végső fogyasztóhoz jusson el az adóteher megfizetése.

Az adó alanya (előállító) az adóköteles termék értékesítéséről kiállított számlán, számviteli bizonylaton, vagy ha számla, számviteli bizonylat kiállítására nem kötelezett vagy azt elmulasztotta, akkor értékesítésről szóló okiraton köteles feltüntetni a népegészségügyi termékadó fizetési kötelezettségét.

A 12. §-hoz

A környezetvédelmi termékdíjról szóló törvény vonatkozásában a módosítás a koherenciazavar megszüntetése érdekében összhangba hozza a bérgyártás esetén fennálló termékdíj-fizetési kötelezettség szabályait a csomagolás termékdíj - fizetése szabályaival, illetve egyértelműsíti a csomagolóeszköz fogalmát. A módosítás továbbá feloldja azt a koherenciazavart, hogy a törvényt 2011. szeptember 1-jével hatályba léptető 39. § összhangba kerüljön azzal a jogalkotói szándékkal, hogy a mentességi engedélyek érvényességét 2012. január 1-jével indokolt megszüntetni.

A 13. §-hoz

A harmonizált uniós jogi aktus beillesztése a jogharmonizációs záradékba.