2005. évi XXXVI. törvény indokolása

a polgári és kereskedelmi ügyekben keletkezett bírósági és bíróságon kívüli iratok külföldön történő kézbesítéséről szóló, Hágában, 1965. november 15. napján kelt Egyezmény kihirdetéséről és a nemzetközi kézbesítést szabályozó egyes törvények módosításáról

Indokolás

Jelen törvény tárgyát a polgári és kereskedelmi ügyekben keletkezett bírósági és bíróságon kívüli iratok külföldön történő kézbesítéséről szóló, Hágában, 1965. november 15. napján kelt Egyezmény (a továbbiakban: Egyezmény) kihirdetése, továbbá a hivatalos iratok nemzetközi kézbesítését érintő egyes törvényi rendelkezések módosítása képezi.

I.

Az Egyezmény az egyik legjelentősebb nemzetközi jogegységesítő fórum, a Hágai Nemzetközi Magánjogi Értekezlet keretében került kidolgozásra. Az Egyezmény sikerét jelzi, hogy ezidáig több mint 40 állam csatlakozott hozzá, részes államainak száma folyamatosan bővül, másrészt évtizedekkel a megalkotása után is mintaként szolgált az Európai Unió tagállamai közötti kézbesítési jogsegélyforgalmat szabályozó közösségi rendelet - a polgári és kereskedelmi ügyekben keletkezett bírósági és bíróságon kívüli iratok tagállamokban történő kézbesítéséről szóló 1348/2000/EK rendelet (a továbbiakban: Eu.Kézb.R.) - kidolgozásához.

Az Egyezményt polgári és kereskedelmi ügyekben kell alkalmazni. Ennek meghatározása során az ügy tárgyát képező anyagi jogviszony természetéből, és nem alaki szempontokból (az eljáró bíróság vagy hatóság jellege, az eljárás fajtája) kell kiindulni. A „polgári vagy kereskedelmi ügy” fogalma alá esnek ennek megfelelően azon - polgári jogviszonyokat érintő - eljárások is, amelyekben az egyes tagállamok belső joga szerint nem bíróság, hanem más szerv (pl. közigazgatási hatóság, közjegyző, bírósági végrehajtó) jár el.

Az Egyezmény 2-3. cikke értelmében - hasonlóan a korábban létrejött nemzetközi egyezmények rendelkezéseihez - a hivatalos irat más Szerződő Államban lakó (tartózkodó) személy részére történő kézbesítéséhez nemzetközi jogsegélyt kell igénybe venni, azaz az érintett állam megfelelő bíróságát kell megkeresni a kézbesítés foganatosítása iránt. A címzett lakó- vagy tartózkodási helye szerinti állam bíróságainak „megkerülésével”, közvetlen postai úton történő kézbesítést az Egyezmény 10. cikkének a) pontja azzal a feltétellel engedi meg, hogy az érintett állam ezt nem ellenzi. A részes államok túlnyomó többsége - köztük Magyarország - e rendelkezés alkalmazását nyilatkozattal kizárta, és bejelentette, ellenzi azt, hogy külföldi államok bíróságai és más hatóságai közvetlenül, postai forgalomban kézbesítsenek eljárási ügyiratokat a területén tartózkodó személyek részére.

Az Egyezmény 5. cikke két formáját különbözeti meg a külföldi kézbesítésnek:

- ún. formális kézbesítés: Ilyen esetben a kézbesítés iránt megkeresett állam bírósága a kézbesítés foganatosítása során meghatározott alakszerűségek betartása mellett jár el, éspedig vagy a saját államának belső eljárási szabályai szerint, vagy (a kézbesítést kérő külföldi bíróság kifejezett kérésére) valamely különleges módon, különleges eljárási szabályok alkalmazásával (5. cikk első bekezdés a)-b) pontok). A formális kézbesítésre csak abban az esetben kerülhet sor, ha a kézbesítendő iratot ellátták a megkeresett állam hivatalos nyelvén készült fordítással. Több részes állam - köztük Magyarország - eleve nyilatkozatot fűzött az 5. cikkhez, amelyben kijelentette, hogy más részes államból származó irat formális kézbesítését csak akkor foganatosítja, ha az el van látva a saját hivatalos nyelvén (vagy hivatalos nyelveinek egyikén) készült fordítással.

- az egyszerű átadás útján történő kézbesítés. A kézbesítés e formájára minden esetben lehetőség van, ha az irat címzettje a részére szóló külföldi iratot hajlandó önként átvenni. A kézbesítendő irathoz ilyen esetben nem szükséges a megkeresett állam nyelvén készült fordítást is csatolni, az irat címzettje viszont jogosult a fordítással el nem látott irat átvételét megtagadni.

Az Egyezmény egyik fő újítása a külföldi kézbesítést szabályozó korábbi nemzetközi egyezményekhez képest, hogy szakít a - számos áttétellel járó, és emiatt rendkívül időigényes - diplomáciai út kötelező igénybevételével. A kézbesítés iránti megkeresések kézbesítést kérő Szerződő Államból a kézbesítés helye szerinti Szerződő Államba történő továbbítása a 2. cikk szerint kijelölt Központi Hatóságok útján történik. A Szerződő Államok többsége Igazságügyi Minisztériumát jelölte ki Központi Hatóságként. A Központi Hatóságok egymással közvetlenül érintkeznek. Ez jelentősen hozzájárulhat ahhoz, hogy a külföldi kézbesítések lebonyolításának átfutási ideje az eddigihez képest lerövidül.

Az Egyezmény további újítása, hogy bizonyos fokú eljárásjogi védelmet vezet be az alperes részére azon esetekre, amikor az őt marasztaló határozatot a bíróság a távollétében hozta meg.

Amennyiben idézést kellett az Egyezmény rendelkezései szerint külföldre továbbítani kézbesítés céljából, és az alperes nem bocsátkozott perbe, az eljáró perbíróság a 15. cikk első bekezdése értelmében mindaddig nem hozhat az ügy érdemére vonatkozó határozatot (tehát fel kell függesztenie az eljárást), amíg megállapítást nem nyer, hogy az iratot az Egyezmény szerint szabályszerűen és olyan időben kézbesítették-e az alperesnek, hogy a védekezésre módjában állott felkészülnie.

Az Egyezmény részes államai mindazonáltal kinyilváníthatják, hogy bíróságaik folytathatják az eljárást (és az ügy érdemére vonatkozó határozatot is meghozhatnak) akkor is, ha a megkeresett másik Szerződő Állam bíróságától nem érkezik vissza semmiféle tanúsítvány a kézbesítés eredményéről (azaz sem a kézbesítés megtörténtét és annak időpontját igazoló tértivevény, sem a kézbesítés akadályáról szóló jelentés), feltéve, hogy

- a kézbesítendő iratot az Egyezmény rendelkezéseinek betartásával továbbították a megkeresett Szerződő Állam illetékes bíróságához (hatóságához);

- az irat továbbítása óta eltelt egy, az eljáró bíróság által „méltányosnak ítélt”, de legalább hat hónapos időtartam; és

- minden ésszerű lépés (tudakozódás a kézbesítés iránt megkeresett Szerződő Állam hatóságainál) ellenére sem sikerült beszerezni a kézbesítés eredményéről szóló tanúsítványt (15. cikk második bekezdése).

Az Egyezmény részes államainak túlnyomó többsége, köztük Magyarország, élt e nyilatkozattétel lehetőségével. Ilyen nyilatkozatot a csatlakozáskor Magyarország is tett.

További védelmet jelent az alperes számára az, hogy amennyiben vele szemben a távollétében folytatott eljárásban marasztaló határozatot hoznak, a 16. cikk értelmében kérelmére őt a bíróság mentesítheti a meghozott marasztaló határozattal szembeni jogorvoslati határidő elmulasztásának következményei alól. Az ilyen kérelemnek akkor lehet helyt adni, ha

- az alperes önhibáján kívül nem szerzett tudomást az eljárást megindító iratról (idézés, keresetlevél) olyan időben, hogy a védekezés módjában állott volna, illetve magáról a meghozott marasztaló határozatról olyan időben, hogy azzal szemben jogorvoslattal élhetett volna; és

- az általa előterjesztett, az ügy érdemére vonatkozó védekezés nem tűnik első látásra alaptalannak.

E speciális igazolási kérelem benyújtására kettős határidő van megszabva. Szubjektív határidőként maga az Egyezmény 16. cikkének második bekezdése mondja ki, hogy a kérelem a határozatról való tudomásszerzéstől számított „ésszerű határidőn” belül nyújtható be. Az objektív határidőt a 16. cikk harmadik bekezdése értelmében maguk a részes államok szabhatják meg; annak tartama azonban nem lehet kevesebb, mint (a határozat meghozatalától számított) egy év.

A 16. cikk harmadik bekezdése kapcsán Magyarország a csatlakozáskor - hasonlóan az Egyezmény legtöbb részes államához - egy éves határidőt jelölt meg. Az Országgyűlés 56/2004. (V. 25.) OGY határozatával döntött a Magyar Köztársaság csatlakozásáról. A Magyar Köztársaság csatlakozási okirata 2004. július 13. napján letétbe helyezésre került a Holland Királyság Külügyminisztériumánál, mint az Egyezmény Letéteményesénél.

Az Egyezmény az újonnan csatlakozó állam vonatkozásában csak akkor lép hatályba, ha egy olyan állam sem emel kifogást a csatlakozással szemben, amely az Egyezménynek az érintett csatlakozó állam csatlakozási okiratának letétbe helyezését megelőzően megerősítés útján vált részesévé. A kifogás bejelentésére hat hónapos határidő áll rendelkezésre, amely attól az időponttól számít, amikor a Letéteményes az érintett részes államok részére értesítést küld az új csatlakozási okirat letételéről.

Magyarország vonatkozásában ez a hat hónapos határidő 2005. március 1. napján járt le. Miután e határidő alatt egyetlen erre jogosult állam sem jelentett be kifogást, az Egyezmény a Magyar Köztársaság tekintetében 2005. április 1. napján hatályba lépett.

Figyelemmel a jogalkotásról szóló 1987. évi XI. tv. 3. § g) pontjára, valamint a nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdésére, az Egyezményt törvénnyel kell kihirdetni.

II.

A törvény 5-8. §-ai a magyar belső jog egyes, a polgári eljárásban keletkezett ügyiratok nemzetközi kézbesítésével kapcsolatos rendelkezéseinek módosítására, illetve kiegészítésére vonatkozik.

1. A törvény 5-6. §-ai a Polgári perrendtartásról szóló 1952. évi III. törvény (a továbbiakban: Pp.) 135. § (1) bekezdésének, illetve 136/A. § (3) bekezdésének kiegészítésére irányulnak. E kiegészítések szervesen kapcsolódnak az Egyezmény 15-16. cikkeihez, amelyek a perbe nem bocsátkozott alperes fokozottabb jogvédelmét szolgálják.

Az Egyezmény 15-16. cikkei szinte szó szerint megegyeznek az Eu.Kézb.R. 19. cikkével. Az Eu.Kézb.R. Magyarország vonatkozásában történt hatálybalépése már korábban szükségessé tette a Pp. két vonatkozó rendelkezésének (az első tárgyaláson meg nem jelent alperessel szemben a mulasztás jogkövetkezményeinek alkalmazhatóságát érintő 135. § (1) bek; a bírósági meghagyással szembeni igazolási kérelem speciális határidejére vonatkozó 136/A. § (3) bek.) kiegészítését. E kiegészítéseket a 2003. évi XXX. törvény 2. §-a iktatta be. Figyelemmel az Egyezmény 15-16. cikke és az Eu.Kézb.R. 19. cikke közötti szoros tartalmi összhangra, indokolt a Pp. e két rendelkezésének kiegészítése az Egyezményre történő utalással is. Ez teremti ugyanis meg a belső eljárásjogi kereteket az Egyezmény 15-16. cikkeinek hazai alkalmazásához.

2. A törvény 7. §-a a bírósági végrehajtásról szóló 1994. évi LIII. törvény (a továbbiakban: Vht.) módosítására irányul. A Vht. rendelkezései közé beiktatandó 37/B. § a végrehajtási eljárásban előírná a kézbesítési megbízott kötelező megjelölését azon esetekben, amikor a végrehajtást kérő belföldi lakóhellyel (tartózkodási hellyel) nem rendelkezik.

E módosítás szervesen kapcsolódik a polgári és kereskedelmi ügyekben irányadó joghatóságról és a bírósági határozatok elismeréséről és végrehajtásáról szóló 44/2001/EK tanácsi rendelet rendelkezéseihez.

E rendelet 40. cikk (2) bekezdésének értelmében a bírósági határozat másik tagállamban történő végrehajtása iránti eljárásban a végrehajtást kérőnek a megkeresett bíróság (a végrehajtás helye szerinti tagállam illetékes bírósága) illetékességi területén lévő kézbesítési címet, illetve - ha e tagállam joga a kézbesítési cím intézményét nem ismeri - kézbesítési megbízottat kell megjelölnie.

A kézbesítési megbízott feladata, hogy az eljárásban keletkezett, a végrehajtást kérő részére szóló iratokat átvegye, és azokat a megbízó részére továbbítsa. Az intézmény rendeltetése az, hogy a végrehajtási kérelem tárgyában eljáró magyar bíróság ne kényszerüljön a végrehajtást kérő lakóhelye (székhelye) szerinti külföldi államban, költséges és időigényes jogsegély keretében kézbesíteni az eljárásban keletkezett iratokat (így pl. a végrehajtani kért külföldi határozat végrehajtási tanúsítvánnyal történő ellátásáról vagy annak elutasításáról szóló végzést), hanem azt belföldön, a megjelölt kézbesítési megbízottnak kézbesíthesse. A kézbesítési megbízott feladata, hogy a részére kézbesített (a külföldi végrehajtást kérő részére szóló) iratot továbbítsa megbízója részére, illetőleg őt az irat tartalmáról értesítse.

A törvény rendelkezést tartalmaz arra az esetre is, amikor a végrehajtást kérő a törvény rendelkezése ellenére egyáltalán nem jelölt meg belföldi kézbesítési megbízottat, avagy a megjelölt kézbesítési megbízott részére az iratot nem lehet kézbesíteni, vagy - a Pp. 99. § (2) bekezdése szerinti vélelmek alkalmazásával - kézbesítettnek tekinteni (pl. a posta a kézbesítési megbízott címéről az iratot „címzett a megadott címen ismeretlen”, „cím elégtelen”, „címzett a megadott címről ismeretlen helyre költözött” jelzéssel küldi vissza). Az iratot ilyen esetben sem kell a végrehajtást kérő címére nemzetközi jogsegély keretében kézbesíteni, hanem az eljáró hazai bíróság a hirdetményi kézbesítés szabályait alkalmazhatná.

3. A törvény 8. §-a a nemzetközi magánjogról szóló 1979. évi 13. tvr. (a továbbiakban: Nmtvr.) nemzetközi jogsegélyre vonatkozó szabályait egészíti ki a külföldi bíróságoktól (polgári ügyben eljáró más hatóságoktól) érkező, hivatalos irat kézbesítésére irányuló jogsegélykérelmek belföldi teljesítésére vonatkozó speciális eljárási szabályokkal.

Az Nmtvr. szövegébe beiktatandó 68/A. § (1) bekezdése illetékességi szabályt tartalmaz, amely kimondja, hogy a kézbesítés iránti jogsegélykérelmeket belföldön az irat címzettjének (kérelemben megjelölt) lakcíme szerint illetékes helyi bíróság (Budapesten a Pesti Központi Kerületi Bíróság) teljesíti. A gyakorlatban már évtizedek óta e bíróságok teljesítik a külföldi bíróságoktól érkező kézbesítési kérelmeket; erre vonatkozó tételes jogi illetékességi szabályt azonban csak egyes kétoldalú jogsegélyszerződések végrehajtására kiadott - alacsony szintű - jogszabályok tartalmaznak.

A 68/A. § (2) bekezdése arra az esetkörre vonatkozik, amikor a kézbesítendő irat nincs ellátva

magyar nyelvű fordítással; ilyen esetben a belföldi címzett - a nemzetközi egyezmények rendelkezései szerint - jogosult megtagadni az irat átvételét. A hatályos magyar jogban egyáltalán nincs arra vonatkozó rendelkezés, hogy amennyiben a külföldi hivatalos irat átvételét a címzett (fordítás hiányában) jogosult megtagadni, azt milyen módon és milyen határidőn belül teheti meg.

A törvény ezzel kapcsolatos - garanciális jelentőségű - szabályokat rögzít; a címzett számára tizenöt napos gondolkodási időt biztosít annak eldöntésére, hogy az idegen nyelvű iratot hajlandó-e átvenni. Amennyiben a címzett élni kíván az átvétel megtagadásának jogával, elegendő, ha erre vonatkozó nyilatkozatát (az irat visszaküldése mellett) a határidő utolsó napján postára adja a kézbesítés iránt megkeresett magyar bíróságnak.