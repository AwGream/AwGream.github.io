1991. évi LXXV. törvény indokolása

az 1996. évben megrendezendő Világkiállításról

-----STARTING---POINT---ALTALANOS--- 

A nemzetközi kiállításokra vonatkozó - 21/1982. (V. 24.) MT rendelettel kihirdetett párizsi egyezmény (a továbbiakban: egyezmény) irányadó a Világkiállításra is.

Annak érdekében, hogy 1996-ban a Világkiállítás megrendezésére kerülhessen sor, az Országgyűlésnek olyan törvényt kell alkotnia, amely biztosítja a megrendezés jogi feltételeit, garanciáit, és a Világkiállításra vonatkozó sajátos rendelkezéseket beilleszti a magyar jogrendszerbe.

Az egyezmény előírásainak megfelelően meg kell határozni a Világkiállítás helyét, idejét, a megvalósítást szolgáló szervezeti rendszert.

Másrészről pedig a Világkiállítási terület biztosítása érdekében, szűk körben, de el kell térni a más törvényekben szabályozott eljárástól, rendelkezésektől.

-----STARTING---POINT---RESZLETES---

Az 1. §-hoz

Az egyezmény 3. cikkének (3) bekezdése szerint a kiállítás akkor szakkiállítás, ha azt az emberi tevékenység egyetlen szakterületéhez szentelik. 1996-ban - az Országgyűlés, illetőleg a Kormány döntése alapján - Budapesten a kultúra jegyében kerül sor kiállításra. Az egyezmény alapján ez a kiállítás szakkiállításnak minősül, de ez nem zárja ki azt, hogy a törvény „EXPO'96 Budapest” megnevezésű szakkiállítást a további §-okban Világkiállításnak nevezze.

A Világkiállítás időpontja, időtartama

A 2. §-hoz

Az egyezmény 4. cikke alapján meg kell határozni a kiállítás megnyitásának és bezárásának időpontját úgy, hogy a kiállítás időtartama nem haladhatja meg a hat hónapot. A törvényjavaslat ezen lehetőséggel élve határozza meg a Világkiállítás időtartamát.

Ugyanakkor a javaslat lehetőséget ad arra, hogy ehhez az időtartamhoz elő-, illetve utórendezvények, valamint kiegészítő rendezvények kapcsolódhassanak. Ennek a rövidebb tartamú Világkiállításnak költségkihatása kedvezőbb a hosszabb Világkiállításnál.

Annak érdekében, hogy a megfelelő színvonal és a Világkiállítás célkitűzéseivel való összhang biztosítható legyen, a rendezvények szervezőinek pályázaton kell résztvenniük. A pályázat elveit a Világkiállítási Tanács határozza meg.

A Világkiállítás területe

A 3. §-hoz

A javaslat a Világkiállítás hivatalos területéül jelöli ki Budapest Fővárosnak az 1. számú mellékletben meghatározott részét. Ezen belül valósul meg majd az EXPO’96 rendezvény.

A Világkiállítás megrendezésének gazdasági feltételei, garanciái

A 4. §-hoz

Az ország ismert gazdasági helyzete alapján a Világkiállítás megrendezése kizárólag állami pénzügyi eszközök felhasználásával lehetetlen. Az állami költségvetés támogatása mellett külföldi és belföldi vállalkozók tőkéje képezi a Világkiállítás gazdasági alapját. Az állami támogatás aránya a vállalkozói tőkéhez képest várhatóan alacsony lesz, ezért a javaslat kimondja, hogy a Világkiállítást a Világkiállítási Programiroda valósítja meg úgy, hogy gazdasági társaságot alapít, illetőleg a Világkiállítás megvalósításához gazdálkodó szervezet közreműködését veheti igénybe.

Ezzel eleget tesz az egyezmény 10. cikkéhez előírt kötelezettségnek: hivatalosan elismeri a rendező jogi személyt.

A javaslat meghatározza az állami költségvetésből a Világkiállítással összefüggő fejlesztésekre fordítható összeget, valamint jelzi a megvalósításhoz szükséges egyéb forrásokat.

Világkiállítási Tanács és főbiztos

Az 5-7. §-hoz

Az egyezmény 12. cikke alapján Világkiállítási főbiztos képviseli a kiállító kormányt.

Az egyezmény előírja, hogy a meghívó kormánynak biztosítani kell az egyezmény rendelkezéseinek betartását. Így a kormánynak gondoskodnia kell a Világkiállítás pénzügyi, jogi feltételeiről úgy, hogy az lehetővé teszi a Világkiállítást.

A Világkiállítás megvalósításának elengedhetetlen feltétele az érintett önkormányzatok és a Kormány együttműködése, annak érdekében, hogy a Világkiállítás időtartama alatt a Főváros működése zavartalan legyen, az egyébként is szükséges beruházásoknak összhangban kell lenniük a Világkiállítás megvalósításával. Ezt az együttműködést szolgálja a Kormány és a Főváros képviselőiből álló Világkiállítási Tanács létrehozása is.

A Világkiállítás területével kapcsolatos eljárás

A 8. §-hoz

A Világkiállítás sajátos céljainak megvalósítása érdekében vált szükségessé, hogy a világkiállítási területet érintő részletes rendezési terv kialakításánál a főbiztos egyetértésére vonatkozó szabályt be kelljen vezetni.

A (2) bekezdést az indokolja, hogy a javaslat és a részletes rendezési terv előkészítése egyidőben történik.

A 9-10. §-hoz

A magyar jog általános szabályai szerint lehet megszerezni a Világkiállítás céljaihoz a Világkiállítás területén a szükséges ingatlanokat.

A Világkiállítás hivatalos területére vonatkozóan két eltérést tartalmaz a javaslat.

Az eljárás gyorsítása érdekében kisajátítás esetén a határozat azonnali végrehajtását kell elrendelni.

A Világkiállítás területén lévő állami tulajdonban álló ingatlanok kezelői jogát át kell adni a Programirodának akkor, ha a kezelővel nem sikerült megállapodni a gazdasági társaságba való bevitelről. Ebben az esetben a kezelői jog átadása kártalanítás nélkül történik, de az egyéb (pl. használati, vagy más vagyoni értékű) jogokért kártalanítás jár. A hitelezők érdekeinek védelmében a javaslat a Programiroda kezesi felelősségét állapítja meg a megvont vagyon erejéig és arányában.

A 11. §-hoz

A Fővárosi Tanács 175/1990. határozatával a törvény 1. számú mellékletében jelzett világkiállítási területnél nagyobb területet zárolt világkiállítási célokra. Ebből a világkiállítási terület a törvény hatályba lépése után sem kerül önkormányzati tulajdonba, hanem állami tulajdonban marad és kezelője - a 9. § alapján - a Programiroda lesz. A világkiállítási területen kívül fekvő korábban zárolt területek viszont az általános szabályok szerint önkormányzati tulajdonba mennek át.

A Világkiállításra tekintettel a világkiállítási területen nem indokolt alkalmazni az Övt-nek azt a szabályát, amely az állami tulajdonban levő belterületi földek eladása, társaságba való bevitele esetén az önkormányzatok részesedését rendezi.

A 12-13. §-hoz

Annak érdekében, hogy a Világkiállítással kapcsolatos eljárás gyorsasága, szakszerűsége, egységessége és a sajátos világkiállítási szempontok érvényesítése megvalósulhasson, sajátos eljárási szabályokat állapít meg a javaslat. A Világkiállítás területén az államigazgatási hatósági eljárásra egységesen a főjegyző jogosult, a környező területen pedig a főbiztos szakhatósági jogkörének előírása biztosítja az említett célkitűzések megvalósítását.

-----STARTING---POINT---VEGE---

Záró rendelkezések

A 14. §-hoz

A bírósági cégnyilvántartásról és a cégek törvényességi felügyeletéről szóló 1989. évi 23. törvényerejű rendelet 5. §-ának (2) bekezdése lehetővé teszi, hogy olyan elnevezést, amelyhez másnak jogi érdeke fűződik, csak az arra illetékes szerv engedélyével lehessen cég elnevezésébe felvenni. Hasonló rendelkezéseket tartalmaz a Polgári Törvénykönyv is. Ezeket a lehetőségeket konkretizálja a javaslat a „Világkiállítás”, illetőleg az „EXPO” elnevezésekkel kapcsolatban.