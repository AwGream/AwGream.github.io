2013. évi CCX. törvény indokolása

a Magyarország Kormánya és a Török Köztársaság Kormánya között a diplomata, szolgálati és speciális útlevéllel rendelkező állampolgáraik vízummentességéről szóló megállapodás kihirdetéséről

-----STARTING---POINT---ALTALANOS---

Általános indokolás

Magyarország tovább kívánta fejleszteni kapcsolatait a Török Köztársasággal, és ebbéli szándéka találkozott a török partnerével. E törekvések kapcsán az 1992. május 21-én jegyzékváltással módosított és a módosításokkal egységes szerkezetbe foglalt, a diplomata, szolgálati és speciális útlevelek vízummentességéről szóló 1990. március 2-án létrejött megállapodás korszerűsítése történt meg.

A módosító szerződés tervezetének egyeztetése során a hazai tárcák úgy foglaltak állást, hogy az 1990. évi szerződés rendelkezéseinek szükségessé vált változtatására és kiegészítésére egy új szerződést célszerű kötni. Ez a megoldás ugyanis jobban szolgálja a nemzetközi szerződés belső koherenciájának biztosítását és az alkalmazásának egységességét. A török fél elfogadta a magyar álláspontot. Ezt követően a felek szakértői kialakították az új Megállapodás (a továbbiakban: Megállapodás) tervezetét, melyet a magyar és a török kormány képviselője 2013. június 19-én, Ankarában írt alá, az utólagos megerősítés fenntartásával.

A Megállapodás legfőbb rendelkezése, hogy a magyar-török politikai kapcsolatok fejlesztése céljából az eddigi 30 napról 90 napra emeli a Felek diplomata, szolgálati és speciális útlevelével utazó állampolgárainak a másik Fél államában történő vízummentes tartózkodásának az időtartamát. Egyúttal a Megállapodás rendelkezéseit hozzáigazítja a Magyarország EU-tagságából és schengeni tagságából fakadó követelményekhez.

Az Európai Unióban közösségi hatáskörbe tartozik annak eldöntése, hogy a harmadik államok polgárai vízummentesek-e vagy pedig vízumkötelezettek. A külső határok átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolásáról szóló 2001. március 15-i 539/2001/EK tanácsi rendelet (a továbbiakban: Rendelet) tartalmazza a harmadik államok besorolását a két kategória valamelyikébe. A Rendelet Törökországot vízumkötelezett országként határozza meg. Ugyanakkor a Rendelet 4. cikk (1) bekezdésének a) pontja lehetővé teszi, hogy az EU tagállamok saját hatáskörükben vízummentességet biztosítsanak az egyébként vízumkötelezett államok diplomata útlevéllel, szolgálati/hivatali útlevéllel vagy különleges útlevéllel rendelkező állampolgárainak. Magyarország Kormánya e lehetőséggel élve döntött a Megállapodás aláírásáról, és kezdeményezi a megerősítését a kihirdetéséről szóló törvény tervezetének az Országgyűléshez történt benyújtásával.

A Török Köztársaság budapesti Nagykövetsége a 2013. szeptember 23-án kelt szóbeli jegyzékével tájékoztatta a Külügyminisztériumot arról, hogy a török fél eleget tett a Megállapodás hatályba lépéséhez szükséges belső jogi követelményeknek.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére. Az Országgyűlés hatáskörét az alapozza meg, hogy a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontjában, valamint a (3) bekezdés b) pontjában foglalt előírások együttes olvasata alapján a Megállapodás tartalmát tekintve az Országgyűlés feladat- és hatáskörébe tartozó kérdéseket rendez, így az Országgyűlésnek kell felhatalmazást adnia a Megállapodás kötelező hatályának elismerésére.

A 2. §-hoz

Az Nsztv. 7. §-ában foglaltak szerint a kihirdetés az Országgyűlés hatáskörébe tartozik.

A 3. §-hoz

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelően, a törvénytervezet e szakasza rögzíti a belső jogba transzformált Megállapodás hiteles angol- és magyar nyelvű szövegét.

A Megállapodás főbb rendelkezései:

2. Cikk

Érvényes diplomata, szolgálati és speciális útlevéllel rendelkező magyar illetve török állampolgárok száznyolcvan napos időszakonként kilencven napot meg nem haladó időtartamra vízum nélkül utazhatnak be, illetve tartózkodásra jogosító engedély nélkül tartózkodhatnak egymás államának területén.

3. Cikk

Az egyik Félnek a másik Fél államába akkreditált diplomáciai vagy konzuli képviseletein szolgálatot teljesítő azon állampolgárok, akik érvényes diplomata vagy szolgálati útlevéllel rendelkeznek, valamint ezen személyekkel közös háztartásban élő családtagjaik, vízum nélkül léphetnek a másik Fél államának területére, és tartózkodhatnak ott a szolgálatuk teljes idejére.

6. Cikk

A Megállapodás rendelkezései nem mentesítik a személyi hatálya alá tartozó állampolgárokat azon kötelezettség alól, hogy ott tartózkodásuk ideje alatt a másik Fél államának jogszabályait tiszteletben tartsák. Ugyanők a másik Fél államának területén jövedelemszerző tevékenységet, illetve tanulmányokat csak a fogadó államban hatályos jogszabályoknak megfelelően folytathatnak.

7. Cikk

A Megállapodás biztosítja a Feleknek azt a jogát, hogy a beutazási vagy tartózkodási engedélyt megtagadják azon személyektől, akiknek a jelenléte közrendi, közbiztonsági vagy közegészségügyi okból nem kívánatos, illetve veszélyes. A Megállapodás alkalmazását bármelyik Fél közrendi, közbiztonsági vagy közegészségügyi okból részben vagy egészben ideiglenesen felfüggesztheti. A felfüggesztés bevezetéséről és annak feloldásáról diplomáciai úton előzetesen értesíteni kell a másik Felet.

11. Cikk

A Felek a Megállapodás végrehajtása során felmerülő vitákat és nézeteltéréseket tárgyalások és konzultációk útján, harmadik állam vagy nemzetközi törvényszék bevonása nélkül rendezik.

A 4. §-hoz

A hatályba léptető rendelkezéseket tartalmazza.