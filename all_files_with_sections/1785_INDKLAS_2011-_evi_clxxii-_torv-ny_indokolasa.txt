2011. évi CLXXII. törvény indokolása

a sportról szóló 2004. évi I. törvény módosításáról

-----STARTING---POINT---ALTALANOS--- 

A Sport XXI. Nemzeti Sportstratégia (a továbbiakban: Sportstratégia) megállapítása szerint a mai magyar sport szervezeti felépítése indokolatlan mértékben tagolt. Az élősport meghatározó területei (szabadidősport/rekreációs sport, versenysport, olimpiai és paralimpiai sportágak, fogyatékossággal élők sportja) között nem kellően biztosított az átjárás, ugyanakkor szervezeti-igazgatási szinten az egyes területek között, több tekintetben átfedések érvényesülnek. Ennek oka elsődlegesen az, hogy a sport működését keretekbe foglaló jogi-gazdasági környezet, az elmúlt években nem ösztönözte a sportszakmai feladatellátás hatékonyságára koncentráló testületi struktúra és szakmai működésmód kialakulását.

A probléma kezelésére irányuló módosítások - összhangban a Sportstratégia megállapításaival - az eddigi sokszereplős sportköztestületi struktúra fejlesztése helyett a köztestületek számának csökkentését, az indokolatlan szervezeti tagoltság megszüntetését, valamint a nem-kormányzati szintű sportirányítás átalakítását vetették fel, kiemelve, hogy az átalakítással végrehajtott integráció a sport egyes nagy szegmenseinek szakmai érdekeit ne sértse, illetve a módosított struktúrában egyértelmű garanciák érvényesüljenek az érdekképviselet biztosítására.

A szervezeti szint legfelső, nem-kormányzati szegmensének tartalmi, szakmai munkájában az integrációt, racionalizálást követően markánsan meg kell jelennie, a diák-, és főiskolai-egyetemi sporttal, a szabadidősporttal és a fogyatékossággal élők sportjával kapcsolatos szakmai tevékenységeknek és e területek érdekképviseletének is.

Az állami sportfeladatok felmérése alapján megállapítható, hogy jelenleg Magyarországon 15 nagy szakmai feladatcsoport köré csoportosulnak az állam sportfeladatai. A szakmai feladatcsoportok alapvetően a sport nagy szegmenseihez kötődnek, ezekhez önálló feladatcsoportokként az élősporthoz kapcsolódó önálló funkcionális területekként kapcsolódik a központi, és helyi szintű, kormányzati és nem-kormányzati alapokon nyugvó sportigazgatás rendszere; a sportingatlan- és infrastruktúra területe; a sporttudomány; sportegészségügy; doppingellenes küzdelem területei; a képviseleti, diplomáciai feladatcsoport; a sport kommunikációjával kapcsolatos feladatcsoport; a sport támogatása, finanszírozási rendszere. Az egyes feladatcsoportokon belül jól elkülöníthető módon további csoportosítások végezhetők el, és tölthetők fel a jogszabályokban megjelenő feladatokkal.

Ezek eredményeként több, mint 130 állami sportfeladat ellátása normatív, jogszabályi előírás Magyarországon.

A feladatok ellátására jellemző, hogy a sport szervezéséhez, a sportolás feltételeinek megteremtéséhez, biztosításához szükséges funkcionális jellegű feladatcsoportok döntő többségét jelenleg az állami szervezetrendszer látja el, illetve biztosítja. Az élősport egyes nagy szegmenseinek működéséhez kapcsolódó feladatokat ugyanakkor a nem-kormányzati szervezetrendszer szintjein tevékenykedő szervezetek (sportszövetségek), továbbá a helyi önkormányzati szervezetrendszer végzi.

Az eredetileg állami hatáskörbe tartozó, de a hatékonyabb feladat-ellátás, illetve a döntések szakmai szintekre telepítésének igényével létre hívott, sajátos civil sportigazgatási szervezeti rendszer számos sportfeladatot lát el a mai magyar sport intézményrendszerében. Ezek kisebb része az élősport kiszolgálásával kapcsolatos funkcionális, igazgatási jellegű feladatcsoport, nagyobb része az élősport szervezésével, felkészítéssel, versenyeztetéssel kapcsolatos feladat. A különböző civil sportigazgatási szinteken megjelenő, sokszor egymást átfedő feladatok ugyanakkor túlnyomórészt elaprózottak, sok esetben ezek ellátása (vagy az ellátásuk érdekében tett erőfeszítések) az élősport közvetlen sportszakmai feladatvégzésétől vonnak el erőforrásokat. Ez önmagában is indokolttá tette a sportfeladatkataszter jelenlegi rendszerének áttekintését, és az egyes szinteken ellátott feladatok felülvizsgálatát, illetve javaslatok tételét a feladatkörök fenntartására, vagy strukturális áthelyezésére, illetve elhagyására.

A jelen átfogó törvénymódosítás tervezete a kormányzati és nem-kormányzati sportfeladatok meghatározásánál, és egyes szintekre telepítésénél, a sport civil jellegének markáns előtérbe helyezésének igényével készült.

A sport szervezeti és intézményi kereteinek alapvető átalakításán túl, a törvénymódosítás javaslatot tesz a civil feladat-ellátást előtérbe helyező, alapvetően sportágfejlesztési programok és stratégiák alapján kidolgozott, a magyar sport fejlesztését és fejlődését segítő sportfinanszírozási rendszer kialakítására, a sport állami támogatásának új alapokra helyezésére. A módosítás célja továbbá a központi költségvetésből, mind szervezetek, mind személyek részére nyújtott támogatások jogtalan igénybevételének megakadályozása.

A törvénymódosítás további alapvető célja a Sportstratégiában foglalt, törvényi szabályozást igénylő célkitűzések teljesítése, a sport különböző területei (pl.: versenysport, szabadidősport, fogyatékosok sportja) együttműködésének ösztönzése, valamint a sportról szóló törvény hatálybalépése óta tapasztalt és jogszabály-módosítást igénylő jogalkalmazási, gyakorlati problémák rendezése.

-----STARTING---POINT---RESZLETES---

Az 1. §-hoz

A sporttörvényt új preambulummal látja el.

A 2. §-hoz

Az utóbbi időben a versenysportban egyre inkább előtérbe került a doppingolás problémája elleni küzdelem, a doppingmentes felkészülés fontosságának hangsúlyozása. Emellett szintén az elmúlt időszakban egyre inkább megfigyelhető kedvezőtlen tendencia a versenyek, mérkőzések eredményének nem megengedett eszközökkel történő befolyásolása a sportolók (és sok esetben más, a mérkőzés alakításában közreműködő, vagy annak eredményét befolyásolni képes sportszakemberek) részéről.

Erre figyelemmel - alapvetően a tisztességes játék eszményének további hangsúlyozása érdekében - szükséges külön törvényi szinten nevesítve is megjeleníteni a versenyzők kötelezettségei körében a doppingellenes küzdelem és a verseny, mérkőzés eredményének tiltott eszközökkel, módszerekkel történő befolyásolása, a fogadási csalás elleni küzdelem fontosságát.

A 3. §-hoz

Az amatőr, illetve a hivatásos sportoló versenyzői jogállásának igazolására a törvény alapján továbbra is sportolói igazolvány, versenyengedély szolgál, amellyel mind az amatőr, mind a hivatásos sportolónak rendelkeznie kell, és amelyet a sportszövetség állít ki. A törvény egységesíti a különböző sportszövetségek nyilvántartási és versenyengedély-kiadási rendszerét, amelynek megvalósítása céljából a versenyengedély sportágtól függetlenül tartalmilag és formailag egységes formájának meghatározását - miniszteri rendeletben részletezésre kerülő szabályok megalkotására való felhatalmazás biztosítása mellett - a Magyar Olimpiai Bizottság hatáskörébe utalja. A versenyengedély visszavonása mellett a sportszövetség annak kiadását is megtagadhatja, ha az eddigi szabályozás alapján a versenyengedély kiadásának nincsenek meg a jogszabályi, valamint a sportszövetség szabályzatában foglalt feltételei, továbbá új rendelkezésként abban az esetben, ha a versenyző valótlan adat igazolását kéri. A szövetség által kiadott versenyengedélyek számának és - személyes adatot nem tartalmazó - más, statisztikai jellegű adatainak kötelező, nemzeti sportinformációs rendszer részére történő adatszolgáltatásának előírásával egyértelmű, pontos és valós adatok nyerhetőek a kiadott versenyengedélyekkel kapcsolatban. Ez - többek között - alapvető fontosságú az állami támogatások mértékének megállapítása szempontjából.

A törvény fontos hiánypótló rendelkezése, hogy a 18 év alatti sportolók javára kötelező sportbiztosítás megkötéséről rendelkezik. A biztosítás részletszabályait a Kormány rendeletben állapítja meg.

A 4. §-hoz

A törvény szerint - garanciális szempontból, hasonlóan a sportfegyelmi felelősség jogintézményéhez - törvényi szinten kell rendelkezni a doppingvétséget megalapozó magatartások, vagy azok kísérlete elkövetésének tilalmáról, a doppingvizsgálatnak történő kötelező alávetésről, valamint a doppingellenőrzés eredményének közlésének szabályairól.

A sportbeli dopping elleni nemzetközi egyezmény kihirdetéséről szóló kormányrendelet az UNESCO Doppingellenes Egyezményét hirdeti ki. Az Egyezmény - és ezzel a kormányrendelet - mellékletét képezi a nemzetközi doppingellenes tevékenységben kiemelkedő szerepet betöltő World Anti-doping Agency (WADA, Nemzetközi Doppingellenes Ügynökség) által kiadott és folyamatosan módosított (rendszerint bővített) doppinglista. Ez a doppinglista mára az egész világon a doppingellenőrzések alapja. A WADA által meghatározott doppinglista kötelezően alkalmazandó valamennyi nemzetközi sporteseményen, ezt a listát alkalmazza a Nemzetközi Olimpiai Bizottság, a nemzetközi sportszövetségek és így a nemzeti sportszövetségek is. Hazánkban a doppingellenes tevékenység szabályairól szóló kormányrendelet is az előbb hivatkozott jogszabály részét képező listára, tulajdonképpen tehát a WADA tiltó listára utal, kiegészítve a listával összefüggő legfontosabb feladatot - a lista nyilvánosság számára történő hozzáférhetővé tételt - a HUNADO feladatait ellátó nemzeti doppingellenes szervezetre utalással. A nemzetközi követelményekkel való összhang megteremtése, valamint az egyértelmű jogalkalmazás érdekében szükséges - a törvény szerint meghatározott módon - a doppinglista nyilvánosságával összefüggő kérdések szabályozása.

A doppingellenes tevékenységben is fontos a visszatartás, az elrettentés, valamint a nyilvánosság tájékoztatása arról, hogy mely sportoló alkalmaz tiltott szereket, módszereket, illetve tanúsít tiltott, sportszerűtlen magatartást. Az egyértelmű tájékoztatással elkerülhető a doppingvétségek eltitkolása és büntetlenül hagyása, másrészt a dezinformálás. A legtöbb szövetség részesül állami támogatásban, így az állampolgárokat is megilleti az az információ, hogy mely versenyző készül fel, sportol meg nem engedett eszközökkel, módon.

Az 5-7. §-hoz

A törvény az amatőr sportolói jogviszony, az amatőr sportolói versenyengedély, valamint az amatőr sportoló igazolására, átigazolására és kölcsönadására vonatkozó rendelkezések módosítása keretében, alapvetően arra figyelemmel szabályozza újra a hatályos rendelkezéset, hogy a jövőben az amatőr sporttevékenység kifejtésének színtereként hatványozottabban jelenne meg a sportiskola (amely szervezeti formát a törvény hiánypótló jelleggel egyértelműen definiál), valamint a sportszervezetekre vonatkozó rendelkezések kibővítésére is figyelemmel az utánpótlás-nevelés fejlesztését végző alapítvány.

Az elmúlt évek jogalkalmazási tapasztalatai során szerzett visszajelzések alapján számos, esetben súlyos visszaélések történtek - elsősorban utánpótlás korú, sőt döntően 14 év alatti - sportolók sérelmére az amatőr sportolói szerződésekkel a sportszervezetek részéről. Ezek a visszaélések sok esetben oda vezettek, hogy az igazolt sportoló gyermekeket - sportegyesület váltás megakadályozását követően - a sportszervezet önkényesen kizárta a versenyzési lehetőségből, versenyekre nem nevezték az amatőr sportszerződésben lejárta előtt klubot váltani szándékozó, de a nevelő egyesülettel megegyezésre nem jutó utánpótlás korú versenyzőket. A törvény - minderre figyelemmel - az amatőr sportolói szerződés megkötésének lehetőségét fenntartva, a sportszerződés időtartamát legfeljebb egy évben (vagy egy bajnokság időtartamában, egy versenyidőszakban) határozza meg. A törvény továbbá garanciális szempontból előírja, hogy sportszerződés 14 év alatti amatőr sportolóval nem köthető, továbbá a 14. életévét már betöltött, de a 18. életévét még be nem töltött sportolóval kötött sportszerződés csak a sportoló törvényes képviselőjének előzetes beleegyezésével válik érvényessé.

Szintén a gyakorlati tapasztalatok alapján megállapítható, hogy az elmúlt években számos visszaélésre adott okot, hogy a hatályos törvény szerint az amatőr sportoló részére a törvény szerint juttatható, szponzori szerződés alapján eszközölt támogatás, nem minősül fizetésnek. Ez sok esetben oda vezetett, hogy formálisan amatőr státuszú sportolók a gyakorlatban a sporttevékenységük ellenértékeként, rendszeres havi juttatásként kapott szponzori támogatást, mint kvázi munkabért kapták, ugyanakkor nem kapcsolódott az ilyen kifizetésekhez a vonatkozó jogszabályok szerint egyébként a munkaviszonyra vagy munkavégzésre irányuló egyéb jogviszonyra előírt adó-, és járulékfizetési kötelezettség. A törvény ezért a szponzori szerződés alapján az amatőr sportoló részére kifizetésre kerülő pénzügyi támogatás lehetőségét megszünteti.

A törvény az amatőr sportoló sportszervezethez, sportiskolához, utánpótlás-nevelés fejlesztését végző alapítványhoz való jogviszonyának alapulvételével, világosan rendezi a versenyengedély igénylésének és kiadásának folyamatát.

A törvény az amatőr sportoló igazolásának, átigazolásának és (nevesítve) kölcsönadásának szabályait alapvetően a hatályos joganyaggal egyezően rendezi. Ugyanakkor a költségtérítés megfizetésének szabályozását a törvény a szövetségi autonómia körébe utalja azzal, hogy a szövetséget hatalmazza fel arra, hogy a költségtérítés megfizetésének feltételeit, módját és mértékét szabályzatban maga állapíts a meg.

A 8-10. §-hoz

A törvény szerint a jövőben lehetővé válna, hogy a hivatásos sportoló a munkaszerződés mellett megbízási jogviszony alapján is végezhesse „hivatásszerű” sporttevékenységét abban az esetben, ha a megbízó sportszervezet a megbízási díjat a hivatásos sportoló részére bérkifizetésként teljesíti. (Tehát a jövőben sem lenne lehetőség a megbízási díj alapján történő foglalkozatásra, ha az számlás kifizetés alapján történik.) Ezzel a módosítással várhatóan tovább emelkedik a gyakorlatban (vagyis a rendszeres, hivatásszerűen kifejtett sporttevékenységért munkabérben, díjazásban, rendszeres pénzbeli ellenszolgáltatásban részesülő) hivatásos sporttevékenységet végzők pénzbeli juttatásának normatív keretek közötti, szabályszerű kifizetésének köre, ami együtt járhat az adó- és járulékbefizetések emelkedésével is. A módosítás összhangban áll a 2010 nyarán, a 2010. évi LXXXIII. törvénnyel már módosított, az egyszerűsített közteherviselési hozzájárulásról szóló 2005. évi CXX. törvénnyel.

A törvény az új Munka Törvénykönyvében foglaltakra figyelemmel, jogtechnikai jelleggel módosítja a hivatásos sportoló munkaviszony alapján történő foglalkoztatásának szabályait.

Hivatásos sportolók esetén a sporttevékenységgel összefüggő munkaviszony vagy megbízási jogviszony és a nem közvetlenül sporttal összefüggésben, vagy nem közvetlenül a saját érdekeltségi körébe tartozóan, de egyértelműen a hivatásos sportoló sporttevékenysége támogatásának biztosítására kötött további szerződéses konstrukciókat a törvény normatív eszközzel korlátozná, hiszen előírja, hogy semmis az a szerződés, amellyel a sportszervezet a hivatásos sportoló részére a sporttevékenységére kötött munkaszerződésben vagy megbízási szerződésben foglaltakon túl anyagi előnyt biztosít. (Ez a rendelkezés különös tekintettel a kedvező adózási szabályok lehetőségét biztosító, 2010. évi LXXXIII. törvény Ekho. törvényt módosító rendelkezéseivel összefüggésben bír nagy jelentőséggel.)

A törvény fontos hiánypótló rendelkezése, hogy kötelezően előírja a hivatásos sportoló javára megkötendő élet- és sportbaleset-biztosítást, valamint évek óta fennálló, több esetben, a gyakorlatban is komoly problémákat okozó (és adott esetben válogatott csapatok eredményességét befolyásoló) új rendelkezésként a szövetség részére kötelezően előírja, hogy a válogatott keretben eltöltött időszak alatti biztosítási jogviszonnyal kapcsolatos részletes szabályokat a szövetség rendezze.

A hivatásos sportoló igazolására és átigazolására vonatkozó rendelkezésekben a törvény - a megbízási jogviszony alapján történő új foglalkoztatási formára figyelemmel - csupán technikai jellegű módosításokat eszközöl.

A 11. §-hoz

A törvény hiánypótló jelleggel rendelkezik a sportszakemberek sportszakmai tevékenységével kapcsolatos legfontosabb jogokról és kötelezettségekről. A sportszakemberekre vonatkozó rendelkezések a hatályos sportjoganyagban számos helyen elszórtan jelennek meg, de a sportolók sporttevékenységével kapcsolatos alapvető jogok és kötelezettségek szabályaival szemben a sportszakemberekre vonatkozó legfontosabb rendelkezések eddig törvényi szinten nem kerültek meghatározásra. A törvény alapján minderre figyelemmel rendezésre kerül a sportszervezet (szövetség) és a sportszakember közötti, a sportszakmai tevékenység kifejtését biztosító jogviszony, a sportszakember díjazásának kérdése, valamint a folyamatosan változó követelményekkel, szakmai kihívásokkal összhangban a képzésre, továbbképzésre való jogosultság. Ezeket a jogosultságokat a sportszakember és az őt foglalkoztató szervezet közötti szerződésben indokolt részletesen rendezni.

Hasonlóan a sportoló alapvető kötelezettségeinek törvényi szintű szabályozásához, a sportszakemberek esetén is a legmagasabb jogszabályi szinten jelenik meg a sportszakemberekre vonatkozó legfontosabb kötelezettségek köre.

A 12-13. §-hoz

Módosul a törvény sportfegyelmi felelősségről szóló alcíméhez tartozó rendelkezések köre. A módosítás alapvető indoka az, hogy garanciális szempontokra figyelemmel - a sportfegyelmi eljárás szabályaihoz hasonlóan - törvényi szinten kell rendelkezni a doppingellenes küzdelem legfontosabb elemeiről, így a lehetséges büntetések köréről és azok mértékéről.

A sportoló szervezetéből származó mintában a tiltó listán szereplő doppingszer vagy annak származéka, illetve markerje jelenléte esetén az UNESCO és a WADA doppingellenes egyezménye alapján a versenyzőt objektív felelősség terheli. A hazai jogba is átültetett nemzetközi doppingellenes szabályok szerint ugyanakkor mentesülhet a sportoló a felelősségre vonás alól, ha bizonyítja, hogy a hivatkozott doppingvétség elkövetésében még gondatlanság sem terheli, valamint igazolja, hogy a tiltott szer (vagy annak származéka, illetve markerje) milyen módon került a szervezetébe. Ezt a rendelkezést a hatályos, doppingellenes tevékenység szabályairól szóló kormányrendelet is tartalmazza, ugyanakkor a büntetés jellege és az objektív felelősség előírása miatt indokolt az eddig kormányrendeleti szintű rendelkezés törvényi szinten történő szabályozása.

A törvény szerint egyes, sportfegyelmi vagy doppingeljárás eredményeként kiszabható büntetések köre szigorításra kerül, amelyet részben a nemzetközi kötelezettségeink teljesítése (eltiltás akár végleges időtartamra való kiszabásának lehetősége különösen a doppingellenes szabályok külön jogszabályban foglaltak szerinti minősített megszegése, vagy többszöri, ismételt elkövetés esetén), részben a tipikusan nagyobb számban, elsősorban a sportrendezvények rendjének megszegésével összefüggésben elkövetett sportfegyelmi vétségek esetén, azok büntetési tételeinek a visszatartó erő érdekében történő emelése tesz indokolttá.

A hivatásos sportolóra, illetve a sportszakemberre fegyelmi büntetésként kiszabott pénzbüntetés mértékének a hivatásos sportoló sporttevékenységből, illetve a sportszakember szakmai tevékenységből származó éves nettó átlagjövedelméhez történő viszonyítása a rendelkezés pontosítását, és ez által a jogbiztonságot, az egyértelmű jogértelmezést és jogalkalmazást szolgálja.

A 14-16. §-hoz

A 2010. évi LXXXIII. törvény már lehetővé tette a sportiskolák közvetlen szakszövetségi tagságát, ennek szakmai feladatkörökkel való kitöltését biztosítja a törvény.

A sportszervezeti státusz biztosítását a sportiskolák mellett a törvény az utánpótlás-nevelés fejlesztését végző alapítvány számára is lehetővé teszi. Az utánpótlás-nevelés fejlesztését végző alapítvány részére a sportszervezeti jogállás biztosítása a szövetségek utánpótlás-nevelési fejlesztési programjai (mint stratégiai célkitűzések) és az ún. duális sportolói karrier program intézményesített bevezetésének lehetőségét teremti meg.

Az elmúlt időszak gyakorlati tapasztalatai alapján, a törvény szerint biztosítottá válik a szakszövetségi taggá válás szervezeti feltétele az utánpótlás-neveléssel foglalkozó alapítványok részére az élősport: a felkészítés és a versenyrendszerben való részvétel jobb, és közvetlenebb egymásra épülésének szervezeti összefüggései szempontjából. Az utánpótlás-neveléssel foglalkozó alapítványok részére közvetlenül a szakszövetségek tagszervezeteivé válás lehetőségének biztosítása megszünteti azt az adminisztratív korlátok keltette negatív tendenciát, amely az elmúlt időszakban az alapítványok keretei közötti felkészülést a versenyeztetéstől szervezetileg elválasztotta.

Hasonló indokok alapján - a már hivatkozott sportolói duális karrier előtérbe helyezése miatt is - a sportiskolák státuszának felülvizsgálatát és a jelenlegi definíció lényegi egyszerűsítését, valamint a sportiskolai feladatok egyértelmű meghatározását is kezeli a törvényben szereplő jogszabálymódosítás.

A sportegyesületre vonatkozó rendelkezések a hatályos törvényben foglaltakhoz képest érdemben nem változnak. Fontos új rendelkezése a törvénynek az, hogy bevezeti a kiemelt sportegyesületi státusz fogalmát. A kiemelt egyesületi státusz részletes tartalmi és formai feltételeit az éves állami sportcélú támogatási rendeletek határozzák meg. A kiemelt sportegyesületi státuszban álló egyesülettel négyéves, olimpiai ciklusra szóló megállapodás köthető.

A sportegyesületek jogi személyiséggel rendelkező szervezeti egységeinek a bírósági nyilvántartásban szereplő adatköre pontosításának célja a jogalkalmazás segítése, könnyítése, összhangban a társadalmi szervezetek nyilvántartásának ügyviteli szabályaira vonatkozó jogszabályi rendelkezésekkel.

Az állami támogatással való felelős gazdálkodást szolgálja az az új rendelkezés, amely értelmében a sportegyesületnek a bírósági nyilvántartásból való törlésére akkor kerülhet sor, ha a sportegyesület a minisztérium által nyújtott sportcélú állami támogatás felhasználásával a sportról szóló törvény, valamint az államháztartás működésére vonatkozó jogszabályokban foglaltaknak megfelelően elszámolt, vagy a MOB igazolja, hogy a sportegyesület állami sportcélú támogatásban nem részesült. A felszámolt sportegyesület maradék vagyona állami tulajdonba kerül és az utánpótlás-nevelés támogatására kell fordítani.

A 17. §-hoz

Az állami sportcélú támogatások felhasználásának szabályszerűségét segíti, illetve a sport területén működő társadalmi szervezetek felelős gazdálkodását követeli meg, hogy a sportegyesületek mellett a módosítás eredményeként a sportszövetségekkel szemben is lefolytatható csőd-, illetve felszámolási eljárás, továbbá, hogy a megszűnésük előtt az állami sportcélú támogatások rendeltetésszerű felhasználásáról el kell számolniuk. A módosítással a sportegyesületek mellett az egyes sportszövetségek vonatkozásában is biztosítottá válik a hitelezők jogvédelme, hiszen kellő jogalap áll rendelkezésükre ahhoz, hogy követeléseiket a nem felelős gazdálkodást folytató sportszövetségekkel szemben is érvényesítsék. A sportszövetségek ma már nem csupán a szűken vett sporttevékenységet szervező, valamint egészségmegőrző feladatokat látnak el, hanem sok esetben komoly gazdasági tevékenységet is végeznek, amelynek során napi működésükkel is összefüggő üzleti szerződéseket is kötnek, továbbá szakmai programjaikhoz, működésükhöz sok esetben állami sportcélú támogatásban is részesülnek. Az ilyen szerződések teljesítéséhez a hitelezőknek gazdasági érdeke is fűződik. A módosítás a sportszövetségek megfontolt gazdálkodását hivatott erősíteni, hiszen a szerződések teljesítési garanciáját jelenti a csőd-, illetve felszámolási eljárás megindításának lehetősége. Az 1991. évi XLIX. törvény (a továbbiakban: Cstv.) hatálya a sportegyesületek és a sportvállalkozások mellett a jövőben kiterjed a sportszövetségekre is, amelybe beletartoznak az országos sportági szakszövetségek, valamint az országos sportági szövetségek is.

A törvény az egyértelmű jogalkalmazás érdekében az egyes szervezeteknél (így a sportszövetségek esetében is) külön is feltűnteti, hogy azok adatokat szolgáltatnak a nemzeti sportinformációs rendszer részére.

A törvény szerint az olimpiai, paralimpiai játékok tekintetében a MOB (illetve a gyakorlatban nyilvánvalóan annak feladatkör szerint érintett szakmai tagozata) a szakszövetségeket megillető jogokat gyakorolja és kötelezettségeket teljesíti. A hiánypótló rendelkezés biztosítja, hogy a nemzeti válogatottak (keretek) tagjai esetén a MOB fegyelmi jogkört gyakoroljon, az olimpia/paralimpia kapcsán a törvény közvetlenül is biztosítja meghatározott vagyoni értékű jogok gyakorlását, illetve a sportolók irányában kötelezettségek teljesítését (pl. biztosítás megkötésének egyértelmű előírása).

A 18-19. §-hoz

A törvény alapján a jövőre nézve biztosítottá válik, hogy a sportegyesületek és a sportvállalkozások mellett a sportiskolák és az utánpótlás-neveléssel foglalkozó alapítványok is közvetlenül (rendes) tagjai lehessenek az országos sportági szakszövetségeknek. A szövetségi taggá válás feltétele, hogy a sportszervezet vállalja, hogy a szakszövetség versenyrendszerében részt vesz.

A törvény a szakszövetséget megillető egyes különleges jogok gyakorlásával, illetve a közhasznú jogállással kapcsolatban technikai jellegű módosítást tartalmaz.

A 20-22. §-hoz

A törvény a szövetségi (érdek)képviseleti feladatok ellátásának szabályai kapcsán kizárólag technikai jellegű módosítást tartalmaz.

A sportrendezvények biztonságos lebonyolítása érdekében szükséges, hogy a törvény kifejezetten szövetségi alapfeladatként határozza meg az érintett felekkel való szakszövetségi kapcsolat tartását, ami elsősorban a szövetségi szintű ellenőrzés gyakorlásában nyilvánul meg a sportrendezvények biztonságos megtartása kapcsán.

A Sportstratégia célul tűzte ki a sportági integrációt, azaz a sportág épek és fogyatékos személyek részére történő, egy szervezeten belüli működtetését, valamint a szövetségi szolgáltató feladatok előtérbe helyezésével a szabadidősportos kínálati elemek előtérbe helyezését. Mindez javítja az esélyegyenlőséget és a fogyatékosok sportja (anyagi és fizikai) feltételeinek javulását is eredményezheti, továbbá élénkíti a sport iránti civil érdeklődést, a sportpiac keresleti oldalának élénkülését. Az integrált sportszövetségi jelleget az állami sportcélú támogatások elosztásánál a törvény szerint figyelembe kell venni.

A törvény a szövetségi szintű gazdálkodás elősegítése érdekében egyértelműen rendezi azt a helyzetet, hogy a versenyrendszer (bajnokság) kiírásával, szervezésével, lebonyolításával, valamint a versenyrendszerben (bajnokságban) szervezett sportági sportrendezvényekkel kapcsolatos vagyoni értékű jogok hasznosítása közvetlenül a bajnokságot kiíró szövetséget illeti meg. Az így befolyó bevételt a szakszövetség - garanciális rendelkezésként - a sportági stratégiai fejlesztési koncepciójában meghatározottak szerint köteles felhasználni.

A 2004. évi I. törvény (a továbbiakban: Stv.) meghatározza azokat a legfontosabb, alapvető szabályzatokat, amelyek megalkotása a szakszövetségek számára kötelező. A törvény ezek mellett új szabályzatok megalkotását, valamint a meglévők kiegészítését írja elő. A versenyszabályzatnak a törvény alapján ki kell egészülnie a sportolók, - ezen belül kiemelten a kiskorú versenyzők - sporttevékenységére és érdekvédelmére vonatkozó szakmai és etikai előírásokkal. Mindez azt a célt szolgálja, hogy a versenyrendszerekben részt vevő sportolók (ezen belül is a nagy számban részt vevő kiskorú személyek) fokozottabb érdekvédelme szabályzati formában, kötelező jelleggel valósuljon meg, és megsértése jogi, valamint sportfegyelmi következményeket vonhasson maga után. A doppingellenes szabályzat a szövetség által kötelezően ellátandó doppingellenes feladatok egyértelmű meghatározását szolgálja. A gazdálkodási, pénzügyi szabályzat - amely tartalmazza az állami sportcélú támogatásoknak a sportról szóló törvény, valamint az államháztartás működésére vonatkozó jogszabályoknak megfelelő felhasználására vonatkozó előírásokat is - a szakszövetségek felelős gazdálkodását hivatott szolgálni, különös tekintettel az állami sportcélú támogatásokkal való megfontolt, jogszerű gazdálkodásra. A sportszakemberek képesítési követelményeit és feladatait tartalmazó szabályzat a sportágban tevékenykedő sportszakemberek szakmai felkészültségére, képzettségére tartalmaz kötelező előírásokat, amely a sportág fejlődése, valamint a sportolók védelme érdekében különösen indokolt.

A törvény a fentiek mellett a jogalkalmazás során felmerült jelzések alapján technikai jellegű pontosítást tartalmaz a szakszövetség közgyűlésének összetétele és az elnökség, valamint az ellenőrző testület tagsága tekintetében.

A 23-26. §-hoz

A törvény a szövetségi autonómia, és a civil, önkormányzati elven alapuló működés előtérbe helyezésének céljából a jövőre nézve a szövetségek belső döntéshozatali rendjébe utalja a hivatásos, vegyes, amatőr versenyrendszerek létrehozatalának és működtetésének szabályozását. Ezzel együtt jár az is, hogy a szövetség kompetenciájába tartozó kérdéssé válik a hivatásos, amatőr tagozatok alapításának, működtetésének kérdése.

A törvény továbbá szövegpontosítást tartalmaz és a szövegen belüli koherenciát biztosítja.

A 27. §-hoz

A törvény szerint a sportiskola és az utánpótlás-nevelés fejlesztését végző alapítvány sportszervezeti jogállással részt vehet a versenyrendszerekben, ez indokolja, hogy a sportági szövetségnek is tagjai lehessenek, részt vehessenek a sportág működtetésében, a sportági szövetség döntéshozatalában. A sportiskolák és az utánpótlás-nevelés fejlesztését végző alapítványok sportági szövetségi tagságával javulhat az utánpótlás-neveléssel összefüggő feladatok ellátása.

A törvény rendelkezik továbbá arról, hogy a megszűnő országos sportági szövetség vagyona is garantáltan sportcélokat szolgálhasson.

A 28. §-hoz

Meghatározza a szabadidősport szövetségek működési területét.

A fogyatékosok országos sportszövetségeit a korábbi szabályozással szemben nem csupán a szakszövetségek jogosítványai illetik meg, hanem egyúttal terhelik a szakszövetségekre a sportról szóló törvényben és más jogszabályokban meghatározott kötelezettségek is. A törvény alapján a fogyatékosok országos sportszövetségei egyéb kötelezettségek mellett kötelesek megalkotni mindazon szabályzatokat is, amelyeket a sportról szóló törvény a szakszövetségekre előír.

A 29. §-hoz

A törvény - a fogyatékos, valamint a szabadidősport-szövetségekhez, továbbá a sportági szövetségekhez hasonlóan - a diák- és főiskolai-egyetemi sport sportszövetségei tekintetében is pontosan meghatározza az országos jelleget.

A 30-32. §-hoz

A törvény a civil, önkormányzati elven alapuló szakmai működés, szövetségi autonómia erősítése érdekében a törvényi szint helyett a szövetségek hatáskörébe delegálja a különböző típusú versenyrendszerek feltételeinek meghatározását.

A törvény a versenyrendszerben való részvétel tilalmát a sportvállalkozások és sportegyesületek mellett kiterjeszti azon sportszövetségekre is (jellemzően a fogyatékosok versenysportja területén érvényesül, hogy a versenyrendszerben szövetség is részt vesz), amelyekkel szemben a bíróság elrendelte a sportszervezet felszámolását, továbbá amely sportszervezet végelszámolás vagy kényszervégelszámolás alatt áll. Nem vehet részt továbbá a versenyrendszerben az a sportegyesület, sportszövetség, amely elhatározta feloszlását, vagy amellyel szemben az ügyészség a sportegyesület, sportszövetség feloszlatására irányuló keresetet nyújtott be a bírósághoz. Ezen szervezetek működése bizonytalan, így a versenyrendszerben való részvételhez szükséges feltételeik sem biztosítottak megfelelően.

A törvény, módosítással érintett további hivatkozott rendelkezései a normaszövegen belüli koherencia fenntartását biztosítják.

A 33-34. §-hoz

A törvény a sportról szóló törvényben eddig is meghatározott vagyoni értékű jogok közé sorolja a sportversenyek televíziós, rádiós, valamint egyéb elektronikus-digitális technikákkal (pl. internet) történő rögzítésének és ezek kereskedelmi célú hasznosításának engedélyezését is, így azok elvonásáért az Stv. 36. § (4) bekezdésében megjelölt jogosultak részére a sportszövetségnek előre meghatározott és a közvetítési jog piaci értékével arányos ellenértéket kell fizetnie. Jelen rendelkezés az egyes sportszervezetek vagyoni értékű jogainak körét bővíti ki. A törvény nem terjed ki a sportversenyek nézőinek a sportversenyeken készített fényképeire, valamint más, elektronikus-digitális felvételekre, amennyiben azok nem kereskedelmi hasznosítás céljából készültek, hanem csupán emlékül szolgálnak készítőik számára.

A törvény továbbá rendezi az elmúlt években felmerült, de törvényi szinten nem rendezett helyzetet, hogy a versenyrendszer, bajnokság kiírása, szervezése, lebonyolítása tekintetében felmerülő vagyoni jogok kit, mely szervezet illetnek meg. Tekintettel arra, hogy a bajnokság kiírása és az azzal kapcsolatos sportszakmai és adminisztratív feladatok, valamint a lebonyolítás a szövetségek feladata, ezért a törvény a bajnokság egészével kapcsolatos vagyoni értékű jogokat (valamint azok hasznosításának lehetőségét) a szövetségekhez telepíti.

A módosítás eredményeként a jövőben a vagyoni értékű jogok elvonásáért a 36. § (4) bekezdésében megjelölt jogosultak részére - azok gazdálkodásának segítése, az egyértelmű jogalkalmazás és az esetleges jogviták megelőzése érdekében - a sportszövetségnek minden esetben előre meghatározott, és a közvetítési jog piaci értékével arányos ellenértéket kell fizetnie. Az ellenérték meghatározását a szövetség a vonatkozó szabályzatában arra figyelemmel köteles meghatározni, hogy figyelembe kell vennie a sportág stratégiai fejlesztési koncepciójában foglaltakat. Ez lehetőséget biztosít a szövetségek részére a vagyoni értékű jog értékesítéséből befolyó ellenérték belső szövetségi szakmai prioritások és kiemelt fejlesztési területek támogatására figyelemmel történő forrás újraelosztásra.

A törvény továbbá garanciális jelleggel egyértelműen meghatározza a vagyoni értékű jogok hasznosításából származó ellenérték meghatározott része elvonásának nagyságrendjét, valamint annak törvényben rögzített felső határát.

A 35. §-hoz

A módosítás egyszerűsíti a sport civil irányítási rendszerét. A törvény, összhangban a Sportstratégiában foglaltakkal, a sport-köztestületek számának csökkentése mellett a nem-kormányzati sportigazgatási, -irányítási szint szakmai feladatainak világosabb, áttekinthetőbb és strukturáltabb, valamint hatékonyabb finanszírozásának biztosítását célozza.

A törvény a szétaprózódott - európai civil sportirányítási modellek vizsgálata alapján is egyedülállóan túlbürokratizált - 5 sportköztestületi irányítási modell, jelentős egyszerűsítését javasolja úgy, hogy a szervezeti átalakítás ne járjon a szakmai munka sérelmével, sőt, a civil sportigazgatási szinten ellátott feladatok száma növekedjen az állami oldal által közvetlenül ellátott sportfeladatok jelenlegi számához képest. Az ernyőszervezeti rendszer egyszerűsítése a MOB szervezetének átalakításával egyidejűleg a további négy sportköztestület köztestületi jogállásának megszüntetésével, és az általuk ellátott feladatok MOB-on belül külön szervezeti egységekhez (szakmai tagozatokhoz) történő telepítésével válna biztosítottá.

A törvény részletesen meghatározza az átalakítást követően a MOB egyes nagy szakmai területekre vonatkozó feladatcsoportjait, a feladatcsoportokon belül a konkrét feladatok kibontásával.

Továbbá a törvénymódosítás garanciális szempontból rendelkezik a MOB napi operatív működésének legfontosabb szakmai szabályairól, a MOB új szervezeti rendszeréről (külön kiemelve a MOB-on belül a sport egyes nagy területei köré szerveződő szakmai tagozatok feladatait és működésének garanciáit), legfelsőbb szervének és ügyintéző-képviselő szervének szabályairól, valamint a felelős gazdálkodás garanciális szabályainak biztosítása érdekében új rendelkezésekként a MOB felügyelő bizottságáról és a MOB által alkalmazandó könyvvizsgáló gazdálkodást ellenőrző feladatairól, továbbá a MOB törvényességi ellenőrzésének szabályairól.

A 36. §-hoz

A törvény hiánypótló jelleggel, összhangban a nemzetközi tapasztalatokkal, kiterjeszti a Sport Állandó Választottbíróság hatáskörét a MOB-ra is. Erre figyelemmel a módosítást követően a Sport Állandó Választottbíróság eljárhat a MOB, illetve a tagjaik közötti sporttal kapcsolatos jogvitákban is.

A 37-39. §-hoz

A törvény az állami és a nem állami szintű feladatok áttekintését követően - a fentebb már ismertetett civil szervezeti oldalon történő változásokra is figyelemmel - módosítja, illetve néhány esetben újrafogalmazza az állami, kormányzati, miniszteriális szinten megjelenő és a továbbiakban is az állami oldal sportfeladataiként ellátandó elemek rendszerét. A törvény kiemelt hangsúlyt helyez a sport állami támogatására vonatkozó feladatkör általános leírása kapcsán is a programfinanszírozás, a sportági stratégiai fejlesztési koncepciókból összeálló civil szervezeti fejlesztési piramis koherens rendszerének fontosságára.

A törvény kiterjeszti az állam részére a sport társadalmilag hasznos céljainak megvalósítása érdekében meghatározott feladatokat - az Stv.-ben eddig is szabályozott feladatok mellett - a paralimpiai mozgalom támogatására, valamint a Magyar Köztársaság sportolóinak a paralimpiákon való részvételére jelen célok társadalmi jelentőségére tekintettel. Az állami feladatok között megjelenik, hogy a létesítményfejlesztési politika tervezése és végrehajtása során tekintettel kell lenni a sportvilágesemények (olimpia, paralimpia, világbajnokság, Európa-bajnokság) és kiemelt sportdiplomáciai események (nemzetközi sportszövetségi, sporttudományi kongresszusok) megrendezésére is alkalmas sportinfrastruktúra kialakításának lehetőségére.

Pontosításra kerül továbbá azon területek nevesítése, amelyek fejlődésének segítése is állami feladat a sportpolitikáért felelős miniszter felelősségi körébe tartozóan. Ebben a körben ugyanakkor új, vagy eddig konkrétan nem nevesített feladatok is megjelennek. Ilyen feladat a köztestületi, civil sportigazgatási szintre átadott állami sportcélú támogatás felhasználásának ellenőrzése. A folyamatba épített ellenőrzés során az állami sportirányítási szerv jogosult arra, hogy az éves támogatási rendeletben, valamint az az alapján készülő szerződés(ek)ben meghatározottak szerint a felhasználást folyamatosan nyomon kövesse, meghatározott időszakonként (negyedévente) a szakmai előrehaladásról a nem-kormányzati szint részéről tájékoztatásul benyújtott jelentést szakmailag értékelje.

A 40. §-hoz

A törvény az egyértelmű jogalkalmazás érdekében az egyes szervezeteknél (így a helyi önkormányzatok esetében is) külön is feltünteti, hogy azok adatokat szolgáltatnak a nemzeti sportinformációs rendszer részére.

A 41. §-hoz

A törvény a sport állami támogatására, valamint az államháztartás működésére vonatkozó jogszabályok rendelkezéseire figyelemmel tételesen felsorolja az állami sportcélú támogatásban részesíthető szervezetek körét, valamint a támogatás nyújtásának, rendelkezésre bocsátásának különböző formáit.

A törvény szerint a jövőben a működési jellegű támogatások biztosítására a MOB javaslatára az állami sportcélú támogatásokról szóló miniszteri rendeletben meghatározott pontérték-táblázat alapján megállapításra kerülő alaptámogatás szolgál. Ezen felül az állami sportcélú támogatás - a programfinanszírozás elvének figyelembe vételével - támogatási kérelem alapján vehető igénybe, amelyben ismertetni kell a finanszírozási kérelemmel érintett feladatok részletes szakmai tervét, a megvalósítás programját, költségtervének részletes bemutatását. Az állam ezen finanszírozási formák mellett a jövőben a törvényben meghatározottak szerint előnyben részesíti a pályázati alapon történő finanszírozást.

Az állami sportcélú támogatásra vonatkozó szakmai javaslatot a MOB küldi meg a sportért felelős minisztérium részére. A köztestületi szintű szakmai javaslat összeállítására a sportszövetségek által a sportfejlesztési programok alapján elkészített és az egyes szakmai tagozat által koordinált, összesített fejlesztési tervek alapján kerül sor. Az éves költségvetési törvényben az egyes szakmai tagozatok működésének és szakmai feladatainak ellátására figyelemmel megjelenő struktúra szerinti sportcélú állami támogatás felhasználásának és elosztásának döntési kompetenciája a MOB-ot illeti az alapszabályában részletesen - a törvény támogatások elosztására és felhasználására vonatkozó rendelkezéseire figyelemmel - meghatározott rendelkezések alapján.

A 42-43. §-hoz

Az állami sportcélú támogatások pénzügyi rendszerének, valamint az állami támogatásokhoz való hozzáférés, valamint a felhasználás feltételrendszerének szigorítását szolgálják a törvény azon rendelkezései, amelyek alapján a sportegyesület mellett, olyan sportszövetség sem kaphat állami támogatást, amelynek működését a bíróság felfüggesztette, valamint amelynek megszüntetésére a Civil tv. szerint eljárás van folyamatban, valamint amellyel szemben a Cstv. szerint a bíróság elrendelte a csődeljárást, vagy a sportegyesület, sportszövetség felszámolását.

Az állam csak olyan szervezetet támogathat, amely működése során teljesíti feladatait. Nem részesíthető ennek megfelelően támogatásban az a sportszervezet, sportszövetség, sportköztestület, sportközalapítvány, amely nem tesz eleget a nemzeti sportinformációs rendszer részére való adatszolgáltatási kötelezettségének, valamint az a sportszervezet, sportszövetség, sportköztestület, amely nem teljesíti a külön jogszabály szerinti doppingellenes feladatait.

A központi költségvetésből a sportszövetségek támogatására fordítandó összegek hatékony, és célszerű felhasználása érdekében a törvény tartalmazza a szövetségi feladatellátással párhuzamosan történő állami finanszírozás feltételeinek megteremtését. Ennek érdekében a szakszövetségek, országos sportági szövetségek előre jelzik következő évi feladataikat, programjaikat, az ahhoz rendelkezésre álló és szükséges költségvetési forrásokat. A törvény ezzel biztosítja az állami támogatások tervezhetőbb elosztását.

A törvény a sportösztöndíj-rendszerre vonatkozó módosítással a sportköztestületi rendszer átalakítására figyelemmel, a szükséges technikai jellegű változtatásokat vezeti át a törvényen a normaszöveg koherenciájának biztosítása érdekében.

A 44-46. §-hoz

A törvény alapján az érmes kérelmező a 35. életév betöltését követő hónaptól válik olimpiai járadékra jogosulttá. A módosításnak köszönhetően megszűnik az a méltánytalan helyzet, mely alapján a születési időponttól függően a kérelmező akár több havi járadéktól is eleshet.

A törvény egyes, korábban rendeleti szinten szabályozott feltételek törvényi szintre emelésével, valamint további követelmények meghatározásával pontosítja az özvegyi és edzői járadékra jogosultság feltételrendszerét. Ennek keretében a törvény előírja, hogy csak a megfelelő képesítéssel rendelkező, és az elismert eredmény megszerzésében ténylegesen közreműködő személy részesülhessen edzői járadékban. A törvény az edzői járadék tekintetében kimondja, hogy edzői járadék nevelőedző részére is megállapítható, továbbá azt, hogy a más sportágak szabályainak megfelelő sporttevékenységekből álló sportág (pl. öttusa), illetve egy sportág több versenyszámból álló összetett, önálló versenyszám a (pl. tízpróba) esetén az edzői járadék több edző részére, megosztva is nyújtható.

A törvény a társadalombiztosítás keretében nyújtott özvegyi nyugdíjra vonatkozó rendelkezések figyelembevételével módosítja az özvegyi járadékra jogosultág feltételeit, így a törvény alapján a járadékra jogosultság az özvegy részére abban az esetben állapítható meg, ha az érmessel annak házastársaként a halála időpontjában és az azt megelőző tíz évben megszakítás nélkül közös háztartásban élt.

Az özvegy és az edző járadékra való jogosultságának feltételei közül - az Európai Unió alapelveire is figyelemmel - elhagyásra kerül a magyarországi állandó lakóhely meglétének követelménye.

Az olimpiai járadékra érdemtelenség bevezetése óta eltelt időszak gyakorlati tapasztalatai alapján, a törvény szűkíti az olimpiai járadékra érdemtelenség megállapíthatóságának eseteit. A törvény alapján az olimpiai járadék érdemtelenség okán való megvonására kizárólag szándékos bűncselekmény elkövetése esetén, a büntetett előélethez fűződő joghátrányok alóli mentesülés beálltáig van lehetőség.

Figyelemmel arra, hogy a fogyatékos versenyzők részére rendezett sakk világesemények megítélése és elnevezése számos esetben eltérő, illetve nem egyértelmű, egyéb objektív feltételek, szempontok meghatározása indokolt.

A törvény egyértelműsíti, hogy járadékra való jogosultságot kizárólag a legalább 8 fő vagy csapat részvételével megrendezett olimpiai, paralimpiai, siketlimpiai vagy sakkolimpiai versenyszámban szerzett érmes helyezés keletkeztet.

A 47. §-hoz

A törvény a nemzeti sportinformációs rendszerben kezelt, sportszakmai szempontból kiemelt jelentőségű adatok lehetőség szerinti teljes körének rendelkezésre állása érdekében az egyes szervezeteknél (így a sportlétesítmények tulajdonosai, üzemeltetői, használói esetében is) külön is feltünteti, hogy azok adatokat szolgáltatnak az állami sportinformációs rendszer részére.

A 48. §-hoz

A törvény sportlétesítményekre vonatkozó módosításai technikai jellegű változtatásokat vezetnek át a törvényen a normaszöveg koherenciájának biztosítása érdekében.

A 49-50. §-hoz

Magyarország nemzeti ünnepeinek méltó megünneplése érdekében szükséges módosítás.

Magyarországon az elmúlt években megszaporodott az olyan sportrendezvények száma, amelynek résztvevői a versenyzés során fokozott veszéllyel járó tevékenységet folytatnak. Ezeken az alapvetően a technikai sportok körébe tartozó sportrendezvényeken gyakran a legalapvetőbb biztonsági feltételek sem voltak adottak, és számos tragédia is történt. Az állam alapjogvédelmi (különösen pedig élet- és testi épség védelmére vonatkozó) kötelezettségének teljesítése megkívánja a biztonsági előírások kialakítását és biztosítását, amelynek leghatékonyabb módja a sportági szövetség előzetes hozzájárulásának előírása.

A sportrendezvény szervezőjének jogait garantálja, hogy a módosítás pontosan meghatározza a sportági szövetség által mérlegelendő szempontokat.

Az 51. §-hoz

A sportrendezvények családi programokká válása érdekében szükséges a módosítás.

Az 52. §-hoz

Az értelmező rendelkezések hiánypótló, vagy egyes esetekben a törvénymódosításban megjelenő tartalmi módosítások jogalkalmazást segítő szabályozását tartalmazzák.

Kiemelendő a sportiskola két fő típusa: az egyesületi és a közoktatási típusú sportiskola meghatározása, ami a sportszervezetekkel azonos jogállás, a szakszövetségi tagság, a sportolói duális karrier (életút program) és az akadémiai programok gyakorlati megvalósítása miatt alapvető jelentőségű, valamint ugyanezen okokból az utánpótlás-nevelés fejlesztését végző alapítvány definíciója.

A törvény hiánypótló rendelkezése, hogy értelmező rendelkezést fogalmaz meg a sportrendezvényre vonatkozóan.

A törvény a sportszakemberre vonatkozó értelmező rendelkezést pontosítja, mivel a foglalkozások egységes osztályozási rendszeréről (FEOR) szóló 9029/1993. (SK 1994. 1.) KSH közlemény nem szakképesítéseket tartalmaz, hanem egyes foglalkozásokat nevesít. A törvény továbbá kiterjeszti a sportszakember fogalmát a sportszervezet, és a sportszövetség ügyintéző és képviseleti szervének vezetőjére is.

Az 53. §-hoz

A kiskorú sportolók védelme érdekében a törvény kötelező sportbiztosítás bevezetését irányozza elő. A részletes szabályok meghatározására kormányrendeleti szintű jogszabály megalkotására való felhatalmazás kerül előírásra.

A törvény értelmében nem részesülhet állami támogatásban az a sportszövetség, amely nem rendelkezik sportágára vonatkozóan stratégiai fejlesztési koncepcióval. Ezen rendelkezés következetes alkalmazásához szükséges azonban, hogy a fejlesztési koncepciókkal kapcsolatban egységes, normatív módon megállapított követelményrendszer érvényesüljön.

A miniszter felhatalmazást kap, hogy a versenyengedély kiadásának feltételeit miniszteri rendeletben határozza meg.

Az 54. §-hoz

A sportról szóló törvény összhangba kerül a belső piaci szolgáltatásokról szóló 2006/123/EK irányelvvel, ezért a törvény jogharmonizációs záradékkal történő kiegészítése szükséges.

Az 55-56. §-hoz

Szövegpontosító, technikai jellegű módosító rendelkezéseket tartalmaz a jogszabály koherenciájának biztosítása érdekében. továbbá a törvénymódosítással érintett rendelkezések koherenciája érdekében hatályon kívül helyező és deregulációs rendelkezéseket tartalmaz.

-----STARTING---POINT---VEGE---

Az 57-58. §-hoz

Hatályba léptető és átmeneti rendelkezéseket tartalmaz, amelyek biztosítják, hogy a módosítással érintett szervezetek a törvényben foglalt feladataikat teljesíthessék.

A törvény szabályozza a sport köztestületi rendszere átalakulásának folyamatát.