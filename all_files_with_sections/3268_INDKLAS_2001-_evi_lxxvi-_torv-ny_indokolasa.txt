2001. évi LXXVI. törvény indokolása

a Nemzetközi Atomenergia Ügynökség keretében a kiégett fűtőelemek kezelésének biztonságáról és a radioaktív hulladékok kezelésének biztonságáról létrehozott közös egyezmény kihirdetéséről

Indokolás

A Nemzetközi Atomenergia Ügynökség keretében a kiégett fűtőelemek és radioaktív hulladékok kezelésének biztonságáról létrehozott egyezmény az atomenergia alkalmazásának újabb területén fogalmazza meg a nemzetközi elvárásokat és teljesítésük ellenőrzésének módját. A biztonsági követelmények között szerepelnek olyan általános elvek, mint az egyének, a társadalom és a környezet hatásos védelmének kötelezettsége, a jövőbeni generációk szükségtelen terhelésének elkerülése és a radioaktív hulladékok keletkezésének a gyakorlatban lehetséges legkisebb mértékre való korlátozása.

Az egyezmény részesei a kötelezettségek teljesítéséről, a kiégett fűtőelemek, illetve radioaktív hulladékok kezelésével kapcsolatban érvényesített elveikről és gyakorlatukról, valamint a kiégett fűtőelemek és radioaktív hulladékok készletéről jelentést készítenek, amelyet a szerződő felek a legalább három évenként összehívandó felülvizsgálati értekezleteken értékelnek.

Az egyezmény arra is kötelezi a szerződő feleket, hogy felülvizsgálják a már meglévő, kiégett fűtőelemeket, illetve radioaktív hulladékokat kezelő létesítményeik biztonságát, beleértve a múltbéli gyakorlatból származó radioaktív hulladékokat tartalmazó telephelyeket, és szükség esetén megfelelő intézkedéseket tegyenek a biztonság javítása érdekében, teljes körűen mérlegelve a fennálló helyzet, illetve a beavatkozás hatásait.

Az atomenergiáról szóló 1996. évi CXVI. törvény már figyelembe vette a radioaktív hulladékok kezelésével kapcsolatos nemzetközileg elfogadott alapelveket, és nemzeti projekt megvalósítása van folyamatban az atomerőművi kis- és közepes aktivitású radioaktív hulladékok elhelyezésére. E tevékenységek lakossági elfogadását nagymértékben támogatni fogja az egyezmény keretében megvalósuló nemzetközi ellenőrzés, amely igazolja, hogy hazai szabályozásunk és gyakorlatunk kielégíti az egyezményben foglalt követelményeket.

Az egyezményben foglalt kötelezettségek teljesítése nem ütközik akadályba, és nem jár elfogadhatatlan pénzügyi teherrel, ugyanakkor növeli a biztonságot, és társadalmi elvárásokat elégít ki. A hatálybalépés után szükséges intézkedések megtételére, illetve azok koordinálására az Országos Atomenergia Hivatal felkészült. Az egyezményből eredő kötelezettségeink végrehajtásával egyidejűleg a radioaktív hulladékok országhatárokon való átszállítására vonatkozóan az Európai Unió 92/3/Euratom tanácsi direktívájával való jogharmonizációs kötelezettségünknek is eleget teszünk.

Az Országos Atomenergia Bizottság elnöke a 2264/1997. (IX. 5.) Korm. határozatban kapott felhatalmazás alapján az egyezményt 1997. szeptember 29-én aláírta.

Az Országgyűlés a 21/1998. (III. 6.) OGY határozattal megerősítette az egyezményt, a ratifikálási okmány letétbe helyezése a letéteményesnél 1998. június 2-án megtörtént. Az egyezmény hatályba lépéséhez szükséges további 24 ország is megerősítette az egyezményt és az 2001. június 18-án hatályba lépett.