1997. évi XXVII. törvény indokolása

a csődeljárásról, a felszámolási eljárásról és a végelszámolásról szóló 1991. évi IL. törvény módosításáról

-----STARTING---POINT---ALTALANOS--- 

A csődeljárásról, felszámolási eljárásról és végelszámolásról szóló 1991. évi IL. törvény (továbbiakban: Cstv.) 1992. január 1-én lépett hatályba.

Az Országgyűlés a törvény működésének másféléves tapasztalatát összegezve az 1993. évi LXXXI. törvénnyel - 1993. szeptember 2-i hatállyal - átfogóan módosította a Cstv-t. Ez a módosítás számos olyan hibát kiküszöbölt a törvényből, amelyek lassították, illetve megnehezítették az eljárások lefolytatását:

Teljes mértékben újraszabályozta a csődeljárást, ennek keretében megszüntette a kötelező öncsődöt, illetve a hitelezők hozzájárulásától tette függővé a moratórium megadását az adósnak. Az elidegenítési és terhelési tilalomnak a felszámolás kezdő időpontjában, a zálogjognak pedig a vagyontárgy értékesítéskor történő megszüntetésével pedig egyértelműen felgyorsította a felszámolási eljárások lefolytatását, hiszen a felszámoló gyakorlatilag tehermentes vagyontárgyakat tudott értékesíteni.

A módosítás óta eltelt három év azonban nyilvánvalóvá tette, hogy számos olyan probléma maradt megoldatlanul a törvényben, amelyek komolyan hátráltatják azoknak a céloknak az elérését, amelyek a törvény célkitűzései között szerepeltek.

Figyelembe véve az 1993. óta eltelt időszak tapasztalatait, a Kormány úgy határozott, hogy javaslatot terjeszt az Országgyűlés elé a Cstv. módosítására.

Nyilvánvaló, hogy egy olyan jelentőségű gazdasági törvény, mint a Cstv. gyakori módosítása sértheti a piacgazdaság szereplőinek az alapvető gazdasági szabályozók stabilitásához fűződő érdekeit, ezért csak azokon a pontokon kerül sor módosításra, amelyek esetében ezt a törvény gyakorlati alkalmazása során szerzett tapasztalatok feltétlenül indokolják.

A módosítás elsősorban a felszámolásra vonatkozó szabályokat érinti, egyrészt, mivel ezek súlya a törvény által szabályozott három eljárás közül a legnagyobb, másrészt, mivel itt jelentkeznek leginkább a gyakorlati alkalmazást nehezítő anomáliák. A módosítások egy része koncepcionális jellegű, ez azonban nem jelenti azt, hogy változtatni kívánnánk a törvény eredetileg kitűzött céljain, ellenkezőleg, éppen az a szándékunk, hogy a szabályok változtatásával elősegítsük ezeknek a céloknak az elérését.

A módosítás másik része azokat a kisebb kodifikációs hibákat, jogértelmezési nehézségeket okozó bizonytalanságokat igyekszik kiküszöbölni, amelyek a gyakorlatban felvetődtek.

-----STARTING---POINT---RESZLETES---

Az 1. §-hoz

A törvény gyakorlati alkalmazása során számos esetben okozott nehézséget a jogalkalmazók számára, hogy ki tekinthető a felszámolási eljárás különböző szakaszaiban hitelezőnek. A hatályos Cstv. jelenleg csak annyit mond, hogy a felszámolási eljárásban hitelező mindenki, akinek az adóssal szemben vagyoni követelése van.

A törvény kimondja, hogy felszámolási eljárást csak az kezdeményezhet, akinek az adóssal szemben jogerős és végrehajtható bírósági, hatósági határozaton (végrehajtható okiraton) alapuló, vagy az adós által elismert lejárt pénzkövetelése van. (A jogerős és végrehajtható bírósági, hatósági határozaton alapuló követelés esetében további feltétel az is, hogy - a 27. § (2) bekezdése b) pontja értelmében - a végrehajtás eredménytelen legyen.) A felszámolás kezdő időpontja után - a törvény értelmében - csak az tekinthető hitelezőnek, akinek az adóssal szemben pénzkövetelése vagy pénzben kifejezett vagyoni követelése van és azt a felszámoló nyilvántartásba vette. Mivel a nyilvántartásba vételnek az a feltétele, hogy a követelés 1%-át a hitelező befizesse, egyértelmű, hogy hitelezőnek is csak az tekinthető, aki ennek a kötelezettségének eleget tett, és csak őt illetik meg azok a jogok, amelyeket a hitelezőnek biztosít a törvény, így különösen a választmány alakítás és az abban való részvétel joga, az egyezségkötés joga, a szerződések megtámadásának joga.

A 2. §-hoz

A törvény - figyelemmel arra, hogy milyen kiterjedt jogköröket kapott ez a testület - jelentősen megszigorítja a hitelezői választmány megalakításának feltételeit. Új előírás, hogy a választmány csak akkor tekinthető megalakultnak, ha azt legalább a bejelentett hitelezői követelések egyharmadával rendelkező hitelezők hozzák létre oly módon, hogy maguk közül három tagú választmányt választanak. További feltétele a választmány megalakításának, hogy azt a hitelezők legalább egyharmada hozza létre. Az egyharmados szabály azonban csak a felszámolási eljárásokban és a végelszámolásokban megalakult választmányokra vonatkozik, a csődeljárás során alakított hitelezői választmányokra nem. Mindhárom eljárás során érvényes azonban az az előírás, hogy csak egy hitelezői választmány működhet minden gazdálkodó szervezetnél. Ha több választmány alakul, akkor vagy a megelőzés elve érvényesül vagy - egyidejűség esetén - a több hitelezőt tömörítő választmány működhet. Fontos garanciális eleme a törvénynek, hogy a hitelező a választmány létrejöttét követően is csatlakozhat a választmányt létrehozó hitelezőkhöz, feltéve, hogy elfogadja a megállapodásban foglaltakat. A hitelező jelentkezése ebben az esetben nem utasítható vissza.

A 3. §-hoz

A törvény a felszámolási eljárás befejezéséről szóló jogerős határozat mellett a gazdálkodó szervezet felszámolását elrendelő jogerős határozat ellen sem teszi lehetővé, hogy felülvizsgálati kérelmet nyújtsanak be. A törvény ezzel kizárja annak lehetőségét, hogy a felülvizsgálati kérelem benyújtásával a felszámolás megindítását késleltessék és ily módon elkerülhető a vagyonvesztés a felszámolás alatt lévő gazdálkodó szervezetnél.

A 4. §-hoz

A törvény az adós által benyújtott felszámolási kérelem esetén arra kötelezi az adóst, hogy a számláit vezető valamennyi pénzintézet nevét és az ott vezetett számlák számát a bíróságnak bejelentse. Ez a rendelkezés a hatályos szabályozással ellentétben nem az adós számláit vezető pénzintézetet juttatja előnyhöz - hiszen eddig a kérelem benyújtásáról csak a számlát vezető pénzintézetet kellett tájékoztatni -, hanem a felszámolás megkezdéséhez szükséges adatközlést teszi kötelezővé. Ugyanígy rendelkezik a törvény abban az esetben is, ha a hitelező nyújtotta be a felszámolási kérelmet és az adós a kérelemben foglaltakat elismeri.

Az 5. §-hoz

A törvény intézményesíti a gyakorlatban már eddig is létező felszámoló biztos személyét és egyértelműen szabályozza, hogy ki töltheti be ezt a funkciót. Így kimondja, hogy a felszámoló biztos a felszámolóval létesített munkaviszony, tagsági viszony vagy megbízási jogviszony alapján a felszámoló szervezet nevében jár el.

A felszámoló akkor is köteles bejelenteni - a törvény értelmében - a kizárási okot, ha az a felszámolás során következett be, a kizárási ok bekövetkeztétől számított három napon belül. Ennek elmulasztása esetén a bíróság töröltetheti a felszámolói névjegyzékből. A jelenlegi gyakorlattal szemben a bíróság arra is lehetőséget kapna a jövőben, hogy a felszámoló súlyos vagy ismétlődő jogszabálysértései esetén hivatalból felmentse a felszámolót és egyidejűleg új felszámolót jelöljön ki.

A 6-7. §-hoz

A törvény - tekintettel a 46. § (7) bekezdésében előírt befizetési kötelezettségre - előírja a bíróság számára, hogy - többek között - közzétegye annak a megyei (fővárosi) bíróságonként vezetett elkülönített számlának számát, amelyre a hitelezőknek be kell fizetniük a bírósági ügyszámra hivatkozással a nyilvántartásbavételi díjat.

Tekintettel arra, hogy a felszámolás kezdő időpontjában az adós vagyonát terhelő vételi jog, visszavásárlási jog továbbá az elidegenítési és terhelési tilalom továbbá a végrehajtási jog megszűnik, a törvény előírja, hogy a bíróság a felszámolás elrendeléséről értesítse a területileg illetékes földhivatalt, hogy az ingatlan nyilvántartásban a szükséges változtatásokat át lehessen vezetni.

A törvény akkor is lehetővé teszi a gazdálkodó szervezet kötelezettségét elmulasztó vezetőjének megbírságolását, ha a felszámolás kezdő időpontját megelőző évben nem volt jövedelme vagy azt az iratok hiánya miatt nem lehet megállapítani. Ebben az esetben a bíróság 1 millió forintig terjedő bírságot szabhat ki, figyelemmel természetesen a jogszabálysértés súlyára.

A 8. §-hoz

A törvény reális lehetőséget teremt a felszámolás alatti egyezségkötésre, azzal, hogy kötelezi a felszámolót arra, hogy a tulajdonosi jogokat gyakorló szervek képviselőjének - kérelemre - tájékoztatást adjon arról, hogy kik és milyen összegre nyújtottak be hitelezői igényt, azokat a felszámoló elfogadta-e és hova sorolta be, valamint köteles tájékoztatást adni az 57. § (1) bekezdés a) és c) pontjaiban felsorolt követelések összegéről és jogosultjairól. Ily módon az adósnak lehetősége lesz arra, hogy hozzájusson azokhoz az információkhoz, amelyek feltétlenül szükségesek ahhoz, hogy egyezségi ajánlatát elkészíthesse. Hangsúlyozni kell, hogy ez a jog az adós nevében eljáró tulajdonosi szerveket csak akkor illeti meg, ha képviselőjüket a felszámolóhoz benyújtandó - közokirat vagy teljes bizonyító erejű magánokirat formájában elkészített - képviseleti meghatalmazásban megnevezik.

A 9. §-hoz

A törvény egységesen szabályozza a szerződéses kamat és a késedelmi kamat kérdését a felszámolás kezdő időpontja előtt és a felszámolás kezdő időpontjában a törvény alapján lejárt követelések tekintetében.

Ennek alapján minden pénztartozás után - függetlenül attól, hogy mikor járt le a követelés - az eredeti lejárati időig szerződéses kamat, az eredeti lejárati idő után a kiegyenlítéséig vagy a zárómérleg elkészítéséig késedelmi kamat és késedelmi pótlék kerül felszámításra. Ennek megfelelően minden, az eredeti lejárati időig felszámított szerződéses kamat a tőkeköveteléssel együtt kerül kielégítésre, minden késedelmi kamat pedig a kielégítési sorrend végén.

A 10. §-hoz

A Cstv. jelenlegi beszámításra vonatkozó szabályai számos visszaélésre adnak lehetőséget. Már a Cstv. 1992. január 1-én hatályba lépett, eredeti változata is igyekezett kezelni ezt a problémát, mely abból adódik, hogy a kielégítési sorrend végén álló hitelezők alacsony áron eladják követeléseiket olyan személyeknek, akik tartoznak a felszámolás alatt álló gazdálkodó szervezetnek. Ezzel ők is jól járnak, hiszen például 20%-os várható kielégítési arány helyett 30-40%-ot, vagy még többet tudnak így realizálni. Jól jár ugyanakkor az is, aki tartozik a felszámolás alatt álló gazdálkodó szervezetnek, hiszen adott esetben 30-40%-ért megvett követelést 100%-on tudja beszámítani. Rosszul jár ugyanakkor a társaság többi hitelezője, akiknek ez komoly károkat okoz.

A törvénymódosítás során ezért - a felszámolás alatt történő visszaélések kiküszöbölése érdekében - ezen a ponton is szükséges változtatásokat végrehajtani. A törvény szerint csak azt a követelést lehet a felszámolás alatt álló gazdálkodó szervezet követelésével szemben beszámítani, amelyet a felszámoló elismertként nyilvántartásba vett és amelynek tekintetében a felszámolás kezdő időpontját követően - vagy ha a követelés később vált esedékessé, az esedékessé válás időpontját követően - nem került sor engedményezésre.

A 11. §-hoz

A hatályos Cstv. nem szabályozza, hogy mi legyen azokkal a követelésekkel, amelyek a felszámolás alatt keletkeznek, de nem minősülnek felszámolási költségnek. Ilyennek tekinthetők a gazdálkodó szervezet által a felszámolás kezdő időpontja előtt kötött szerződések felmondásából eredő követelések.

A törvény kimondja, hogy az ilyen hitelezői igényt az esedékessé válástól számított 40 napon belül kell a bejelenteni a felszámolónak, amelynek azt a többi határidőben bejelentett követeléssel együtt kell nyilvántartásba venni. Azt is rögzíti a törvény, hogy a követelések bejelentésére megszabott egy éves határidő, illetőleg a felszámolási zárómérleg benyújtása jogvesztő jellegű.

A 12. §-hoz

A törvény csak akkor kötelezné a felszámolás kezdő időpontja előtt indult külön eljárásokban a követelését érvényesítő hitelezőt a 46. § (7) bekezdésében foglalt díj befizetésére, ha követelését a bíróság megítélte. Ez természetesen nem mentesíti a hitelezőt, hogy követelését a felszámolás közzétételét követő 40 napon belül bejelentse, de a díjat perveszteség esetén kérelmére visszakapja. Fentiekből ugyanakkor az is következik, hogy a hitelezőket megillető jogokkal is csak azután rendelkezik, hogy a díjat befizette.

A Cstv. hatályos szövege kimondja, hogy a felszámolás kezdő időpontja után a gazdálkodó szervezet ellen a felszámolás körébe tartozó vagyonnal kapcsolatos követelést csak a felszámolási eljárás keretében lehet érvényesíteni. Nem foglalkozik azonban azzal a problémával, amely akkor merül fel, ha az adós pert indít olyan személlyel szemben, akinek követelése van az adóssal szemben és azt értelemszerűen szeretné beszámítási kifogásként a perben érvényesíteni.

Nyilvánvalóan nincs ok arra, hogy megfosszuk a hitelezőt a beszámítás lehetőségétől még akkor sem, ha ezzel a jogával nem a felszámolási eljárásban, hanem más peres eljárásban kíván élni. Ezért a törvény szerint a hitelező az adós által indított perben is érvényesítheti követelését beszámítási kifogásként, de csak akkor, ha követelését szabályszerűen bejelentette a felszámolónak és az nyilvántartásba is vette. Természetesen - eltérően a 36. §-ban foglaltaktól - nem feltétele a beszámítási kifogásnak, hogy a követelést a felszámoló elismerje.

A 13. §-hoz

A hitelezők beleszólási lehetőségét kívánja bővíteni a törvénynek az a rendelkezése, mely előírja, hogy a felszámoló köteles legalább 15 nappal megelőzően tájékoztatni a hitelezői választmányt, az általa megkötendő - a mindennapi gazdálkodás körét meghaladó - szerződésekről, a hatályos szerződések felmondásáról, valamint az adós készleteinek selejtezéséről, azzal, hogy arra a közléstől számított 8 napon belül észrevételt tehet. Ez a rendelkezés tényleges lehetőséget biztosít a hitelezők számára a felszámolás napi ügyeinek figyelemmel kísérésére.

Előfordulhat természetesen az az eset, amikor a felszámolónak - a szerződéskötés sürgős, váratlan kényszerére tekintettel - már nincs lehetősége időben értesíteni a választmányt. Ebben az esetben - de csakis ebben az esetben - a törvény lehetőséget ad rövidebb értesítési határidő megállapítására is. Itt is érvényes az a szabály, hogy csak a választmány rendelkezik ezekkel a joggal, és nem az összes hitelező, hiszen ha a felszámolónak minden szerződéses ügylet kapcsán a hitelezők mindegyikével konzultálnia kellene, ez a felszámolás folyamatának elakadásához vezethetne.

A 14. §-hoz

A törvény a szerződések megtámadhatósága tekintetében az eddigieknél jóval szélesebb lehetőségeket biztosít a felszámoló illetve a hitelezők számára. Kimondja ugyanis, hogy az adósnak mindazok az ingyenesen vagy feltűnően aránytalan értékkülönbözettel megkötött szerződései megtámadhatók, amelyeket a felszámolási eljárás megindítását megelőző egy évben kötöttek. A jelenlegi szabályozással ellentétben tehát már a felszámolási kérelem bírósághoz történő benyújtását megelőző egy évben kötött szerződéseket is meg lehet támadni.

A 15. §-hoz

A jelenleg hatályos törvény nem szól arról, hogy az adós gazdálkodó szervezet nevében ki gyakorolhatja az egyezségkötés jogát. A felszámoló - akinél a cégjegyzési jog van - nyilvánvalóan nem, hiszen egyezségkötési jogát a törvény egyértelműen kizárja.

A törvény ezért kimondja, hogy ezt a jogkört a 8. § (1) bekezdésében meghatározott tulajdonosi szervezetek gyakorolják, képviselőiken keresztül. Azért képviselőiken keresztül, mert a felszámoló nem tud pl. egy közgyűléssel folyamatosan kapcsolatot tartani, ezt a testületet az egyezségkötéshez szükséges információkkal ellátni, hiszen a törvény arra is kötelezi a felszámolót, hogy tájékoztatást adjon arról, hogy kik és milyen összegre nyújtottak be hitelezői igényt, azokat a felszámoló elfogadta-e, és ha igen, hova sorolta be.

A 16. §-hoz

A törvény részletesen szabályozza azoknak a hitelezőknek a helyzetét, akik az egyezségkötés időpontjában vitatott követeléssel rendelkeznek. Kimondja, hogy a vitatott követeléssel rendelkező hitelezőnek járó, a saját csoportja szerinti kielégítésnek megfelelő összeget elkülönítve kell kezelni és azt csak a jogvita jogerős befejezését követően kell kiadni, feltéve természetesen, hogy a követelés fennállását jogerős bírósági határozat megállapította. Ha a bíróság döntése értelmében a hitelező követelése alaptalan volt, úgy ezt a vagyonhányadot a csoporton belüli hitelezők között kell felosztani követeléseik arányában.

A 17. §-hoz

A felszámolók egy része akkor is továbbműködteti a felszámolás alatt álló gazdálkodó szervezetet, ha az veszteséget termel, illetve a tevékenység leállítása kisebb veszteséggel járna, mint a továbbműködtetés. Ennek elkerülése érdekében mondja ki a törvény, hogy az adós gazdasági tevékenységének felszámolás alatti továbbfolytatásához a felszámolónak a felszámolás közzétételét követő 120 napon belül be kell szereznie a választmány hozzájárulását.

Tekintettel arra, hogy az egyébként indokolt gazdasági tevékenység később veszteségessé válhat, a törvény kimondja azt is, hogy a választmány hozzájárulása csak egy évre szól. Amennyiben a felszámoló tovább kívánja folytatni a tevékenységet, ehhez újra be kell szereznie a hitelezői választmány hozzájárulását.

Ez a jog a hitelezőket azonban csak akkor illeti meg, ha választmányt alakítanak. Nem lehet ugyanis a felszámolót arra kényszeríteni, hogy adott esetben több száz, vagy több ezer hitelezővel kelljen egyezkednie a továbbműködtetés kérdésében.

A törvény - mint már korábban említettük - a követelések nyilvántartásba vételének feltételeként előírja, hogy a hitelező követelése 1%-át, de legalább 1000 és legfeljebb 100 ezer forintot a bíróság Gazdasági Hivatala által kezelt elkülönített számlára befizessen, és ezt a felszámolónak igazolja.

A törvény azonban azok számára, akik követeléssel rendelkeznek, de nem kívánják azt a felszámolás során érvényesíteni, (vagyis nem kívánják a nyilvántartásba vételi díjat befizetni), lehetővé teszi, hogy a felszámolótól, ha az a bejelentett követelést elismeri, kérje a társasági adó alapjának csökkentéséhez szükséges nyilatkozatot. Hangsúlyozni kell, hogy bár a jogosult ebben az esetben is bejelenti követelését a felszámolónak, azt nem a nyilvántartásba vétel céljából teszi, hanem a nyilatkozat kiadása érdekében. Ebből következik, hogy nem is tekinthető hitelezőnek és nem is rendelkezik a hitelezőt megillető jogokkal (választmányalakítás, választmányban való részvétel, egyezségkötés joga, stb.). A nyilatkozat kiadásának további feltétele, hogy a szóban forgó követelést a jogosult ne engedményezze a felszámolás kezdő időpontját követően.

A 18-19. §-hoz

A törvény gyökeresen átalakítja a felszámolási vagyon értékesítésének szabályait. Szakítva a meglehetősen liberális szabályokkal, melyek csak a nyilvános értékesítés kötelezettségét írják elő, kötelezővé teszi a pályázatot vagy az árverést az adós vagyonának értékesítése esetében.

A törvény mind az ingó, mind az ingatlan vagyon tekintetében előírja, hogy azok csak pályázat vagy árverés keretében értékesíthetők. A törvény csak a fontos garanciális szabályokat rögzíti mindkét értékesítési forma esetében, így azt, hogy a felszámoló és annak tulajdonosa valamint vezető tisztségviselője továbbá ezek közeli hozzátartozója tulajdonjogot nem szerezhet. Egyébként a felszámolóra bízza, hogy milyen konkrét feltételek mellett értékesíti a vagyont.

A törvény lehetővé teszi a felek számára, hogy ha a felszámoló indokolatlanul mellőzi a pályázatot vagy az árverést illetve a közjegyző igénybevételét, az értékesítéstől számított 30 napon belül a megkötött adásvételi szerződést keresettel megtámadják. A 30 napos határidő elmulasztása jogvesztéssel jár, tehát a felek e határidő elmulasztása esetén nem indíthatnak pert a fenti okokból kifolyólag. Ez természetesen nem jelenti azt, hogy amennyiben a Ptk-ban foglalt megtámadási okok fennállnak, az ott meghatározott általános szabályok szerint a felek ne támadhatnák meg keresettel a felszámoló által kötött adásvételi szerződést.

Fontos előírása a törvénynek, hogy egységesen a Cégközlönyben rendeli megjelentetni az értékesítési felhívásokat, ami azzal az előnnyel jár, hogy a felszámolás keretében vásárolni kívánóknak csak a hivatalos lapot kell megvenniük, és ebben a teljes értékesíteni tervezett vagyonkínálatot megtalálják.

A 20. §-hoz

A törvény szerint a felszámoló már a közbenső mérleg elfogadásakor hozzájuthatna a felszámolói díj egy részéhez. A bíróság a közbenső mérleget jóváhagyó végzésben rendelkezne arról, hogy a közbenső mérleg elkészítéséig értékesített vagyontárgyakból és behajtott követelésekből együttesen befolyt összeg 4%-át - az adós felszámolás alatti tevékenysége esetén az ebből eredő árbevétel 1%-át - az elkülönített számlán lévő összegből a felszámoló részére utalják ki, feltéve, hogy a fenti összeg vagy a számlán vagy az adós cégszámláján rendelkezésre áll.

A 21-22. §-hoz

A felszámolási eljárások időbeli elhúzódásának egyik legfontosabb oka az adós ellen folyó perek elhúzódása. Számos esetben akkor sem lehet befejezni a felszámolást, ha a felszámoló rendelkezésére álló adatokból egyértelműen megállapítható, hogy a felszámolás alatt álló cég elleni pernyertessége esetén sem kaphatna semmit a hitelező, hiszen a kielégítési sorrendben elfoglalt helye ezt kizárja.

A törvény ezért kimondja, hogy a felszámolás kezdő időpontjától számított két év elteltével a felszámolási zárómérleg elkészítése csak akkor nem kötelező, ha az adós ellen folyó per megnyerése esetén a hitelező számára - figyelembe véve a kielégítési sorrendben elfoglalt helyét - legalább a részbeni kielégítés lehetősége adott. A felszámoló ugyanis ekkor már nagy pontossággal meg tudja állapítani, hogy melyik a kielégítési sorrendnek az a csoportja, ahol a minimális kielégítésre sincs esély. Amennyiben a hitelező egy ilyen csoportba tartozik, a felszámolást lefolytató bíróság érdeksérelem nélkül lezárhatja a felszámolást, ami azzal az előnnyel is jár, hogy a per - az egyik fél jogutód nélküli megszűnése miatt - maga is megszűnik.

A 23-24. §-hoz

A törvény egyértelművé kívánja tenni, hogy a felszámoló felelőssége csak arra a vagyoni körre terjed ki, amely a felszámolás kezdő időpontjában az adós vagyona illetve később azzá válik. Tekintettel arra, hogy a felszámoló csak a felszámolás kezdő időpontjától rendelkezik az adós vagyonával, logikus, hogy felelőssége is csak ettől az időponttól álljon fenn. Köteles viszont a felszámoló a korábbi időszakban történt jogszabályellenes vagyonkimentéssel szembeni fellépésre, ha annak eredményeként a felszámolói vagyon növelhető.

A felszámolás befejezésekor előfordulhat, hogy az értékesítetlen vagyontárgyak között zálogjoggal terhelt vagyontárgy is található. Mivel a törvény a zálogjog megszűnését a vagyontárgy értékesítéséhez köti, nyilvánvaló, hogy ezeknek a vagyontárgyaknak a hitelezők közötti felosztása esetén - amely nem értékesítés - külön rendelkezni kell a zálogjog megszűnéséről, amelynek időpontja a vagyontárgyaknak a hitelezők közötti felosztásáról rendelkező végzés jogerőre emelkedésének napja.

A 25-26. §-hoz

A törvény teljesen új alapokra helyezi a felszámolók díjazásának szabályozását. Szakítva azzal a jelenlegi rendszerrel, amely semmiféle biztosítékot nem nyújt arra az esetre, ha a felszámolási vagyon nem elég még a felszámolók díjazására sem, számos olyan biztosítékot épít be a szabályozásba, amely garanciát jelent arra, hogy felszámolók hozzájussanak az őket megillető díjhoz.

A felszámoló díjának legkisebb összege 100 ezer forint akkor is, ha egyébként a számított díj nem éri el ezt az összeget.

A Fővárosi Bíróság Gazdasági Hivatala által kezelt díjkiegészítési elkülönített számláról kell biztosítani a különbözetet. A felszámoló részére ténylegesen kifizethető díj a felszámolás során eladott vagyontárgyak árbevétele és a befolyt követelések pénzbevétele együttes összegének 4%-a, illetve az adósnak a felszámolás alatti tevékenységéből eredő árbevétel 1%-a.

A 27-29. §-hoz

A törvény kimondja, hogy az adós felszámolásba be nem vonható vagyontárgyait a Kincstári Vagyoni Igazgatóságnak kell átadni, a zárómérleg jóváhagyását követő 30 napon belül. Tekintettel arra, hogy az állam felelősséggel tartozik ezen vagyontárgyak értékének erejéig azon hitelezők követeléseinek kielégítéséért, akiket az adós vagyonából nem tudtak kielégíteni, célszerű lehetővé tenni - elkerülendő ezeknek a vagyontárgyaknak a drámai értékvesztését -, hogy az állam már a zárómérleg jóváhagyását megelőzően megtérítse ennek a vagyonnak az értékét az adós számára, amelyet követően a felszámolónak azonnal át kell adnia ezeket a vagyontárgyakat a KVI-nek. Erre természetesen csak akkor kerülhet sor, ha a felszámolás során nyilvánvalóvá válik, hogy az adós vagyonából ki nem elégített hitelezői követelések mértéke meg fogja haladni ezeknek a vagyontárgyaknak az értékesítés esetén várható ellenértékét.

A 30-32. §-hoz

A Cstv. hatályos szövege nem tisztázza egyértelműen a felszámolási eljárás és a végelszámolás egymáshoz fűződő viszonyát. Számos esetben előfordult, hogy már folyó felszámolási eljárások esetén határoztak végelszámolás megindításáról. A törvény egyértelműen rögzíti a felszámolási eljárás primátusát a végelszámolással szemben. Kimondja, hogy a felszámolási eljárás lefolytatására irányuló kérelem kézhezvételét követően az adós részéről jogutód nélküli megszűnést kimondó határozat meghozatalának nincs helye.

További rendelkezés, hogy ha a végelszámolás megindulását követően kezdeményezik a felszámolási eljárást és a felszámolást a bíróság elrendeli, a cégbíróság köteles a végelszámolási eljárást megszüntetni.

A törvény - figyelemmel az eljárások gyorsításának szándékára - előírja, hogy a végelszámoló a végelszámolás közzétételét követő egy év elteltével adjon tájékoztatást a cégbíróságnak és a hitelezőknek arról, hogy miért nem került sor a végelszámolás befejezésére, illetve az mikorra várható.

-----STARTING---POINT---VEGE---

A 33-36. §-hoz

A törvény - bizonyos kivételekkel - megszünteti azt a visszás helyzetet, hogy a Cstv. hatályba lépése óta indult eljárások kétfajta szabályozás szerint folynak, ami abból adódik, hogy az 1993. szeptember 2-án hatályba lépett módosítás csak a hatályba lépés után indult eljárásokra vonatkozott. Ez sok zavarhoz és bizonytalansághoz vezetett a jogalkalmazás során.

A módosítás az eljárások egységesítése érdekében fő szabályként kimondja, hogy a törvény hatálybalépését követően - az 1992. január 1. után indult felszámolási eljárásokban - a Cstv-nek e törvénnyel módosított rendelkezéseit kell megfelelően alkalmazni, feltéve hogy a felszámolás a korábban hatályos törvényben foglaltak szerint még nem kezdődött meg. Ezen ügyekben ugyanis a kezdő időpontban hatályos rendelkezések szerint kell eljárni.