2010. évi CLXXXIV. törvény indokolása

a bíróságok elnevezéséről, székhelyéről és illetékességi területének meghatározásáról

-----STARTING---POINT---ALTALANOS--- 

A törvény célja, hogy a területi illetékességi szabályok egy közös, minősített többséget nem igénylő, önálló törvényben kerüljenek rendezésre. A városi és kerületi bíróságok, a munkaügyi bíróságok, a megyei bíróságok, valamint az ítélőtáblák elnevezését és illetékességi területét, továbbá a Legfelsőbb Bíróság és a kijelölt megyei bíróságok mellett működő katonai tanácsok területi illetékességét jelenleg a bíróságok szervezetéről és igazgatásáról szóló 1997. évi LXVI. törvény (a továbbiakban: Bszi.), valamint az ítélőtáblák és a fellebbviteli ügyészi szervek székhelyének és illetékességi területének megállapításáról szóló 2002. évi XXII. törvény szabályozza. A törvény változatlan tartalommal veszi át a hatályos Bszi. mellékletében szereplő területi illetékességi felosztást. Ugyanakkor a törvény értelmében a jelenlegi szabályozás szerint a Győri Ítélőtáblához tartozó Zala megye - az OIT erre vonatkozó határozatára, továbbá arra is figyelemmel, hogy az OIT e módosítást az általa elfogadott stratégiai célkitűzések között is megfogalmazta - átkerül a Pécsi Ítélőtábla illetékességi területéhez. A módosítás hozzájárul a kiegyenlítettebb munkateher kialakításához, és ennek köszönhetően az eljárások gyorsításához.

-----STARTING---POINT---RESZLETES---

Az 1. §-hoz

A törvény 1. melléklete tartalmazza a városi és kerületi bíróságok és a munkaügyi bíróságok, továbbá a megyei bíróságok elnevezését és illetékességi területét, a Bszi. melléklete I. részének tartalmán nem változtatva.

Az ítélőtáblák elnevezését és illetékességi területét a törvény 2. melléklete tartalmazza, átemelve az ítélőtáblák és a fellebbviteli ügyészi szervek székhelyének és illetékességi területének megállapításáról szóló 2002. évi XXII. törvény rendelkezéseit, azon csak annyiban módosít, hogy a Zala Megyei Bíróságot áthelyezi a Győri Ítélőtábla illetékességi területéről a Pécsi Ítélőtábla illetékességi területére. A következő okokra tekintettel.

A Zala Megyei Bíróságnak a Pécsi Ítélőtábla illetékességi területéhez csatolását az OIT Hivatala elemzése szerint a következők indokolják.

Az ítélőtáblák illetékességi területének kialakítása során a várható ügyforgalom tekintetében az előzetes vizsgálatok úgy ítélték meg, hogy az ügyérkezés volumene a Győri Ítélőtáblán a Pécsi Ítélőtábláéhoz hasonlóan alakul, azt legfeljebb kis mértékben haladhatja meg. Ennek megfelelően az engedélyezett bírói létszám tekintetében nem volt lényeges különbség: Pécsett a működés megkezdésekor 15, Győrött pedig 16 ítélőtáblai bírói álláshely rendszeresítésére került sor. A Pécsi Ítélőtáblán nem változott, a Győri Ítélőtáblán pedig jelenleg 18 fő az engedélyezett létszám.

A két ítélőtábla érkezési adatai szerint 2009-ben Győrött csaknem kétszer annyi fellebbezést nyújtottak be, mint Pécsett (1981-et, illetve 996-ot). Ez az arány egyébként az előző két évben is hasonló volt.

A Zala Megyei Bíróság áthelyezésével az ügyeloszlás szinte teljesen kiegyenlítődne, mivel a Győri Ítélőtábla peres és nem peres ügyérkezése 3/4-re csökkenne, a Pécsi Ítélőtábláé pedig másfélszeresére nőne. Sőt, az adatok tanúsága szerint a Pécsi Ítélőtáblára érkező ügyek száma kis mértékben (az utóbbi két évben ez az arány 4,3-4,4 százalékkal) még meg is haladná a Győri Ítélőtábla ügyérkezését.

Az illetékességi terület megváltoztatásával az ítélőtáblákhoz tartozó megyék lakosságának száma is határozottan közeledik egymáshoz. A jelenlegi szabályozás alapján például 2009-ben 952.982 fő élt a Pécsi, 1.673.024 fő a Győri Ítélőtábla illetékességi területén, amely a Zala Megyei Bíróság áthelyezése esetén a Pécsi Ítélőtábla esetén 1.243.186-ra, a Győri Ítélőtábla esetén 1.382.820-ra módosul. Ugyanez a tendencia figyelhető meg a regisztrált gazdasági szervezetek számát illetően, a változás esetén mintegy 200 ezer lesz ezen szervezetek mennyisége a Győri és a Pécsi Ítélőtábla illetékességi területén is.

Az OIT Hivatalának vizsgálata szerint az illetékességi terület módosítása esetén a Pécsi Ítélőtábla engedélyezett létszámán nem szükséges változtatni, a jelenlegi létszám elégséges a megnövekedő ügyérkezés feldolgozásához is.

A törvény rögzíti, hogy a Legfelsőbb Bíróság illetékességi területe az ország egész területére kiterjed.

A 2. §-hoz

A törvény a Bszi. hatályos rendelkezéseinek megfelelően rögzíti, hogy a helyi és a munkaügyi bíróság székhelye az elnevezésében megjelölt település, ez alól a kerületi bíróságok képeznek kivételt, amelyek székhelye Budapest.

A megyei bíróságok székhelyét az 1. melléklet tartalmazza, míg az ítélőtáblák székhelye az elnevezésükben megjelölt település, a Fővárosi Ítélőtábla esetében pedig Budapest, a Legfelsőbb Bíróság székhelye Budapest.

A 3. §-hoz

A törvény a 3. mellékletben sorolja fel azokat a megyei bíróságokat, ahol - az ott meghatározott illetékességi területen - katonai tanácsok járnak el. A kijelölt megyei bíróságokon működő katonai tanácsok által első fokon elbírált ügyekben másodfokon a Fővárosi Ítélőtábla katonai tanácsa jár el.

-----STARTING---POINT---VEGE---

A 4. §-hoz

A § a hatálybaléptető, a szükséges hatályon kívül helyező és az átmeneti rendelkezéseket tartalmazza, rögzíti, hogy a Zala Megyei Bíróság és a Zala Megyei Bíróság illetékességi területéhez tartozó helyi bíróságok határozata ellen a törvény hatályba lépését követően előterjesztett jogorvoslatot bírálja el a Pécsi Ítélőtábla.