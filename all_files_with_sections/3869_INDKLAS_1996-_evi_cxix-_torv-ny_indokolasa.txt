1996. évi CXIX. törvény indokolása

a Magyar Köztársaság 1996. évi költségvetéséről szóló 1995. évi CXXI. törvény módosításáról, valamint a helyi önkormányzatok címzett támogatással folyamatban lévő egyes egészségügyi beruházásainak rendezése érdekében szükséges egyéb törvénymódosításokról

Indokolás

Az egészségügyi ellátórendszer működtetésében részt vevők közötti munkamegosztásban a helyi önkormányzatok felelősek - többek között - az általuk fenntartott intézmények tárgyi, dologi feltételeinek a biztosításáért. E feladatellátási kötelezettség különösen a kórházak esetében jelent komoly terheket az önkormányzatokra, tekintettel ezen épületek műszaki, statikai állapotában, felszereltségében mutatkozó jelentős mértékű hiányosságokra. Ezen térségi, megyei, illetve regionális ellátást biztosító intézmények fejlesztéséről a tulajdonos önkormányzatok helyi forrásokból eddig sem, és a jövőben sem tudnak gondoskodni. E körülményekre tekintettel az Országgyűlés 1991. óta a központi költségvetésből biztosítja a rekonstrukciók megvalósításához szükséges fedezet túlnyomó többségét. Mindezek eredményeként jelenleg - az 1996. évben indult beruházásokat leszámítva - 12 egészségügyi1 és 1 pszichiátriai betegek otthonának létesítésére vonatkozó rekonstrukció, illetve fejlesztés van folyamatban.

E rekonstrukciókkal érintett önkormányzatok egy része ezév folyamán jelezte a beruházás megvalósításával kapcsolatos nehézségeket, illetve többlettámogatási igényeket: Ezen ágazat rekonstrukciós, illetve fejlesztési munkálataira ugyanis általában véve jellemző a rendkívül magas orvostechnológiai igény, melynek beszerzése szinte kizárólag importból történik, így az 1995. márciusában bevezetett gazdasági stabilizációs intézkedések azokat hatványozottan érintik. E jelzések alapján a kormányzati szervek teljeskörűen - tehát valamennyi folyamatban lévő beruházásra kiterjedően - áttekintették a megvalósítás jelenlegi helyzetét, és az önkormányzatokkal, valamint az intézményekkel egyeztették a lehetséges megoldási módokat.

A vizsgálat eredményeként megállapítható, hogy a 9/1995. (III. 17.) IKM-PM együttes rendeletben bevezetett 8%-os mértékű általános vámpótlék, illetve a 9%-os mértékű egyszeri forintleértékelés az önkormányzatok körültekintő gazdálkodása ellenére megnehezítette az egészségügyi beruházások helyzetét. E körülmények, valamint a központi költségvetés reális pénzügyi lehetőségeinek együttes figyelembe vételével a beruházások helyzete, illetve az esetleges nehézségek rendezésének módjai az alábbiakban foglalhatók össze:

1. Elsődleges cél, hogy az Országgyűlés által jóváhagyott előirányzat növelése nélkül üzemképes beruházásokat kell megvalósítani.

2. Amennyiben a törvényi szinten rögzített források bizonyos feladatok megvalósításához nem nyújtanak fedezetet, úgy - a támogatást jóváhagyó törvények módosításával - bizonyos szakmai, műszaki tartalom elhagyását javasoljuk.

3. A szakmai igények racionális és lehetséges szűkítése ellenére 7 önkormányzati beruházás esetében az indokolt fejlesztési elképzelések megvalósítása csak a központi költségvetés összesen 1.235 millió Ft összegű támogatásával valósítható meg. A többlettámogatás indokai jellemzően az alábbiak:

- a beruházás nem szakaszolható, általában egy nagyobb szakmai egység/pavilon rekonstrukcióját, illetve építését jelenti;

- a fejlesztéssel érintett szakmák (elsősorban műtéti terület és onkológia) igen jelentős technológiai igényéből eredően a múlt év márciusi intézkedések hatása miatt néhány fontos nagyértékű műszer beszerzése és technológia létesítése elmaradna.

Az egyes intézményi beruházások mielőbbi megnyugtató rendezésére vonatkozó konkrét megoldási javaslatokat az indokoláshoz mellékelt összefoglaló táblázat ismerteti.

Ezen fejlesztések esetében az Országgyűlés eddigi döntése alapján még rendelkezésre álló előirányzat a jelen előterjesztésben javasolt támogatás nélkül nem biztosítja a befejezést. A fentiekben bemutatott javaslat az egészségügyi reform célkitűzéseivel, az egészségügy terén folyamatban lévő struktúra-átalakítással, az ágyszámleépítéssel összhangban vannak.

A folyamatban lévő egészségügyi beruházások egy része tehát az eredeti költségelőirányzat keretei között, más része néhány - a betegellátást nem veszélyeztető - fejlesztési elképzelés szűkítésével, 7 beruházás pedig a központi költségvetés további támogatásával túlnyomó többségében 1997-ben, kisebb részben 1998-ban megvalósulhat, fogadhatja betegeit.

E beruházások befejezéséhez szükséges forrásigény megállapítása során a megfelelő színvonalú ellátás biztosítása és a költségvetés reális pénzügyi lehetőségei egyaránt kellő hangsúlyt kaptak.

A szükséges további támogatás forrását a helyi önkormányzatok címzett és céltámogatásáról ezévben történő lemondásokból javasoljuk biztosítani. E lemondások javasolt felhasználása a jelenleg hatályos jogszabályok szerint ily módon nem lehetséges, ezért e jogcím megteremtéséhez szükséges a Magyar Köztársaság 1996. évi költségvetéséről szóló 1995. évi CXXXI. törvény módosítása. A forrás tehát ebben az évben áll rendelkezésre, ezért kérjük a törvényjavaslat sürgős eljárásban történő tárgyalását.

Ahhoz, hogy az országgyűlés a javasolt többlettámogatásról dönthessen, az említett beruházások esetében továbbá felmentést kell adni e támogatás keretszabályait rögzítő törvény egy rendelkezése alól. A helyi önkormányzatok címzett és céltámogatási rendszeréről szóló, módosított 1992. évi LXXXIX. törvény 16. §. (1) bekezdése értelmében ugyanis „a beruházás műszaki tartalmának változtatásából, az ár- és árfolyamváltozásból, valamint a kivitelezés átütemezéséből származó többletköltség miatt az önkormányzatot a beruházás összköltségéhez képest további központi támogatás nem illeti meg”.

1 A pásztói Városi Kórház nélkül: ezen intézmény 1994. évben jóváhagyott címett támogatásának felhasználásával kapcsolatban ugyanis bírósági eljárás van folyamatban.