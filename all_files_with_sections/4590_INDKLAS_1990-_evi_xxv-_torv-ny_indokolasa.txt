1990. évi XXV. törvény indokolása

a családi pótlékról

-----STARTING---POINT---ALTALANOS--- 

A megváltozott társadalmi, gazdasági és szociális viszonyaink mellett indokolttá vált a családi pótlékra jogosultság feltételrendszerének korszerűsítése.

Az 1990. április 1-jével hatálybalépő törvényjavaslat leglényegesebb intézkedése annak deklarálása, hogy az eddigiekben társadalombiztosítási ellátásként, biztosítási alapon folyósított családi pótlék alanyi jogon járó ellátássá válik. E jogkiterjesztés az ellátottak körének - mintegy 80-90 ezerre tehető - bővülésével jár. Lehetővé válik, hogy olyan rétegek is részesülhessenek családi pótlékban, amelyek a biztosítási feltételek hiányában az ellátásra nem szereztek jogot. Így - többek között - családi pótlékra válnak jogosulttá a munkanélküli segélyben nem részesülő munkanélküliek (pl. pályakezdők) is.

A Javaslat az alanyi jog bevezetésén túl a korábbi rendszerhez képest néhány korrekciós változást is tartalmaz. A középiskolások után a családi pótlék folyósításának időtartama a 19. életévről a 20. életévre módosul, az állami nevelt gyermek után - ide nem értve a nevelőszülőknél elhelyezett gyermeket - a gyermek- és ifjúságvédő intézet vezetője, a javítóintézetben, illetve büntetésvégrehajtási intézetben lévő gyermek után a javítóintézet, illetve a büntetésvégrehajtási intézet vezetője válik jogosulttá a családi pótlék felvételére. Teljes körűvé válik a családi pótlékkal kapcsolatos határozatokkal szembeni bírói út igénybevétele is.

A Javaslat az 1990. évi forráslehetőségekből adódó korlátok miatt a korábbi rendszert átfogóan nem módosítja, és nem növeli teljes körűen a családi pótlék összegét sem. Ezeknek a kérdéseknek a megoldása az elkövetkezendő korszerűsítési munkák elengedhetetlen feladata lesz.

-----STARTING---POINT---RESZLETES---

Az 1. §-hoz

1. A Magyar Köztársaság területén a gyermek léte jogán járó családi pótlék megilleti valamennyi magyar állampolgárt, ha háztartásában gyermeket nevel. A magyar állampolgárokkal azonos elbírálás alá esnek a Magyarországon letelepedett külföldiek és - a menekültek helyzetére vonatkozó 1951. évi július hó 28. napján elfogadott nemzetközi egyezmény alapján - a menekültek.

A Magyar Köztársaság más államokkal kötött szociálpolitikai egyezményeinek hatályát a Javaslat nem érinti, a szerződő felek állampolgárainak családi pótlékra való jogosultságát továbbra is ezek a nemzetközi szerződések határozzák meg.

Tekintettel arra, hogy azok a magyar állampolgárok, akik külföldön munkát vállalnak vagy külföldön telepednek le, a gyermeknevelés költségeihez a fogadó állam szabályai alapján támogatásban részesülnek, erre a személyi körre a jogosultság kiterjesztése nem indokolt.

2. Döntő mértékben vagy kizárólagosan az állam viseli az ideiglenes hatályú beutalt, intézeti vagy állami nevelt, a javítóintézetben, illetve büntetésvégrehajtási intézetben lévő gyermekek nevelésének anyagi terheit. A Javaslat ezt az elvet követve lehetővé teszi, hogy az intézet a családi pótlékot célirányosan, a gyermek érdekében használja fel, beleértve az önálló életkezdést segítő előtakarékosságot is. A javító-, illetve büntetésvégrehajtási intézetben lévő személyek esetében a Javaslat kötelezően előírja a családi pótlék összegének tartós betétben történő elhelyezését.

A 2. §-hoz

1. A Javaslat szerint - az általános tankötelezettséghez igazodóan - családi pótlék jár a tizenhat évesnél fiatalabb gyermekek után, függetlenül attól, hogy általános iskolai tanulmányaikat ezen életkor betöltése előtt befejezték, és esetleg önálló keresettel is rendelkeznek.

2. Tizenhatodik életévük betöltését követően a gyermekek jelentős része középfokú oktatási intézményben folytatja tanulmányait nappali vagy esti-levelező tagozaton. A nappali tagozatos tanulók eltartásáról továbbra is szüleik vagy az eltartásukra kötelezett más személyek gondoskodnak. Ugyanakkor a nagylétszámú korosztályok belépésének következményeként mind gyakoribb, hogy az e korcsoportba tartozóknak az oktatási intézmény csak esti vagy levelező típusú, kifejezetten ilyen megfontolásból létesített ifjúsági, fiatalkorú tagozaton tudja a képzést biztosítani. Ezek a gyermekek a nappali tagozatosokhoz hasonlóan kereső tevékenységet nem folytatnak, eltartásukról továbbra is gondoskodni kell. Mindezek miatt indokolt, hogy a szülőket és a tartásra kötelezett más személyeket ne csak a nappali tagozatos középiskolai tanulók, hanem az ifjúsági, fiatalkorú esti-levelező tagozaton tanulmányokat folytatók után is illesse meg a családi pótlék.

3. A tartósan beteg, testi, illetve értelmi fogyatékos gyermekek (személyek) esetében a fokozottabb gondoskodás mindaddig tart, ameddig az azt megalapozó állapot fennáll. Emiatt ezek után a gyermekek (személyek) után a családi pótlék a tizenhatodik év betöltése, illetve a középiskolai tanulmányok befejezése után is jár.

A 3. §-hoz

1. A családi pótlék az állam anyagi hozzájárulása a gyermeknevelés költségeihez. Ebből kiindulva folyósítása addig indokolt, amíg a gyermek eltartásáról szülei, illetve erre kötelezett más személyek gondoskodnak. Az általános tankötelezettség megszűnését követően munkaviszonyt, tagsági (szövetkezeti, gazdasági társasági) viszonyt létesítő és önálló keresettel (jövedelemmel) rendelkező, tehát magáról gondoskodni tudó gyermek irányában a tartási kötelezettség már nem áll fenn. Ezért a Javaslat szerint azok után a gyermekek után, akik tizenhatodik életévüket betöltötték, de általános iskola vagy középiskola ifjúsági, fiatalkorú tagozatán tanulnak és önálló keresettel (jövedelemmel) rendelkeznek, családi pótlék nem jár.

2. Ezzel szemben a tartósan fogyatékos vagy beteg személyeknél habilitációs szempontok miatt nem indokolt, hogy a munkavégzés jogosultságot kizáró körülmény legyen. Ezért a családi pótlék folyósításának szüneteltetését csak abban az esetben javasoljuk, ha az elért jövedelem folyamatosan három hónapon keresztül meghaladja az öregségi nyugdíj legkisebb összegét.

A 4. §-hoz

A családi pótlék alanyi jogúvá tétele következtében gyakran előfordulhatnak olyan élethelyzetek, amelyekben a családi pótlékra ugyanazon gyermek után többen is jogosultak. Ezért ki kell mondani, hogy egy gyermek után a családi pótlék egyidejűleg csak egy jogosultat illet meg.

Az 5. §-hoz

A gyermeknevelés anyagi terheit jelentősen befolyásolja az, hogy a családban hány gyermeket neveltek, hogy a szülők közösen gondoskodnak-e a gyermekről, illetve hogy a gyermek egészséges-e vagy sem. Ezekre a körülményekre tekintettel a jelenlegi rendszert fenntartva a Javaslat differenciáltan állapítja meg a családi pótlék gyermekek szerinti összegét. A gyermekenként járó családi pótlék összegének meghatározásánál a Javaslat kiemelten kezeli a többgyermekeseket, a gyermeküket egyedül nevelőket, az állami neveltekről gondoskodó nevelőszülőket, valamint azokat, akik tartósan beteg vagy fogyatékos gyermeket gondoznak.

A tapasztalatok szerint azok a gyermekek, akik után életkoruknál fogva családi pótlék már nem jár, de - az időben egyre kitolódó - családalapításukig továbbra is a szülői háztartásban maradnak, megélhetésükhöz a szülők továbbra is anyagi segítséget nyújtanak. Erre tekintettel a Javaslat indokoltnak tartja, hogy a családi pótlékra még jogosított gyermek ellátása összegének meghatározásánál ezeket a „gyermekeket” is figyelembe vegyék.

A 6. §-hoz

A családi pótlék emelésére a Javaslat törvényi garanciát teremt, amikor kimondja, hogy a családi pótlék év eleji vagy évközi emeléséről az Országgyűlés az éves költségvetés elfogadása, illetőleg annak módosítása során dönt.

A 7-12. §-hoz

1. A Javaslat szerint a családi pótlékkal kapcsolatos igények elbírálása, illetve az ellátás folyósítása továbbra is a társadalombiztosítási feladatokat ellátó szervek (kifizetőhelyek, társadalombiztosítási igazgatóságok, kirendeltségek) feladat- és hatáskörébe tartozik. Ennek indoka az, hogy a tevékenység személyi és tárgyi feltételeivel kizárólag e szervek rendelkeznek.

2. A Javaslat meghatározza az igényérvényesítéssel, valamint a jogalap nélkül felvett családi pótlékért való felelősséggel kapcsolatos előírásokat is. E szabályok összhangban vannak a társadalombiztosításról szóló 1975. évi II. törvényben és annak végrehajtási rendelkezéseiben foglaltakkal.

A 13. §-hoz

A családi pótlék igényelbírálása és folyósítása jogszerűségének ellenőrizhetősége, illetőleg a családi pótlék kiadásának az állami költségvetéssel való elszámolhatósága érdekében a Javaslat az igényelbíráló szervekre nyilvántartási, a jogosultakra bejelentési és nyilatkozattételi, a munkaadóra, valamint az egyéb szervekre adatigazolási kötelezettséget állapít meg.

-----STARTING---POINT---VEGE---

A 14. §-hoz

A családi pótlék alanyi jogúvá tétele attól az időponttól indokolt, amelytől az ellátás anyagi fedezetét az állami költségvetés biztosítja. A társadalombiztosítás 1990. évi költségvetéséről szóló 1989. évi XLVIII. törvény ezt az időpontot 1990. április 1-jében határozza meg, ezért a Javaslat hatálybalépésére vonatkozó rendelkezése is ennek megfelelően alakul.