1996. évi LXI. törvény indokolása

a felsőoktatásról szóló 1993. évi LXXX. törvény módosításáról

-----STARTING---POINT---ALTALANOS--- 

1. A felsőoktatásról szóló 1993. évi LXXX. törvény (a továbbiakban: Ftv) lefektette az autonóm magyar felsőoktatás alapjait, és megteremtette átalakulásának legfontosabb feltételeit.

A 107/1995. (XI. 4.) OGY határozat kijelölte a felsőoktatás fejlesztésének legfőbb célkitűzéseit, meghatározta a fejlesztés irányait és azok megvalósításának eszközeit. Az OGY határozat legfőbb alapelveit (minőség, nyitottság, az esélyek kiegyenlítődése, méltányos tehermegosztás, elszámolhatóság és hatékonyság, a társadalmi-gazdasági szféra és a felsőoktatás kapcsolatának erősítése, autonómia, versenysemlegesség) a törvényjavaslat következetesen érvényesíti. Az elvek érvényesülése feltételeinek megteremtésében azonban az Ftv. lehetőségei korlátozottak két okból. Egyrészt mert egyes vonatkozásokban előzetes kutatásokra és megalapozó számításokra van szükség ahhoz, hogy a felsőoktatás folyamatait meghatározó elemekként épülhessenek be a felsőoktatási rendszerbe (kreditrendszer, teljesítménymutatók, munkaerőpiaci prognózisok), másrészt a felsőoktatás autonómiája egyes megoldásokat elrendelését (pl. az integráció létrehozása összevonások útján, válságkezelés állami eszközökkel történő megoldása, felhasználói kör bevonásának elrendelése a felsőoktatás feladataiban való közreműködésre) még törvényi szinten sem tűri meg. E célkitűzések elérése az autonómia keretei között ezért ösztönzéssel, érdekeltté tétellel lehetséges, és nem a kívánt eredmények törvénybe iktatásával.

A Javaslat a fentebb említett okokból azzal számol, hogy a kívánt fejlesztés az elkövetkező években alapozó kutatásokat, kísérleteket és további jogalkotást igényel, számol továbbá azzal, hogy a társadalmi folyamatok és feltételek kedvező alakulására is szükség van ahhoz, hogy a törvény rendelkezései maradéktalanul érvényesülhessenek. Ennek alapvető feltételeit és jogi kereteit teremti meg a Javaslat.

A törvény jelenlegi módosításának legfőbb célkitűzése az, hogy megteremtse a törvényi alapjait egy racionálisabb struktúra és intézményi működés kialakulásának, s ezzel létrehozza azokat a jogi feltételeket, amelyek nélkülözhetetlenek a felsőoktatás fejlődéséhez. Célja továbbá, hogy az elmúlt évek tapasztalatai alapján egyértelműbbé tegye a törvény egyes bizonytalanságokat okozó rendelkezéseit.

A törvénymódosítás által előirányzott leglényegesebb változások az alábbiakban összegezhetők.

Az intézményi rendszer fejlesztése során a fő cél, hogy növekedjék a szakmailag és gazdaságilag megalapozottabb méretű intézmények gazdálkodási szabadsága, felelőssége, illetve képessége arra, hogy nem állami eszközöket nagyobb mértékben tudjanak igénybe venni, illetve eszközeivel hatékonyabban tudjanak gazdálkodni.

A Javaslat megteremti az intézményi integráció törvényi alapjait, illetve támogatásának lehetőségét esetleg már az előkészületi szakaszban. Az integráció átmeneti formája a felsőoktatási szövetség, mely az intézmények akaratelhatározásából, tehát autonómiájuk sérelme nélkül szerveződik. E mellett a teljes integráció (egységes önálló felsőoktatási intézmény) lehetséges, sőt kívánatos integrálódási forma marad.

A felsőoktatási szövetség létrehozásának fő kritériumai szakmai, gazdálkodási célokhoz kötődnek. Ezekhez a célokhoz pusztán eszköz az eddigieknél szorosabb integrációs forma, a felsőoktatási szövetség megteremtése, amely elsősorban a hatékonyabb intézményi működést, szakmailag megalapozottabb képzési és kutatási méreteket hivatott biztosítani.

A törvénymódosítás finanszírozási elvei és szabályai - egyebek mellett - azt kívánják biztosítani, hogy a felsőoktatási intézmények és képzési programok innovatív módon szolgálják az újonnan felmerülő társadalmi és munkaerőpiaci igényeket. A képzés normatív finanszírozása elveinek kialakításakor és a finanszírozás gyakorlatában a törvénymódosítás figyelembe kívánja venni a felsőoktatási tevékenységekhez kötődő teljesítmények mutatóinak széles körét.

Tekintettel a felsőoktatási intézményekben folyó tudományos munka, és több más felsőoktatással kapcsolatos tevékenység rendkívüli jelentőségére, azok támogatására indokolt külön pénzeszközöket előirányozni.

A Javaslat finanszírozási koncepciójának nem titkolt célja, hogy többletforrásokhoz juttassa a felsőoktatást azokon a területeken (kutatás, eddig finanszírozatlan gyakorlati képzéssel kapcsolatos tevékenységek, reálérték megőrzés), amelyek addig egyáltalán nem, illetőleg messze alulfinanszírozottak voltak. E források elosztása részben teljesítményarányosan, részben pályázati rendszerben történne.

Az integráció létrehozása a törvénymódosítás koncepciójában nem különben teljesítményekhez, illetőleg megtakarítások előrejelzéséhez kötött. E megtakarítások nem tartoznak a rövid távon megtérülő befektetések kategóriájába, de nélkülözhetetlenek ahhoz, hogy az elaprózott struktúrában rejlő gazdaságilag is kimutatható hátrányok felszámolhatókká váljanak.

A versenysemlegesség elvének érvényesülését a törvénymódosítás azáltal véli megteremthetőnek, hogy az államilag finanszírozott képzést a fenntartótól függetlenül minden állami és államilag elismert felsőoktatási intézmény számára - a fenntartótól függetlenül - biztosítja, ám csak olyan hallgatólétszám arányában, melyet a munkaerőpiaci prognózisok indokolnak.

A törvénymódosítás az intézményi válságkezelés alapvető szabályait is rendezni kívánja, amelyre rendezési eljárás lefolytatását irányozza elő.

Az orvostudományi, tanárképzési, valamint az agrártudományi intézmények sajátos szervezeti-finanszírozási problémái is megjelennek a tervezett szabályozásban. Szükséges volt ezen túl a kapcsolódó tevékenységek (gyakorlóiskolák, tangazdaságok, klinikai gyógyító tevékenység, gyakorlóhelyek, bizonyos művészeti területek) intézményi, szakmai és finanszírozási kereteinek kijelölése.

Az Ftv. hatálybelépése óta eltelt idő, s az ez idő alatt felhalmozódott tapasztalatok, továbbá a felsőoktatás-fejlesztési célkitűzések megvalósíthatósága érdekében szükséges a felsőoktatás országos szakmai szervei (Magyar Akkreditációs Bizottság, Felsőoktatási és Tudományos Tanács) jogállásának és kompetenciájának újradefiniálása. A fő cél egy olyan szakmai koordinációs rendszer jogi megalapozása, amely képes kiváltani egy központosított kormányzati rendszer szükségtelen adminisztratív beavatkozásait, ám ugyanakkor megfelelő alapot ad a felsőoktatás stratégiai fejlesztésére és a felsőoktatás minőségének garantálására.

A Javaslat megteremti a felsőoktatás minőségbiztosításának és szakmai önellenőrzésének intézményi kereteit. Az intézmények önértékelésen alapuló éves jelentése egyben a Magyar Akkreditációs Bizottság folyamatos tájékozódásának alapja.

A törvénymódosítás egyik fő célja egy vertikálisan jobban tagolt képzési rendszer, képzési szerkezet kialakítása, amely biztosítja az egyes képzési szintek egymásra épülését és a programok közötti átjárhatóságot. Ezt szolgálja mindenekelőtt a posztszekunder, vagyis az akkreditált iskolarendszerű felsőfokú szakképzés felsőoktatási rendszerbe történő beillesztése, amely a hallgatói létszám jelentős emelkedését teszi lehetővé, ám nem eredményez a képzés szempontjából túlképzés alapján előálló indokolatlan költségnövekedést.

A Javaslat a többszintű képzés feltételeinek megteremtésével és a kreditrendszer által biztosított átjárhatósággal teremti meg a jelenlegi kétszintű tanárképzésnek a közoktatás igényei szerinti átalakíthatóságát, melyet a törvénymódosítás külön rendelet szabályozási körébe utal.

A törvénymódosítás alapelve szerint a tandíj, valamint az ösztöndíj és a szociális támogatás célja és tartalma alapvetően eltér egymástól, a hármat tehát egymástól elkülönített elvek és egyéb megfontolások alapján kell rendezni. Az erre vonatkozó tandíjrendeletet (amely a törvény előkészítése miatt nem került előbb beterjesztésre) a törvény hatálybalépését követően haladéktalanul meg kell alkotni.

A Javaslat a fenti stratégiai jelentőségű kérdéseken túl szabályoz bizonyos, az előző törvény által szabályozatlanul hagyott, vagy ellentmondásosan szabályozott kérdéseket, így: pontosítja, illetve új módon határozza meg a hallgatók és a hallgatói önkormányzat jogait; a felsőoktatási intézmények vezetői kinevezésének és visszahívásának döntéshozatali rendszerét, a miniszter törvényességi felügyeleti jogkörét. A követett elv az, hogy minden leváltásnak ugyanazon a processzuson kell átmennie, mint a megválasztásnak, illetve kinevezésnek. Ezen kívül a törvénymódosítás olyan rendszert alakít ki, amely - az intézményi stabilitás biztosíthatósága érdekében - minősített többséghez (az intézményi tanács 2/3-a) köti az intézményi vezetők visszahívását. A törvénymódosítás definiálja a miniszter törvényességi felügyeletének terjedelmét és tartalmát, egyértelművé téve ezzel, hogy e felügyeleti jogkör az igazgatási természetű kérdésekre terjed ki.

-----STARTING---POINT---RESZLETES---

Az 1. §-hoz

Az Ftv. 2. §-ához

A Javaslat a korábbiakhoz képest kiterjeszti a felsőoktatási intézmény fogalmát: ennek értelmében az állami és az állam által elismert nem állami egyetemek és főiskolák is a felsőoktatási intézmény fogalmába kerültek.

Az (5) bekezdés új rendelkezése szerint a felsőoktatási intézmények székhelyeit is fel kell sorolni az 1. számú mellékletben. Minthogy a Javaslat ismeri a székhelyen kívüli képzés fogalmát, szükséges annak megjelölése minden intézmény esetében.

A 2. §-hoz

Az Ftv. 3. §-ához

Az (1) bekezdés új módon definiálja az egyetem fogalmát. A Javaslat alapvetően szigorítani kívánta a korábbi kritériumokat, minthogy azonban az eredeti elképzelés szerinti több tudományterületen való működés feltételül szabása esetén e kritérium alkalmazása egyes intézményeket teljesen elzárt volna az egyetemként való továbbműködés lehetőségétől, az egyeztetés során végül is ez a változat kerekedett felül. A bekezdés további részeiben érdemi változás nem történt.

Az Ftv. 3. §-ához

A (2) bekezdés további szigorítást tartalmaz, azáltal, hogy az a) pontban a teljes munkaidőben foglalkoztatottak meglétéhez köti az egyetemi minőséget, a b) pont pedig intézményi könyvtár és informatikai háttér meglétét is kötelezővé teszi.

A 3. §-hoz

Az Ftv. 4. §-ához

A főiskola tekintetében A Javaslat ugyancsak szigorítást tartalmaz, amikor előírja, hogy a főiskolának több tudományágban és több szakon képesnek és alkalmasnak kell lennie legalább hároméves főiskolai alapképzésre és szakirányú továbbképzésre, valamint kutatási, illetve fejlesztési tevékenység folytatására.

A 4. §-hoz

Az Ftv. 4. §-ának 4/A. §-sal történő kiegészítéséhez

A Kormány 1998. december 31-éig az Országgyűlés elé terjeszti az állami egyetemek és főiskolák alapító okiratát. A felsőoktatási szövetségeket át kell alakítani többkarú felsőoktatási intézményekké.

Az 5. §-hoz

Az Ftv. 5. §-ához

A jövőben az egyetem és a főiskola létesítése átalakítása és megszüntetése az Országgyűlés hatásköre.

A 6. §-hoz

Az Ftv. 7. §-ához

Az állami felsőoktatási intézmények által folytatott felsőfokú szakemberképzés feladatrendszerét a Javaslat különböző típusú feladatkörökre bontja fel és meghatározza e feladatok finanszírozásának alapvető formáját is.

Az államháztartási törvénnyel összhangban az alapvetően költségvetési szervként működő felsőoktatási intézmények alapfeladatát az intézmény alapító okirata határozza meg, melyet a vonatkozó jogszabályok alapján a művelődési és közoktatási miniszter ad ki. Az állami felsőoktatási intézmény által alapfeladatként ellátott felsőfokú szakemberképzés finanszírozása lesz a Javaslat szerint alapvetően az állam feladata.

Az állami felsőoktatási intézmény az alapító okiratban meghatározott alapfeladatán túl, amennyiben a képzés folytatásának egyéb feltételeivel (például szakindítási engedély stb.) rendelkezik, költségtérítéses szolgáltatásként is folytathat felsőfokú szakemberképzést. A költségtérítéses szolgáltatásként folytatott szakemberképzés már jelen van a mai felsőoktatási rendszerben is, erre társadalmi igény van, ezért a Javaslat szükségesnek tartotta a törvényi keretek egyértelmű rendezését az ilyen típusú szakemberképzés esetén.

A felsőfokú szakemberképzés különböző szakmai területein egyre jelentősebb a szerepe a nem állami felsőoktatási intézményeknek. A Javaslat erre figyelemmel indokoltnak tartja egyértelműen szabályozni, hogy a nem állami felsőoktatási intézmények által folytatott felsőfokú szakemberképzés finanszírozása mikor képezi az állam feladatát. A Javaslat tehát nem kívánja korlátozni a nem állami felsőoktatási intézmények által folytatható felsőfokú szakemberképzést, amennyiben a képzés egyéb feltételeivel a nem állami felsőoktatási intézmény rendelkezik, csupán azt rögzíti, hogy az állam a képzés finanszírozására az állami felsőoktatási intézményekkel azonos módon akkor vállal kötelezettséget, ha a képzés folytatására a nem állami felsőoktatási intézménynek megbízást ad.

Változatlanul jogot kíván adni a Javaslat a felsőoktatási intézményeknek egyrészt arra, hogy az alap- és középfokú szakképzésben részt vegyenek az erre vonatkozó jogszabályok rendelkezéseinek betartásával, másrészt hogy továbbra is folytathassanak felső- és középfokú tanfolyami képzést, továbbképzést és egyéb szolgáltató tevékenységet a szabad kapacitásaik jobb kihasználása érdekében költségtérítéses szolgáltatásként, vagy vállalkozási tevékenység formájában.

A 7. §-hoz

Az Ftv. 7. §-ának 7/A. §-sal történő kiegészítéséhez

Az általános indokolásban kifejtettekkel összhangban a Javaslat tehát az akkreditált iskolarendszerű felsőfokú szakképzés szabályozásával részben a felsőfokú szakemberképzés új szakképzési szintjét kívánja megteremteni, részben a felsőoktatásban részt vevő hallgatói létszám olyan növelését célozza, amely egyben az akkreditált iskolarendszerű felsőfokú szakképzés és a jelenlegi képzési szintek közötti átjárhatóságot és a képzési programok tudatos egymásra épülését is elősegíti.

A 8. §-hoz

Az Ftv. 9. §-ához

A Javaslat az Ftv. 7. §-ának módosításával összhangban (felsőoktatási intézmények alapfeladata mint az állam által finanszírozott feladat) azt rögzíti, hogy az állami felsőoktatási intézmények alapfeladatai ellátásának feltételeit biztosítja a törvény az új 9/A-9/H. §-okban foglalt rendelkezések szerint. Az új (2) bekezdés az állami felsőoktatási intézmények által ellátott valamennyi feladat forrásait sorolja fel, így a költségtérítést mint az Ftv. 7. §-ának módosításával összhangban megfogalmazott feladat finanszírozási forrását. A felsőoktatási intézmények jelentős körben különböző alapítványi források igénybevételével is gondoskodnak feladataik ellátásáról. Ezért indokoltnak tartja a Javaslat az alapítványi források nevesítését e törvény keretében. Az állami vagyon helyett a kincstári vagyon fogalmának használata az államháztartási törvénnyel való összhang miatt szükséges.

A 9. §-hoz

Az Ftv. 9. §-ának 9/A-9/H. §-okkal történő kiegészítéséhez

Az Ftv. 9. §-a (1)-(10) bekezdés keretében szabályozta a felsőoktatási intézmények pénzügyi rendszerének és támogatásának kérdéseit. A pénzügyi rendszer és a támogatási formák egyes elemeit érintő módosítási Javaslatok miatt célszerűnek tartotta a Javaslat a 9. § tartalmi felbontását és a finanszírozás egyes kérdéseinek új §-okban történő szabályozását.

A Javaslat a 9/A. §-ban kétirányú módosítást eszközöl a hallgatói előirányzat kérdéskörében. Egyrészt rögzíti, hogy hallgatói előirányzat csak az államilag finanszírozott felsőfokú szakemberképzésben résztvevőket illeti meg, másrészt meghatározza azokat a szakképzési formákat is, amelyekben résztvevők számára hallgatói előirányzat biztosítható. Ezek körét az akkreditált iskolarendszerű felsőfokú szakképzés szabályozásával értelemszerűen kibővíti, továbbá nevesítetten rendelkezik arról, hogy az első kiegészítő alapképzésben résztvevőkre is kiterjed a hallgatói előirányzat biztosítása (ezzel is ösztönözni kívánja a Javaslat a kétszintű egyetemi képzés, továbbá a főiskolai végzettségre épülő meghatározott egyetemi kiegészítő alapképzés körének bővítését). A Javaslat a törvény szintjén nevesítetten szól a hallgatói előirányzat részét képező egyéb állami támogatásokról a jelenlegi gyakorlattal összhangban, új elem a lakhatási támogatás mint támogatási forma szabályozása, melyre a korlátozottan bővíthető diákotthoni férőhely miatt van szükség.

A Javaslat a 9/B. §-ban a képzési előirányzat fogalmi pontosítása mellett rendelkezik az államilag finanszírozott képzésben a képzési normatíváról és a normatíva megállapításának módjáról, kimondva, hogy a részletes szabályokat kormányrendeletben kell meghatározni.

A Javaslat a 9/C. §-ban a létesítmény-fenntartási előirányzat fogalmán belül szükségesnek tartja nevesítetten szólni a felsőfokú szakemberképzés számos területén a képzéshez szükséges gyakorlóiskola, gyakorlóhely, klinika, oktatókórház és tangazdaság működési költségeinek önálló alcímként történő tervezéséről és folyósításáról. A jelenlegi bázis-szemléletű létesítmény-fenntartási előirányzat megállapításának részletes szabályait kormányrendeletben javasolja rendezni annak érdekében, hogy a felsőoktatási intézmények átlátható és garanciát is jelentő módon kapják meg a létesítmény-fenntartás, illetve -felújítás szükséges forrásait.

A Javaslat a 9/D. §-ban a programfinanszírozási előirányzat keretében finanszírozható célprogramok nevesítését, illetve az erre a célra szolgáló előirányzat mértékét kívánja meghatározni azzal, hogy e támogatásokból csak megalapozott pályázat alapján részesülhetnek a felsőoktatási intézmények.

Az általános indokolásban már jelzett célt, tehát a tudományos kutatás, műszaki fejlesztés támogatását kívánja a Javaslat a 9/E. § módosításával biztosítani azáltal is, hogy az évente e célra biztosított összeget garantálni kívánja, illetve elosztásának rendjét a 111. § (6) bekezdésében foglaltak szerint határozza meg.

A Javaslat a 7. § módosításával összhangban önálló új §-ban, 9/G. §-ban rendelkezik arról, hogy az állami felsőoktatási intézmény az alapfeladatán túl végzett felsőfokú szakemberképzési tevékenységből, illetve egyéb vállalkozásból szerzett bevételével az államháztartási törvény rendelkezéseivel összhangban milyen módon rendelkezhet. Ennek során a Javaslat kimondja, hogy a tevékenység bevételének fedeznie kell a tevékenységet terhelő összes kiadást, beleértve a kincstári vagyon használatáért (oktatási terem, laboratórium stb.) járó térítést is, illetve hogy az e bevételből fennmaradó rész az intézmény működésének és fejlesztésének, valamint a képzési és kutatási tevékenység feltételeinek biztosítására használható csak fel. A felsőoktatás területén egyre jelentősebb szerepet játszanak az alapítványi hozzájárulások, adományok és esetenként egy-egy felsőoktatási intézményre hagyományozott ingó és ingatlan vagyon. Ez biztosíthatja hosszabb távon a felsőoktatási intézmények több forrású finanszírozási rendszere kiteljesedését.

A Javaslat a 9/H. §-ban kívánja rendezni a nem állami felsőoktatási intézmények létesítésének, fenntartásának és fejlesztésének, valamint az általuk folytatott felsőfokú szakemberképzés finanszírozásának kérdéseit. Fő szabályként a nem állami felsőoktatási intézmény fenntartójának kötelezettségévé teszi a működés feltételeinek biztosítását. Az államháztartási törvénnyel összhangban rendezi a Javaslat azt a kérdést, hogy az ilyen címen kapott állami támogatás felhasználását az állam ellenőrizheti.

A 10. §-hoz

Az Ftv. 10. §-ához

Az Ftv. 10. §-ának javasolt módosítása a 9. § előzőekben indokolt módosításából következik, továbbá abból, hogy a Javaslat a Felsőoktatási és Tudományos Tanács jogállását módosítani javasolja. Az új (5) bekezdés beiktatásával a Javaslat a megnövekedett jelentőségének megfelelően külön is szabályozni kívánja az államközi megállapodás alapján képzésben részesülő külföldi állampolgárok oktatásával kapcsolatos költségek biztosítását.

A 11. §-hoz

Az Ftv. 10. §-ának a 10/A. §-sal történő kiegészítéséhez

A törvény létrehozza a legkiválóbb oktatók részére a Széchenyi Professzori Ösztöndíjat.

Az Ftv. 10. §-ának a 10/B. §-sal történő kiegészítéséhez

Az új § beiktatásának indoka, hogy a különböző okokból, de ténylegesen bekövetkezett vagy bekövetkező intézményi működési gondok rendezésének törvényileg szabályozott keretet adjon azzal, hogy az e célból elrendelt rendezési eljárás részletes szabályait kormányrendelet határozza meg.

A 12. §-hoz

Az Ftv. 11. §-ához

A Javaslat a szövegpontosítás mellett az új (4) bekezdés beiktatásával annak jelentőségét kívánja hangsúlyozni, hogy a felsőoktatási intézmények, de a Magyar Tudományos Akadémia számára is fontos a jelenleg már létező együttműködés továbbfejlesztése, az együttműködés lehetséges formáinak nem taxatív felsorolásával.

A 13. §-hoz

Ftv. 11. §-ának a 11/A-11/B. §-sal történő kiegészítéséhez

A felsőoktatás számos területén különböző okokból és indítékokból megnőtt a felsőoktatási intézmények székhelyen kívül folytatott képzési tevékenységének jelentősége (a képzési színhelyek arányos földrajzi elosztása stb.), anélkül azonban, hogy ennek feltételeit a törvény rendezné. Ezért a Javaslat a 11/A. §-ban - támogatva a székhelyen kívüli képzést - azokat a minimális feltételeket kívánja a törvényben rögzíteni, amelyek az azonos értékű oklevél-kiadás elengedhetetlen feltételei. A (2) bekezdés a törvény szintjén az ilyen képzés támogatása mellett azt kívánja kimondani, hogy ennek többletköltségeit milyen módon és formában kell biztosítani.

A 11/B. § a korábbiaknál részletesebben kíván rendelkezéseket megállapítani a két vagy több felsőoktatási intézmény, illetve a felsőoktatási intézmények és más szervek együttműködése keretében megvalósuló felsőfokú szakemberképzés folytatási feltételeiről, annak érdekében, hogy a képzés színvonala a kiadott oklevelek tudástartalma biztosított legyen. Tehát e rendelkezések szintén nem az ilyen együttműködések visszaszorítására, hanem ellenkezőleg, rendezett feltételek melletti támogatására szolgálnak.

A 14. §-hoz

Az Ftv. 12. §-ához

A Kormány jóváhagyásával a felsőoktatási intézmények és más intézmények (MTA intézetei és egyéb kutatóintézetek stb.) társulást hozhatnak létre az erőforrások jobb kihasználása érdekében.

A 15. §-hoz

Az Ftv. új 12/A. §-ához

E § az általános indokolás keretében kifejtettekkel összhangban a felsőoktatási intézmények önálló döntésével létrehozni kezdeményezett felsőoktatási szövetség létesítésének alapvető feltételeit, a létrehozás eljárási rendjét, a csatlakozás, illetve a kiválás szabályait állapítja meg. A szándéknyilatkozat keretében a szövetségre lépni kívánó felsőoktatási intézmények azt kell valószínűsítsék, illetve dokumentálják, hogy a létrehozni kívánt felsőoktatási szövetség valóban hatékony és a felsőoktatás fejlesztésével összhangban álló célokat szolgál. Összhangban az Ftv. 4/A. §-ával a szövetség ideiglenes jellegű.

A 16. §-hoz

Az Ftv. 14. §-ához

A Javaslat a felsőoktatási intézmények, ezen belül is elsősorban a művészeti felsőoktatási intézmények kezdeményezésére került a módosításba, annak érdekében, hogy a törvényhely alkalmazása a gyakorlatban ne okozzon értelmezési problémákat.

A 17. §-hoz

Az Ftv. 15. §-ához

A módosítást, nevezetesen a nem magyar állampolgárok oktatóként vagy tudományos kutatóként történő alkalmazása korlátozásának eltörlését felsőoktatási intézményi Javaslatra az intézményi autonómia bővítéseként indokoltnak tartja a Javaslat.

A 18. §-hoz

Az Ftv. 16. §-ához

A Javaslat a felsőoktatási intézmények véleményével összhangban indokoltnak tartotta a főiskolai docenssé történő kinevezés feltételeinek meghatározásával együtt a főiskolai docenst is az úgynevezett vezető oktatók körébe sorolni azzal, hogy a törvény vonatkozó §-aiban a hatályos szövegben szereplő „vezető oktatók” kifejezés helyett következetesen felsorolja ezt az oktatói kört: egyetemi tanár, egyetemi docens, főiskolai tanár, főiskolai docens. A felsőfokú szakemberképzésben a főiskolák szerepe, a főiskolák szakmai képzésében a főiskolai docens szerepe a módosítást indokolja.

A 19. §-hoz

Az Ftv. 17. §-ához

A Javaslat az elmúlt évek gyakorlati tapasztalatai és a felsőoktatási intézmények ezt megerősítő véleménye alapján az egyetemi tanár kinevezésére és felmentésére vonatkozó szabályozás módosításával egyrészt növelni kívánta az intézményi autonómiát, másrészt a felmentés differenciált szabályozásával a jogalkalmazás életszerű követelményeinek kívánt eleget tenni. [Indokolatlan a felmentési eljárás lefolytatása, például ha az egyetemi tanár maga kéri a felmentését, lásd új (7) bekezdés.] A „Professor Emeritus”-i cím adományozásának lehetőségét a Javaslat a főiskolára kinevezett egyetemi tanárok körére is kiterjeszti. A felsőoktatási intézmények által kezdeményezett módosítás ugyanakkor a döntési jogot e kérdésben a habilitáló egyetem tanácsára bízza annak a főiskolai tanácsnak a Javaslatára, ahol az érintett egyetemi tanár ténylegesen működött.

A 20. §-hoz

Az Ftv. 18. §-ához

A módosítást a művészeti felsőoktatási intézmények sajátosságai indokolják, hasonlóan az egyetemi tanári kinevezés feltételeihez.

A 21. §-hoz

Az Ftv. 19. §-ához

A főiskolák oktatási tevékenységében, szakmai és tudományos életében a főiskolai tanár mellett meghatározó szerepe van és lesz a jövőben is a főiskolai docenseknek. Erre figyelemmel a Javaslat az adott kritériumok mellett külön rendelkezést tart indokoltnak a törvénybe beiktatni a főiskolai docens kinevezési feltételeiről.

A 22. §-hoz

Az Ftv. 24-25. §-ához

A Javaslat az oktatói előmeneteli rendszerben a habilitáció szerepét a felsőoktatási intézmények véleményével és kialakult gyakorlatával (intézményi szabályzat) összhangban kívánja növelni azáltal, hogy a módosítás a habilitáció megadásánál a tudományos teljesítményt is megítélni rendeli, illetve a pályázónak az elért eredményekről, így többek között a doktori fokozat megszerzése utáni kutatói tevékenységéről is számot kell adni. Ugyancsak intézményi kezdeményezésre került be az előadókészség szabad előadásban és idegen nyelven való bizonyítása is a módosító Javaslatba.

A 23. §-hoz

Az Ftv. 26. §-ához

A felsőoktatási intézmények kezdeményezték a habilitációs bizottság összetételének Javaslatban szereplő módosítását. A Javaslat a habilitáció súlyának növeléseként kívánja bevezetni a habilitált személy részére a „dr. Habil” cím megadását.

A 24. §-hoz

Az Ftv. 27. §-ához

A felsőoktatási intézmény hallgatóinak körére és a hallgatói jogviszonyra vonatkozó módosítások az akkreditált iskolarendszerű felsőfokú szakképzés szabályozása miatt váltak indokolttá. A hallgatói önkormányzatok kezdeményezését fogadta el a Javaslat, amikor az új (3) bekezdésben a hallgatói jogviszonyból származó egyéni és kollektív jogok közt tesz különbséget. A törvény további §-aiban e különbségtételnek megfelelően került szabályozásra az egyéni, illetve kollektív jogok gyakorlása.

A 25. §-hoz

Az Ftv. 28. §-ához

A hallgatói jogviszony szünetelésével, illetve a törléssel kapcsolatos felsőoktatási intézményi végrehajtási tapasztalatok indokolják a Javaslatban szereplő módosítást, a módosítás elfogadása egyértelmű jogalkalmazási gyakorlat kialakítását segíti elő.

A 26. §-hoz

Az Ftv. 29. §-ához

Az Ftv. e §-ra vonatkozó végrehajtási tapasztalatai indokolják, hogy a Javaslat a tényleges helyzetnek megfelelően megkülönbözteti a hallgatói jogviszonyhoz tartozó kedvezmények körét, a hallgatói jogviszony alapján érvényesíthető jogok körét, valamint azt, hogy a hallgatói jogviszony fennállását tanúsító közokirat (diákigazolvány) milyen személyi információk tárolását szolgálhatja. A differenciált szabályozás lehetőséget teremt arra, hogy a különböző hallgatói körök (alapképzésben résztvevő, szakirányú képzésben résztvevő, ezen belül nappali tagozatos, esti tagozatos stb.) indokolt módon, de nem diszkriminációt eredményezve eltérő kedvezményeket stb. tanúsító diákigazolványt kapjanak.

A 27. §-hoz

Az Ftv. 30. §-ához

A hallgatói előirányzat biztosítására, az abban részesülők körére vonatkozó módosítással összhangban a Javaslat egyértelműen rendezi a vonatkozó jogszabályok és intézményi szabályzatok rendelkezései alapján különböző juttatásokban és kedvezményes szolgáltatásokban részesülők körét azzal, hogy egyben nevesíti is az adható juttatásokat és kedvezményes szolgáltatásokat (nappali tagozatos hallgatók). Változatlanul indokolt azonban lehetőséget teremteni arra, hogy a vonatkozó jogszabályok a más oktatási formában résztvevő hallgatók számára is megállapíthassanak juttatásokat, kedvezményeket. Az új (3) bekezdés jogszabály-szerkesztési okokból a jelenleg hatályos Ftv. 84. § (6) bekezdésének átvétele annak érdekében, hogy egy helyen történjen a hallgatói jogviszonyra vonatkozó szabályozás.

A 28. §-hoz

Az Ftv. 31. §-ához

Az Ftv. 7. és 9. §-ai módosítására vonatkozó Javaslattal összhangban az e szakaszra vonatkozó módosítás a felsőfokú képzésben résztvevő hallgatókat aszerint csoportosítja, hogy államilag finanszírozott felsőfokú képzésben vesznek-e részt, ez esetben a törvény és végrehajtási rendeletei szerint megállapított tandíjat és egyéb díjakat, illetőleg államilag nem finanszírozott képzésben vesznek-e részt, ez esetben költségtérítést és egyéb díjakat fizetnek a vonatkozó jogszabályi rendelkezések alapján.

A jelenlegi felsőoktatási gyakorlatban előforduló anomáliákat kívánja az új (3) bekezdés megszüntetni azáltal, hogy kimondja: az államilag finanszírozott felsőfokú képzésben résztvevők számára a tandíjon felül csak akkor állapíthat meg az intézmény további díjat, ha olyan szolgáltatást nyújt, amely nem kapcsolódik a képesítési követelményekben meghatározott kötelezettségek teljesítéséhez. Az új (5) bekezdés új c) pontjában a Javaslat arra kíván lehetőséget biztosítani, hogy a törvény felhatalmazása alapján az esélyegyenlőség biztosítása érdekében további lépésekre kerülhessen sor, amennyiben ennek feltételei megteremthetők.

A 29. §-hoz

Az Ftv. 32. §-ához

A Javaslat a hallgatói jogok egyéni és kollektív jogokra történt korábbi felbontásának megfelelően javasolja a (3) bekezdésben újraszabályozni a hallgatókat megillető úgynevezett egyéni jogokat. A módosítási Javaslat kialakítása a hallgatói önkormányzatok véleményének figyelembevételével történt.

A 30. §-hoz

Az Ftv. 32. §-ának a 32/A. §-sal történő kiegészítéséhez

A felsőoktatási intézmények és a hallgatók véleményét egyaránt figyelembe vette a Javaslat, amikor az új 32/A. § beiktatásával önállóan szabályozni javasolja a tudományos diákköri tevékenység rangját emelő módon az Országos Tudományos Diákköri Tanács helyét, szerepét és működése feltételeit.

A 31. §-hoz

Az Ftv. 33. §-ához

A Javaslat az új (2) bekezdés beiktatását a találmányok szabadalmi oltalmáról szóló 1995. évi XXXIII. törvény hatálybalépésére figyelemmel tartja indokoltnak.

A 32. §-hoz

Az Ftv. 35. §-ának a 35/A. §-sal történő kiegészítéséhez

A felsőoktatási intézmények, illetve a doktori képzésben résztvevő hallgatók országos szövetsége véleményét vette figyelembe a Javaslat, amikor egyértelműen rendezni kívánta a doktori képzésben résztvevő hallgatóknak a felsőoktatási intézmény oktató munkájában történő közreműködése kérdéseit.

A 33. §-hoz

Az Ftv. 37. §-ának a 37/A. §-sal történő kiegészítéséhez

A Javaslat által rendezni kívánt kérdéseket a hatályos törvény eddig nem szabályozta. A felsőfokú szakmai képzés szerves részét képező egyes tevékenység, de általában a képzés infrastrukturális hátterének kibővülése (technikai berendezések, felszerelések) egyaránt indokolja, hogy a felsőoktatási intézmény a képzés jellegéhez igazodóan mindent tegyen meg annak érdekében, hogy a képzésben résztvevő hallgatók az egészséget és biztonságot védő ismereteket megszerezzék, illetve ez a hallgató kötelessége is legyen.

A 34. §-hoz

Az Ftv. 43. §-ához

A módosítást a hallgatói jogok korábban jelzett egyéni és kollektív jogokra történő megváltoztatása indokolja.

A 35. §-hoz

Az Ftv. 44. §-ához

A Javaslat a módosításnál a hallgatói önkormányzatok véleményét fogadta el.

A 36. §-hoz

Az Ftv. 47 §-ához

A felsőoktatási intézményrendszer fejlesztési céljaival összhangban létrejöttek, illetve létrejöhetnek olyan főiskolák, amelyek a szakmai képzés tagoltsága, a hallgatói létszám alapján az eddig egységes főiskola kari tagozódását teszik szükségessé az oktatás hatékonyabb megszervezése érdekében. Ezért a Javaslat az érintett felsőoktatási intézmények kezdeményezésére lehetővé kívánja tenni a főiskolák karokra történő tagozódását.

A 37. §-hoz

Az Ftv. 48 §-ához

A Javaslat a módosítással a törvény más §-aival való összhang érdekében tesz különbséget az állami felsőoktatási intézmények, illetve a nem állami felsőoktatási intézmény karai létesítésével és megszüntetésével kapcsolatos kormányhatáskörök között.

A 38. §-hoz

Az Ftv. 50. §-ához

Az új 37/A. § (2) bekezdésében jelzett intézményi feladatok jellege és nagyságrendje egyaránt indokolhatja, hogy azok ellátására több felsőoktatási intézmény együttműködés keretében vállalkozzon. A Javaslat azonban az integrációra, a felsőoktatási szövetségek létrejöttére figyelemmel e feladatok ellátását saját szervezeti egység létesítésével is megoldhatónak tartja.

A 39. §-hoz

Az Ftv. 51. §-ához

A módosítást más törvényhelyek módosítására vonatkozó Javaslatok indokolják, mivel részben eltérő elnevezéssel, részben új területeken teszik kötelezővé intézményi szabályzat megalkotását. Továbbá mivel az egyéni hallgatói jogok körében szabályozásra került az oktatók hallgatói véleményezése, ezért indokolt, hogy az intézményi szabályzat részeként vagy önálló szabályzat formájában ennek kereteit rendezzék.

A 40. §-hoz

Az Ftv. 52. §-ához

A Javaslat az 52. § módosításánál a felsőoktatási intézmények véleményét, továbbá az államháztartási törvény és végrehajtási rendeletében a költségvetési szerv gazdasági vezetőjével szemben megfogalmazott követelményeket vette figyelembe, amikor önálló bekezdésben szabályozta a főtitkár, illetve a gazdasági (fő)igazgató jogállását, kinevezésének módját és időtartamát. Az államháztartási törvénnyel és végrehajtási rendeletével való összhang indokolja, hogy a Javaslat a korábbi szabályozástól eltérően a gazdasági (fő)igazgatót a gazdasági és pénzügyi feladatok tekintetében az intézményvezető helyettesének minősíti.

A Javaslat ugyanakkor az intézményi gazdálkodással kapcsolatos döntések megalapozottabbá tétele érdekében az új 59/E. §-ban meghatározott jogállással és hatáskörrel Felügyelő Tanács létrehozását rendeli el.

A felsőoktatási intézmények gyakorlata törvényi szabályozás hiányában nem egységes az új (5) bekezdésben említett vezetőhelyettesek megbízása területén. A Javaslat erre figyelemmel kimondja, hogy az említett megbízása határozott időre történik, de az időtartamot és más, ezzel összefüggő kérdéseket intézményi szabályzati hatáskörbe utal.

A 41. §-hoz

Az Ftv. 53. §-ához

A Javaslat a felsőoktatási intézmény vezető testületének, az intézményi tanácsnak feladatává teszi az intézményi tevékenység elveinek meghatározását, továbbá a felsőoktatási intézményrendszer általános fejlesztési célkitűzéseit is figyelembe vevő intézményi fejlesztési terv elfogadását.

Az intézményi tanács hatáskörét érintő további módosításokat más törvényi helyek javasolt változása indokolja. Kivételt képez ez alól az 53. § (2) bekezdés k) pontja, mely új hatáskörként fogalmazza meg az intézményi tanácsnak a szakképzés rendszerével kapcsolatos feladatait.

A (3) bekezdés módosítására vonatkozó Javaslatokat az államháztartási törvénnyel való összhang indokolja.

A 42. §-hoz

Az Ftv. 55. §-ához

A Javaslat a felsőoktatási intézmények és az érintett hallgatói rétegek véleményét is figyelembe véve kívánja módosítani a tanács összetételére, valamint a tanács munkájában résztvevő állandó és alkalmankénti meghívottak körére vonatkozó rendelkezéseket. Ugyancsak e véleményekre figyelemmel javasoljuk az újraválasztás korlátozásának megszüntetését, valamint a hallgatókra vonatkozó eltérő időtartamot.

A 43. §-hoz

Az Ftv. 56. §-ához

A Javaslat a törvény végrehajtásának eddigi tapasztalatait, a felsőoktatási intézmények véleményét is figyelembe vette, amikor a rektor és a főiskolai főigazgató megbízására, illetve felmentésére vonatkozó eljárás, illetve az eljárásban résztvevők körének hatáskörét az intézményi autonómia növelése érdekében újraszabályozni javasolja.

A 44. §-hoz

Az Ftv. 56. §-ának az 56/A. §-sal történő kiegészítéséhez

Az állami, illetve a nem állami felsőoktatási intézményekkel kapcsolatos hatáskörök már korábban is jelzett megkülönböztetése indokolja az új 56/A. § beiktatását.

A 45. §-hoz

Az Ftv. 59. §-ához

A felsőoktatási intézmények szakmai önállósága egyben felelősséget is ró az intézményekre az általuk folytatott képzési és kutatási tevékenység színvonalának folyamatos biztosítása. Ennek részét képezi az intézményi önellenőrzés, melynek formájaként a Javaslat e célra létrehozott bizottság működtetését határozza meg.

A bizottság éves értékelése, illetve annak intézményi tanácsi megtárgyalása részben az intézmény számára teremt lehetőséget a szükséges intézkedések haladéktalan meghozatalára, részben jelentés megküldése a Magyar Akkreditációs Bizottságnak azt is biztosítja, hogy a MAB mint független minőségbiztosító testület, folyamatosan figyelemmel kísérje a felsőoktatás helyzetét.

A 46. §-hoz

Az Ftv. 13. Fejezetének 13/a. Fejezettel történő kiegészítéséhez

A felsőoktatási szövetségnek a felsőoktatási intézményrendszer új intézményeként történő szabályozása az Ftv. belső szerkezete és szabályozási logikája miatt a szövetség működésére és vezetésére vonatkozó kérdések önálló fejezetben történő rendezését tette indokolttá. A 13/a. Fejezet új §-ai tehát az Ftv. hatályos rendelkezéseire figyelemmel mindazokat a kérdéseket szabályozzák a szövetség esetében, amelyek a felsőoktatási intézményrendszer más elemeitől (egyetem, főiskola) való eltérést jelentenek, azzal, hogy a nem szabályozott kérdésekben a 12-14. Fejezet rendelkezéseit kell értelemszerűen alkalmazni.

Az előzőekre figyelemmel a részletes indokolásban csupán az új 59/F-H §-ok rendelkezéseire kívánjuk a figyelmet felhívni. E §-ok a szövetség részévé váló felsőoktatási intézmények jogállásában és hatáskörében, valamint vezetési rendszerében bekövetkező változásokat tartalmazzák. Ennek megfelelően a tagintézménnyé váló felsőoktatási intézmény ugyan megőrzi jogi személyiségét, azonban ennek alapján csak azok a jogok illetik meg és kötelezettségek terhelik, amelyekkel a törvény kifejezetten felruházza a tagintézményt, illetve amelyek gyakorlását nem utalja a szövetség valamely szervének hatáskörébe. A korlátozott polgári jogi jogalanyiság nem jelent pénzügyi jogi jogalanyiságot (teljes jogkörű költségvetési szerv a szövetség), a tagintézmény csak a kizárólagosan rendelkezésére bocsátott előirányzatok és pénzeszközök felhasználásáról dönt. A tagintézmény sajátos jogállása indokolja, hogy a módosítás részletesen rendelkezik a tagintézményi tanács hatásköréről, vezetőjének jogköréről.

A 47. §-hoz

Az Ftv. 61. §-ához

A Javaslat a korábban említett indokok alapján lehetővé teszi főiskolán belül karok működését. A 61. § javasolt módosítása a főiskolai kar létrehozásának értelemszerű következménye. Az új (4) bekezdés az előzőek mellett az intézményen belül működő karok viszonylagos önállóságának garanciáját kívánja biztosítani a kar első számú vezetőjének megválasztására és megbízására vonatkozó kérdések törvényi szabályozásával.

A 48. §-hoz

Az Ftv. 62. §-ához

A módosítás a főiskolai kar létrejöttének lehetővé tételéből értelemszerűen következik.

A 49. §-hoz

Az Ftv. 63. §-ához

A felsőoktatási intézmények szervezeti egységei vezetésével kapcsolatos jogalkalmazási tapasztalatok indokolják annak lehetővé tételét, hogy az intézményi szabályzat a szervezeti egységek vezetése tekintetében az úgynevezett rotációs elvet alkalmazhassa.

A 50. §-hoz

Az Ftv. 64. §-ához

A Javaslatnak a 64. §-ra vonatkozó módosításai más törvényhelyek [új 7/A. §, 59. § új (1)-(3) bekezdése] módosítására vonatkozó Javaslatokból következnek.

Az 51. §-hoz

Az Ftv. 66. §-ához

A Javaslat a hallgatói jogviszonyban állók körének jelentős kibővülése (például iskolarendszerű felsőfokú szakképzés) miatt indokoltnak tartja annak törvényi kimondását, hogy az intézményi hallgatói önkormányzatnak tagja minden hallgatói jogviszonyban álló személy, függetlenül attól, hogy a képzés milyen formájában vesz részt (alapképzés, szakirányú továbbképzés, különböző tagozatok). A további módosítási Javaslatokat a hallgatói önkormányzatok működésének tapasztalatai indokolják, így többek között annak kimondását, hogy a hallgatói önkormányzat saját szervezeti és működési szabályzatában rögzíti az úgynevezett kollektív hallgatói jogok gyakorlásának módját, a képviseletre jogosítottak körét.

Az 52. §-hoz

Az Ftv. 67. §-ához

A Javaslat a 67. §-t érintő módosításai a hallgatói önkormányzatok véleményének figyelembevételével, azok többségének elfogadásával kerültek megfogalmazásra. Így az új (2) bekezdésben, annak törvényi megfogalmazása, hogy a hallgatói önkormányzat például döntési jogkörrel is felruházható, továbbá az új (3) bekezdésben azoknak az úgynevezett kollektív jogoknak a köre, amelyekben az intézményi szabályzat a hallgatói önkormányzat egyetértésével alkotható meg, illetve módosítható.

Az 53. §-hoz

Az Ftv. 67. §-ának a 67/A. §-sal történő kiegészítéséhez

Az Ftv. jelenleg nem tartalmaz rendelkezést a felsőoktatási intézmények hallgatói országos képviseletéről, annak jogállása, működése és hatásköre kérdéseiről. A hallgatói önkormányzatok képviselői többségének véleményével és Javaslataival egyetértve indokolt az új 67/A. § beiktatásával ennek törvényi rendezése. A felsőoktatási intézmények hallgatóinak országos képviseletét biztosító Hallgatói Önkormányzatok Országos Konferenciája, tehát egy olyan testület, amely alulról építkezik, valamennyi felsőoktatási intézmény hallgatóinak képviseletét biztosítva. A HÖOK saját szervezeti és működési szabályzat alapján határozza meg szervezetét, vezetését. A hallgatói önkormányzatok képviselői többségének egyetértésével fogalmaz meg a Javaslat rendelkezést az elnökség létszámára, összetételére és a HÖOK működésének pénzügyi fedezetére.

Az 54. §-hoz

Az Ftv. 72. §-ához

A Kormánynak a felsőoktatással kapcsolatos feladatai körében a 72. §-ban meghatározott hatásköre módosítására vonatkozó Javaslatok részben korábbi törvényhelyek módosításából értelemszerűen következnek. A Javaslat két területen jelentős mértékben fogalmaz meg eltérést a hatályos rendelkezésektől. Az Ftv. végrehajtásának eddigi tapasztalatai alapján a Kormány csak az alapképzés képesítési követelményeit határozná meg (a jelenlegi gyakorlat alapján kormányrendeletben hirdeti ki az egyes szakok képesítési követelményeit), illetve a módosítás elfogadása esetén nem válik el az alapképzésben az új szak létesítése a szak képesítési követelményeinek meghatározásától, hanem az új szak megalapítása a képesítési követelmény elfogadásával és kihirdetésével történik meg. A jelenlegi tapasztalatok és a szakirányú továbbképzés eltérő jellege nem indokolják a szakirányú továbbképzés képesítési követelményeinek kormányszintű meghatározását, ezért a Javaslat a szakirányú továbbképzésben a képesítési követelmények meghatározását miniszteri hatáskörbe utalja. A másik jelentős változás a Felsőoktatási és Tudományos Tanács jogállásának újraszabályozásával függ össze, nevezetesen az FTT a módosítás elfogadása esetén a miniszter tanácsadó szerve, így az FTT szervezetére és működésére vonatkozó szabályokat is a miniszter és nem a Kormány állapítja meg.

Az 55. §-hoz

Az Ftv. 73. §-ához

A módosítás az FTT jogállásának változásával függ össze, illetve a Magyar Akkreditációs Bizottságra vonatkozóan a törvény korábbi pontatlanságát kívánja orvosolni. (Nemcsak megbízza, hanem fel is menti a MAB elnökét és tagjait.)

Az 56. §-hoz

Az Ftv. 74. §-ához

A művelődési és közoktatási miniszter felsőoktatással kapcsolatos hatáskörének módosítására vonatkozó Javaslatok egy része más törvényhelyek módosításából értelemszerűen következik (szakirányú továbbképzésben a képesítési követelmények meghatározása; iskolarendszerű felsőfokú szakképzés, továbbá a szakirányú továbbképzés esetében a szakindítási engedély megadása, illetve visszavonása; az FTT szervezete, működése kérdéseinek szabályozása; a felsőoktatási szövetség létesítésével és működésével kapcsolatos egyes kérdések). A felsőoktatás területén az évenként felvehető államilag finanszírozott hallgatói létszám meghatározására vonatkozó új jogi szabályozás indokolja, hogy a művelődési és közoktatási miniszter hatásköre kibővüljön az egyes szakterületeken az államilag finanszírozott hallgatói létszám állami felsőoktatási intézmények közötti megosztása, illetve a nem állami felsőoktatási intézmény részére adható megbízással kapcsolatos hatáskörrel.

Az új (2) bekezdés az FTT, illetve a MAB felsőoktatást érintő kérdésekben játszott szerepét és szakmai súlyát szolgálja azzal, hogy a miniszter eltérő döntése esetén a minisztert döntése indokolására kötelezi.

Az (3) bekezdés kiegészítése a felsőfokú képzés finanszírozási rendszerének változásából értelemszerűen következik.

Az 57. §-hoz

Az Ftv. 74. §-ának 74/A. §-sal történő kiegészítéséhez

A Javaslat az új 74/A. § beiktatásával az Ftv. 74. § (1) bekezdésének c) pontjában meghatározott törvényességi felügyeleti jogkör részletes szabályozását kívánja megadni azzal, hogy garanciális rendelkezéseket tartalmaz a törvényességi felügyeleti jogkör tartalmát, illetve ennek gyakorlása során követendő eljárás rendjét illetően.

Az 58-60. §-hoz

Az Ftv. 76-79. §-aihoz

 A Javaslat a Felsőoktatási és Tudományos Tanács jogállását, valamint részben feladat és hatáskörét illetően koncepcionális módosítást fogalmaz meg. Az Ftv. hatályos rendelkezései ugyanis nem szabályozzák egyértelműen, hogy a Felsőoktatási és Tudományos Tanács feladatai ellátása során kinek a segítő, Javaslattevő, döntéselőkészítő és véleményező testületeként működik. A módosítás az FTT-t egyértelműen a művelődési és közoktatási miniszter tanácsadó testületeként határozza meg, azzal azonban, hogy a törvény szintjén is részletesen szabályozza az FTT szervezetét (FTT testülete és szakbizottságai) a felsőoktatással és a tudományos kutatással kapcsolatos feladatait, a testület és a szakbizottságok összetételét, működésének pénzügyi fedezetét. A testület és a szakbizottságok feladatkörének részletes szabályozása nemcsak növelni szándékozik az FTT súlyát a felsőoktatás működése és fejlesztése területén, hanem garanciát is jelent arra, hogy az FTT testületének véleménye nélkül a felsőoktatást érintő lényeges döntések nem születhetnek meg. Ennek bizonyítására visszautalnánk arra a korábban már említett és indokolt módosító Javaslatra, hogy a művelődési és közoktatási miniszter az FTT véleményétől eltérő döntése esetén döntését indokolni köteles. Az FTT testületének összetétele egyrészt biztosítja a felsőoktatási intézményrendszer arányos képviseletét, másrészt gyűjtőkifejezéssel élve az úgynevezett felhasználói szféra megfelelő képviseletét is. Külön bekezdés [76. § (5) bekezdés] biztosítja a képzésben érdekelt egyes minisztériumok véleményének figyelembevételét többek között a képzési szakok képesítési követelményei kialakításánál, az államilag finanszírozott hallgatói létszámkeretek meghatározásánál. Az FTT szakmai súlyát és véleményének, állásfoglalásának megalapozottabbá tételét szolgálja az új 78. § azzal, hogy az FTT szakbizottságainak tagjait az adott terület szakértői közül rendeli a testület által kiválasztani. Az FTT testületének függetlenségét nemcsak összetételének részletes törvényi szabályozásával kívánja a Javaslat biztosítani, hanem azáltal is, hogy a testület saját tagjai közül választja meg elnökét, és működését a testület, illetve az FTT által alkalmazott titkárság segíti.

A 61. §-hoz

Az Ftv. 80-81. §-aihoz

A Javaslat az Országos Akkreditációs Bizottság nevének Magyar Akkreditációs Bizottságra történő változtatása mellett a MAB szerepét és függetlenségét azzal is alá kívánja húzni, hogy a 80. § új (6) bekezdésében a MAB-ot a magyar felsőoktatást szolgáló független szakmai testületként határozza meg, melynek létrehozása változatlanul a Kormány feladata marad. A MAB szervezetének és működésének részletes kormányrendeleti szabályozása mellett a Javaslat indokoltnak tartja magának az akkreditációs eljárásnak részletes szabályozását is.

A MAB feladatkörét érintő módosítások részben más törvényhelyekre vonatkozó módosítási Javaslatokból következnek (szövetség létesítése, szakindítási engedély megadása, akkreditált iskolarendszerű felsőfokú szakképzés indítása stb.), részben a MAB-nak a felsőfokú képzés színvonalának folyamatos ellenőrzésében és a minőségbiztosításban játszott szerepét kívánják növelni (például kar létesítése, oklevelek honosítása stb.)

A 81. § (4) bekezdésének módosítására vonatkozó Javaslatok, valamint az új (5) bekezdés a MAB akkreditációs eljárásának, illetve vizsgálatának jogkövetkezményei pontosítására, továbbá az értékeléshez szükséges információk beszerzésének módjára vonatkoznak, és együtthatásában szintén a MAB szakmai súlyának és szerepének növelését szolgálják.

A 62. §-hoz

Az Ftv. 82. §-ához

A 82. § (2) bekezdésében foglalt rendelkezés hatályon kívül helyezése az Alkotmánybíróság vonatkozó döntésével indokolható.

A 63. §-hoz

Az Ftv. 83. §-ához

A 83. § egyes rendelkezéseinek módosítását, kiegészítését és pontosítását más törvényhelyek módosítására vonatkozó Javaslat (akkreditált iskolarendszerű felsőfokú szakképzés), illetve a hatályos törvényben a szabályozatlanság indokolja (Országos Felsőoktatási Felvételi Iroda).

A 64. §-hoz

Az Ftv. 84. §-ához

E törvényhely taxatíve meghatározza, hogy az egyetemek és főiskolák milyen formájú és szintű képzést folytathatnak.

A 65. §-hoz

Az Ftv. 85. §-ához

A 85. § új (1) bekezdésének beiktatását az akkreditált iskolarendszerű felsőfokú szakképzés indokolja. Az új (6) bekezdés egy szabályozási pontatlanságot kíván orvosolni azzal, hogy kiterjeszti a bekezdés hatályát a szakirányú továbbképzésre is.

A 66. §-hoz

Az Ftv. 86. §-ához

Az Ftv. hatálybalépése után megkezdődött az alapképzésben a képesítési követelmények meghatározása és kormányrendelet formájában való kihirdetése. Az eddigi tapasztalatok, valamint a felsőoktatási intézményektől beérkezett vélemények indokolják a képesítési követelmények tartalmának módosítását. A módosítás célja, hogy az azonos képzési területeken a különböző felsőoktatási intézmények által kiadott oklevelek tudástartalmának egyenértékűségének biztosítása, továbbá a végzettségi szint, a szakképzettség és a hozzá kapcsolódó cím megnevezésének azonossága mellett a tapasztalatok által indokolt módon és mértékben növelje az egyes képző intézmények szakmai önállóságát, valamint mozgásterét a részletes oktatási és tanulmányi követelmények meghatározása tekintetében.

A 67. §-hoz

Az Ftv. 87. §-ához

Az előző § módosításából értelemszerűen következett a 87. § tartalmi módosítása, nevezetesen az intézményi tantervek tartalmi követelményei közé kerültek át azok a kérdések, amelyeket a képesítési követelményekből a módosítás elhagyni javasolt.

A 68. §-hoz

Az Ftv. 91. §-ához

A Javaslat a 91. § (2) bekezdésének kiegészítésére vonatkozó rendelkezésnél a Doktoranduszok Országos Szövetségének véleményét vette figyelembe, amellyel a felsőoktatási intézmények többsége is egyetértett.

A 69. §-hoz

Az Ftv. 93. §-ához

A felsőoktatási intézmények véleménye és eddigi doktoráltatási tapasztalatok indokolták a Javaslatban szereplő azon módosítást, hogy a doktori tanács a szigorlati bizottságot doktori fokozattal rendelkező személyekből hozza létre, mivel a szigorlati bizottság összetételéről korábban ilyen értelemben a hatályos szöveg nem rendelkezett.

A 70. §-hoz

Az Ftv. 94. §-ához

A módosítást az Országos Akkreditációs Bizottság nevének megváltoztatása indokolja.

A 71. §-hoz

Az Ftv. 95. §-ához

Az akkreditált felsőfokú szakképzés szabályozása indokolja, hogy a törvény taxatívan meghatározza, miszerint az egyetemi, valamint a főiskolai alapképzés és továbbképzés befejezésére szolgál a záróvizsga. Az új (4) bekezdés beiktatása a törvény végrehajtásának eddigi tapasztalatai miatt indokolt, nevezetesen a szabályozatlanságból eredő viták megelőzését szolgálja. Az új (6) bekezdés az akkreditált iskolarendszerű felsőfokú szakképzés eltérő vizsgával (szakmai vizsga - a szakképzési törvény szabályai szerint) történő befejezését szabályozza.

A 72. §-hoz

Az Ftv. 97. §-ához

A Javaslat a 97. § (3) bekezdésének kiegészítésével a felsőoktatás területén kiadott oklevelek és bizonyítványok védelmét kívánja szolgálni azzal, hogy a képesítési követelményekről kiadott kormányrendeletben meghatározott képesítés elnevezését csak az adott szak indítására engedéllyel rendelkező felsőoktatási intézmény számára engedi használni a kiadott oklevélben.

A 73. §-hoz

Az Ftv. 98. §-ához

A módosítás az Ftv. hatályos szövegének a gyakorlat által indokolt pontosítását és kiegészítését szolgálja.

A 74. §-hoz

Az Ftv. 100. §-ához

Mindkét módosítás a pontosítás mellett a jogalkalmazási gyakorlat egységesítését szolgálja.

A 75. §-hoz

Az Ftv. 103-104. §-aihoz

A felsőoktatás-fejlesztési célkitűzésekkel összhangban örvendetesen növekszik a hazai felsőoktatási intézményeinkben tanulmányokat folytató külföldiek száma, illetve egyre több szakképzési területen vállalkoznak felsőoktatási intézményeink idegen nyelven történő képzés indítására. A módosítás, illetve a kiegészítés az egységes jogértelmezést, továbbá azt a célt szolgálja, hogy ha jogszabály vagy nemzetközi szerződés eltérően nem rendelkezik, úgy a külföldiek képzésére e törvény rendelkezéseit kell alkalmazni.

A 76. §-hoz

Az Ftv. 105. §-ához

A nemzetközi gyakorlat a résztanulmányok ajánlott vagy kötelező beszámításának nemzetközi szerződésben való előírása mellett egyre inkább a különböző országok felsőoktatási intézményei között megkötött megállapodásra helyezi át a hangsúlyt. Ezért indokolt a felsőoktatási törvénybe ennek nevesített elismerése.

A 77. §-hoz

Az Ftv. 107. §-ához

A Javaslat a törvény végrehajtásának eddigi tapasztalatain alapuló pontosító és az egységes jogértelmezést biztosító kiegészítést tartalmaz.

A 78. §-hoz

Az Ftv. 108. §-ának 108/A-108/B. §-okkal történő kiegészítéséhez

A két kiegészítő rendelkezést tartalmazó § beiktatása az akkreditált felsőfokú szakképzés szabályozása miatt vált szükségessé.

A 79. §-hoz

Az Ftv. 109. §-ához

A 109. § módosítását ugyancsak az akkreditált felsőfokú szakképzés bevezetése indokolja.

A 80. §-hoz

Az Ftv. 110. §-ához

A 110. § (1) bekezdés b) pontjának módosítását a MAB feladatairól szóló 80. § módosítása tette indokolttá. (E feladattal ugyanis bővül a MAB feladatköre.)

A Javaslat 110. § új (3) bekezdéssel történő kiegészítését indokolja, hogy az elmúlt években jelentősen megnőtt a külföldi felsőoktatási intézmények Magyarországon folytatott felsőfokú szakemberképzési tevékenysége. Nem született meg viszont törvényi felhatalmazás hiányában a külföldi oklevelek honosítására és belföldi egyenértékűségére vonatkozó és egységes jogalkalmazási követelményeket megfogalmazó jogi szabályozás. Ezt kívánja az új (3) bekezdés törvényi felhatalmazás alapján miniszteri rendelet megalkotásával pótoltatni.

A 81. §-hoz

Az Ftv. 111. §-ához

A felsőfokú szakemberképzés infrastrukturális háttere (például ipari park stb.) egyre fontosabb szerepet játszik a szakmai képzés tartalmi fejlesztésében. Ezért a törvény lehetőséget kíván teremteni arra, hogy a felsőoktatási intézmények önállóan vagy másokkal együttműködve a képzést vagy kutatást szolgáló intézeteket, ipari parkokat stb. hozzanak létre [111. § új (4) bekezdése].

A 111. § új (5)-(6) bekezdése a felsőoktatási intézmények szakmai képzési tevékenységének, fejlődésének elengedhetetlen részét képező tudományos kutatás feltételrendszerét kívánja biztosítani részben az új 9/E. § (1) bekezdésének kiegészítéseként.

A 82. §-hoz

Az Ftv. 112. §-ához

A tényleges helyzetnek megfelelően a 112. § pontosítását szolgálja a Javaslat, amikor kimondja, hogy a felsőoktatási intézményekben érdekegyeztető tanács működik, és hogy a tanács működési rendjét maga alakítja ki.

A 83. §-hoz

Az Ftv. 113. §-ához

A Javaslat a 113. § (4) bekezdésének újrafogalmazásával lényegében megerősíti a törvényalkotó azon korábbi szándékát, miszerint az állami felsőoktatási intézmények tulajdonába kerülő vagyon köréről és mértékéről külön törvény rendelkezik, illetve ennek módjaként a közalapítvánnyá történő átalakulást prognosztizálja.

A 84. §-hoz

Az Ftv. 114. §-ához

A Javaslat a 114. § új (2)-(3) bekezdéseiben foglalt rendelkezéseket az egyházi felsőoktatási intézmények véleményének alapulvételével fogalmazta meg részben az egyházi felsőoktatási intézmények indokolt körű sajátosságainak figyelembevétele érdekében a törvény alkalmazása szempontjából, másrészt kifejezésre kívánta juttatni, hogy az állam az éves költségvetés megállapításakor kész hozzájárulni az egyházi felsőoktatási intézmények hitélettel összefüggő tárgyai oktatásához.

A 85. §-hoz

Az Ftv. 115. §-ához

A 115. § módosítása és kiegészítése részben fogalmi pontosítás (rendvédelmi felsőoktatási intézmény), részben a törvény egyes új rendelkezései tekintetében a honvédelmi miniszter és a belügyminiszter felügyeleti jogkörének értelemszerű meghatározása.

A 86. §-hoz

Az Ftv. 116. §-ához

Az Ftv. a 116. § hatályos szövegében is kifejezésre juttatta az egészségügyi, valamint az agrár-felsőoktatási intézmények sajátos szerepvállalását az egészségügy, illetve az agrárgazdaság körébe tartozó feladatok ellátásában. A 116. § módosítása, illetőleg kiegészítése e szerepvállalásnak az érintett tárcákkal egyeztetett részletesebb szabályozását célozza meg, részben további területekre terjeszti ki a felsőoktatási intézmények részvételét meghatározott tárcafeladatok ellátásában, anélkül azonban, hogy a tárcafeladatok ellátásában való közreműködéssel együttjáró szakmai felügyeleti joga a népjóléti, illetve a földművelésügyi miniszternek a felsőoktatási intézmény oktatási-kutatási autonómiáját sértené. A tárcafeladatok ellátásában való közreműködése az érintett felsőoktatási intézményeknek értelemszerűen azt is magába foglalja, hogy az e körben vállalt feladatok ellátására az egyes tárcáktól kapott pénzeszközöket a felsőoktatási intézmények kötelesek elkülönítetten kezelni és az adott forrásokra vonatkozó gazdálkodási szabályokat betartani.

A 87. §-hoz

Az Ftv. 118. §-ához

Az Ftv. 118. § (4) bekezdése határidő meghatározása nélkül adott módot az (1) és (3) bekezdésben említett doktori cím, valamint a (2) bekezdésben említett egyetemi doktori fokozat birtokosának arra, hogy meghatározott feltételekkel doktori (PhD) fokozat odaítélését kérje. A módosítás az ilyen eljárások lefolytatására a végrehajtás eddigi tapasztalatait alapul véve határidőt kíván tűzni, ezzel a felsőoktatási intézmények többségének véleménye is egyetértőleg találkozik.

A 118. § új (6) bekezdése hiányt pótol, melyre vonatkozó kiegészítő rendelkezéseket az egyházi felsőoktatási intézmények véleményének alapulvételével fogalmazza meg.

A 88. §-hoz

Az Ftv. 120. §-ához

A Javaslat a művészeti felsőoktatási intézmények megalapozott és jogos igényét kívánja a 120. § új (1) bekezdésével kifejezésre juttatni, amikor kimondja, hogy művészeti felsőoktatási intézmény az általánostól eltérő feltételrendszer esetén létesíthető, illetve működhet tovább. Ugyanezek az indokolt eltérések motiválják a 120. § további módosító, illetve kiegészítő rendelkezéseit.

A 89. §-hoz

Az Ftv. 122. §-ához

A Javaslat az Ftv. hatálybalépésével meginduló felsőoktatási intézmény-akkreditáció eddigi tapasztalatainak és a MAB előtt álló további feladatoknak együttes értékelése, illetve figyelembevétele alapján kezdeményezi az első akkreditációs értékelési folyamat határidejének 2000. június 30-ig történő meghosszabbítását, valamint azt, hogy szabályozás hiányában a jövőben az akkreditáció sorrendjének megállapítására a MAB kapjon jogot.

Az első intézményi akkreditáció jogkövetkezményeit fogalmazza újra a 122. § új (2) bekezdése. A hatályos rendelkezés ugyanis nem vitte következetesen végig a felsőoktatási intézmények tekintetében annak következményét, hogy a felsőoktatási intézmény az akkreditációs eljárás eredményeként nem felelt meg a törvény 3. és 4. §-ában megállapított követelményeknek. A módosítás méltányos határidőt állapít meg a törvényi követelményeknek való megfeleléshez, és csak ennek eredménytelen eltelte után biztosítja a fenntartó számára az intézmény átszervezésének vagy megszüntetésének jogát.

A 90. §-hoz

Az Ftv. 123. §-ához

A 123. § módosítására vonatkozó Javaslat az (1) és (3) bekezdésében szabályozási hiányt pótol, míg az eredeti (5)-(7) bekezdés hatályon kívül helyezésére vonatkozó Javaslattal időközben teljesedésbe ment, illetve a törvény más helyén újraszabályozott rendelkezéseket érint.

A 91-92. §-hoz

Az Ftv. 124. §-ának 124/A-124/E. §-okkal történő kiegészítéséhez

Az új §-ok részben a törvény hatálybalépésével kapcsolatos átmeneti rendelkezéseket, illetve indokolt kivételeket, továbbá egyes eljárási kérdéseket érintenek, valamint a felsőoktatási törvény hatályosulását szolgáló feladatokat állapítanak meg.

Az új 124/E. § az egységes jogértelmezés és jogalkalmazás érdekében olyan fogalom-meghatározásokat tartalmaz, amelyeket a törvény alkalmazásában különös jelentőséggel bírnak.

-----STARTING---POINT---VEGE---