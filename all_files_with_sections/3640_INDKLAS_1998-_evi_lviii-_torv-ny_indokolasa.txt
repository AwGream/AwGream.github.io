1998. évi LVIII. törvény indokolása

a közraktározásról szóló 1996. évi XLVIII. törvény módosításáról

-----STARTING---POINT---ALTALANOS--- 

Az OECD-hez történő magyarországi csatlakozáskor a Kormány arra vállalt kötelezettséget, hogy lehetővé teszi külföldi vállalkozások számára a fióktelep formában történő működést valamennyi gazdasági területen, így a közraktározásban is.

A külföldi székhelyű vállalkozások magyarországi letelepedésének egyes formáiról szóló törvényi szabályozás előkészítésének feladatairól szóló 1077/1997. (VII. 17.) Korm. határozat 2/b. pontja értelmében a közraktározásról szóló 1996. évi XLVIII. törvény (a továbbiakban: Krt.) módosítani kell a fiókszabályozás tekintetében.

A törvény módosításában alapvetően a külföldi székhelyű vállalkozások magyarországi fióktelepeiről és kereskedelmi képviseleteiről szóló törvény előírásait tekintettük irányadónak.

Az említett módosítást igénylő fő kérdésen túl szükségesnek tartjuk néhány egyéb kisebb módosítás egyidejű végrehajtását is, amely a törvény eredeti szellemiségének megtartása, illetve erősítése céljából az eddig leszűrt tapasztalatok alapján segíti annak gyakorlati értelmezését és alkalmazását.

A szabályozás kialakításánál a versenysemlegesség, valamint a nemzeti elbánás biztosítására vonatkozó nemzetközi kötelezettség érdekében fontos szem előtt tartani, hogy a fióktelep formában működő közraktárak ne kerüljenek hátrányos helyzetbe a hazaiakkal szemben, ugyanakkor különös figyelmet kell fordítani arra is, hogy a magyarországi közraktárak - amelyek még e tevékenység bevezetését, annak minden nehézségével, gyenge tőkeerővel élik át - szintén ne kerüljenek versenyhátrányba.

A fiókszabályozás koncepciójának kidolgozásánál a nemzetközi kötelezettségekre figyelemmel - olyan speciális szabályokat és engedélyezési kérdéseket is be kell építeni amelyek a létesítési és engedélyezési kérdéseken túlmenően kiterjednek az állami felügyelet gyakorlására és biztosítják a közraktározás iránti közbizalom maximális garanciáját. A fióktelep alapítását ezért a törvénytervezet - a hazai közraktárakkal azonosan a gazdasági miniszter, (a továbbiakban: felügyelet) engedélyéhez köti, és kiterjeszti a fióktelepre is a felügyelet hatáskörét.

-----STARTING---POINT---RESZLETES---

Az 1. §-hoz

E paragrafus módosítása a külföldi székhelyű vállalkozás magyarországi fióktelepének alapítási lehetőségét, azaz a törvény módosításának alapvető célját szolgálja.

A 2. §-hoz

A fióktelepként működő közraktárra a külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. tv. rendelkezéseit, az e törvényben foglalt eltérésekkel kell alkalmazni.

Pontosítást jelent a közraktárak alaptőke szerkezetére vonatkozó meghatározás. A közraktári tevékenység biztonságát segíti elő, hogy az alapítói tőkeszerkezet 250 millió forintos ingatlan vagyona, nemcsak tehermentes legyen, hanem a közraktári tevékenység folytatását közvetlen is szolgálja.

A minimális alaptőke nagyságát a törvény úgy határozza meg, hogy a külföldi székhelyű vállalkozás a fióktelepe javára a közraktári tevékenység engedélyezése iránti kérelem benyújtása előtt köteles legalább kettőszázötven millió forint összegű dotációs tőkét elhelyezni olyan belföldi hitelintézetnél, amelyben az alapító külföldi vállalkozásnak nincs érdekeltsége.

Előírja továbbá a törvény, hogy a közraktár valamennyi belső szabályzatának, továbbá a közraktározási szerződés megkötését, illetve fennállását tanúsító okiratnak magyar nyelven is rendelkezésre kell állni, melynek célja, hogy a fióktelepként működő közraktárak is kellő információkkal álljanak az igénybevevők rendelkezésére. Értelmezési vita esetén a magyar nyelvű szöveg az irányadó.

A 3. §-hoz

A módosítást részvénytársaságként, illetve a fióktelepként működő közraktár eltérő adottságainak figyelembe vétele teszi szükségessé.

A 4. §-hoz

A Krt. a felelősségbiztosítás feltételként történő előírásánál összeget nem határoz meg. Amennyiben a tárolt áruk értékénél kevesebb összegre szól a felelősségbiztosítás, úgy a közraktár jegyeken feltüntetett áruérték naptári évenként nem lehet több mint a saját tőke ötszöröse.

A (4) bekezdés az áru értékesítés során történő megszerzési tilalmát terjeszti ki a közraktár vezető tisztségviselőire, könyvvizsgálójára, felügyelő bizottsági tagjaira, illetve a közraktár munkavállalóira.

Az 5. §-hoz

A módosítás a részvénytársasági formában működő közraktár engedélyezésének feltételeit tartalmazza.

A 6. §-hoz

A módosítás a fióktelepként működő közraktár engedélyezési feltételeit tartalmazza. Az itt felsorolt feltételek alapvetően a részvénytársasági formában működő közraktárak működési feltételeit, a külföldi vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény rendelkezéseit, továbbá a hitelintézetekről és a pénzügyi vállalkozásokról szóló 1996. évi XCII. törvény módosításáról szóló 1997. évi CLVIII. törvény előírásait vettük figyelembe.

Az 5/D. § beiktatását a közraktári tevékenység megszüntetésével járó szigorító intézkedések szükségessége indokolta.

A 7. §-hoz

A közraktári tevékenység folytatására vonatkozó engedély iránti kérelem benyújtásának példányszámát határozza meg, illetve előírja, hogy amennyiben az engedély kérelem mellékletei között idegen nyelvű okirat van, úgy azt hiteles magyar fordításban is kötelező benyújtani.

A 8. §-hoz

A közraktárak vezetőire vonatkozó speciális szakképzettségi, illetve személyi feltételeket pontosítja, amelyet elsősorban fióktelepként működő közraktárak működési körülményei indokolnak.

A 9-10. §-hoz

A módosítást a hivatkozott törvény, illetve intézmény cím-, illetve névváltozása indokolja.

A 11. §-hoz

A közraktárak jogsértő magatartásának szankcionálása céljából - hasonlóan a hitelintézetekről és pénzügyi vállalkozásokról szóló törvényben foglaltakhoz - szükséges olyan intézkedés meghozatala, amely a nem közvetlenül az ügyvezető hibájából származó jogsértést nagyobb összegű (50 millió forintig terjedő), az Rt.-t terhelő pénzbírság kiszabásával szankcionálja.

A 12. §-hoz

Az eredeti törvény kiegészítését a fióktelepként működő közraktáraknál - az eltérő jogállásból származó különbözőség miatt - felmerülő felfüggesztésre, illetve az engedély visszavonására vonatkozó előírások rögzítésének szükségessége teszi indokolttá.

A 13. §-hoz

Szükséges rögzíteni - amelyet a Krt. nem deklarált egyértelműen -, hogy felügyeleti biztost a közraktár felfüggesztése, valamint engedélyének visszavonása esetén is ki kell rendelni.

A 14. §-hoz

A közraktárak által fizetendő felügyeleti eljárási díj GM és ÁPTF közötti megosztását szabályozza, illetve korrigálja a hibás törvényi megfogalmazást, amely lehetetlenné tette a felügyeleti eljárási díjra vonatkozó miniszteri rendelet megalkotását.

A 15. §-hoz

A módosítást az eredeti törvényben foglaltak pontosítási igénye, illetve a fióktelep eltérő jogállásának figyelembe vétele indokolta. (A felügyelet részére történő előzetes bejelentési kötelezettség előírása)

A 16. §-hoz

A közraktári ügylet alapvető kategóriájának, a közraktári szerződés tartalmának bővítését szolgálja, amely az egész közraktári ügylet biztonságát hivatott szolgálni.

A 17. §-hoz

A közraktárak felügyeleti feladatainak pontosításával a módosítást a művi tárolások kapcsán felmerült szabálytalanságok kiküszöbölése céljából tartjuk indokoltnak törvénybe iktatni.

A 18. §-hoz

Tekintettel arra, hogy a közraktári árujegy, illetőleg közraktári zálogjegy esetében nem csak annak külföldire történő átruházása valósíthat meg a külkereskedelmi-, illetőleg a devizajogszabályok által meghatározott tényállást, a bekezdés szövegét úgy szükséges módosítani, hogy a szóban forgó szabály általában véve utaljon arra, hogy adott esetben a külkereskedelmi-, illetőleg a devizajogszabályok alkalmazásának szükségessége is felmerülhet.

A 19. §-hoz

A közraktárra vett áru árverésen történő értékesítése esetén határozza meg az áfa-fizetés szabályait.

-----STARTING---POINT---VEGE---

A 20. §-hoz

A törvény a hazai közraktárak részére a közraktározásra alkalmas minimum 250 millió forint értékű ingatlan előírását 2001. január 1-ig történő teljesítési idővel írja elő - figyelemmel a már működő közraktárak ingatlan-összetételére - a részvénytársasági formában működő közraktárak ellehetetlenülését eredményezi.