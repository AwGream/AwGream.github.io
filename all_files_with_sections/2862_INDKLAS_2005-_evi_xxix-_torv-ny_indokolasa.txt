2005. évi XXIX. törvény indokolása

a közbeszerzésekről szóló 2003. évi CXXIX. törvény és az államháztartásról szóló 1992. évi XXXVIII. törvény módosításáról

-----STARTING---POINT---ALTALANOS--- 

1. A törvény a Kbt. hatálya alól azokat a szerződéseket vonja ki, amelyek csak a „jogi látszat” szintjén felelnek meg a Polgári Törvénykönyv 205. §-ából következő azon követelménynek, miszerint egy szerződéshez legalább két olyan, egymástól független félre van szükség, akik, illetve amelyek között a kölcsönös és egybehangzó akaratnyilvánítás folytán a szolgáltatás és ellenszolgáltatás lényeges elemeiről megegyezés jön létre. Ha a jogviszony alanyai - bár külön-külön önálló jogi személyiséggel rendelkeznek - valójában egyetlen szándék és akarat megtestesítői, úgy a polgári jogi megállapodás lényegadó vonása hiányzik. (Jogi természetét tekintve hasonló a helyzet ilyenkor, mint amikor egy már megkötött szerződés alapján fennálló jogviszonyban utóbb a jogosulta és a kötelezette pozíció egy kézbe kerül, amely értelemszerűen a szerződéses jogviszony megszűnését vonja maga után. (Lásd a Ptk. 322. §-át, amely szerint „Megszűnik a szerződés, ha ugyanaz a személy lesz a jogosult és a kötelezett”.)

Akkor, ha a szerződés létrejöttének mintegy a sine qua nonja hiányzik, természetesen okafogyottá válik annak a vizsgálata is, hogy a „szerződés” jogtechnikai szempontból visszterhes-e, értéke meghaladja-e a Kbt. szerinti értékhatárt, tárgya alapján a Kbt. hatálya alá tartozik-e stb. Ebben az esetben tehát nem arról van szó, hogy valamely, a Kbt. tárgyi hatálya alá tartozó visszterhes szerződés megkötése kapcsán a törvény az ajánlatkérőt mentesíti a közbeszerzési eljárás lefolytatásának kötelezettsége alól, hanem arról, hogy nincs olyan szerződés, amelynek a megkötése tekintetében felmerülhetne a közbeszerzési eljárás lefolytatásának szükségessége.

Az Európai Bíróságnak eseti döntései alapján a releváns irányelvek hatálya nem terjed ki azokra az esetekre, ahol az ajánlatkérő olyan jogi személlyel köt szerződést, amely voltaképp nem elégíti ki a szerződés fogalmával szembeni dogmatikai elvárásokat, mivel a másik „fél” az ajánlatkérő részének (szervezeti egységének, részlegének) számít. Az ún. Teckal-ügyben (C-107/98.) az Európai Bíróság arra az álláspontra helyezkedett, hogy nincs szükség (nem kötelező) a közbeszerzési eljárás lefolytatása akkor, ha bár formálisan két, egymástól független jogi személy között jön létre a jogviszony, de az adott szolgáltatás nyújtására vállalkozó jogi személy helyzete nem tér el attól, mint amikor az a megrendelő részeként működik. Ha pedig így van, nem teljesül a szerződéses jogviszony elvi jelentőségi alapfeltevése, vagyis hogy a megállapodás két fél egybehangzó akaratán nyugszik: valójában egy fél, egy szereplő található a szerződéses jogviszony mindkét oldalán.

Az Európai Bíróság az in-house tényállás megállapítását két, együttes feltétel meglétéhez kötötte: egyrészt az állami (önkormányzati) szerv az általa alapított jogi személy felett olyan irányítási-ellenőrzési (kontroll) jogokkal rendelkezzen, mintha az a része, részlege volna, másrészt hogy ez utóbbi jogi személy tevékenységének döntő hányadát a tulajdonossal kötött szerződés alapján nyújtott szolgáltatás jelentse. A két, konjunktív feltétel közül az utóbb említett értelmezése viszonylag egyszerű. Az Európai Bíróság azt kívánta egyértelművé tenni, hogy nem minősíthető in-house tényállásnak az olyan helyzet, amikor az állami (önkormányzati) tulajdonban lévő vállalkozás aktív piaci szereplő. Ez esetben ugyanis nyilvánvalóan versenytorzító hatású lehet, ha részére közpénzből biztosítják - eltérően más vállalkozásoktól - a rentábilis működés lehetőségét.

Problematikusabb viszont az elsőként említett feltétel (az állami, önkormányzati szerv irányítási-ellenőrzési joga természetének) megítélése. Az Európai Bíróság az elmúlt években adós maradt e feltétel jelentésének részletesebb elemzésével, és a 2005. januárjában, az ún. Halle-ügyben (C-26/03) hozott határozata sem adott a korábbi döntéstől érdemben eltérő illetve bővebb támpontokat. Az Európai Bíróság ez év elején meghozott határozatában a közbeszerzés alól eleve mentesítő körülménynek azt tekinti, ha az ajánlatkérő a közfeladatot „saját közigazgatási, műszaki és egyéb eszközeivel” hajtja végre, anélkül, hogy ehhez a szervezethez nem tartozó, külső jogalanyokat venne igénybe. „Ilyen esetben nem lehet szó az ajánlatkérőtől jogilag elkülönült jogalannyal kötött visszterhes szerződésről. Így tehát nem kell alkalmazni a közbeszerzésre vonatkozó közösségi szabályokat.” (Lásd a határozat 48. pontját.) Ehhez képest, mint arra a határozat 49. pontja rámutat: „A Bíróság ítélkezési gyakorlatának megfelelően nem kizárt, hogy létezzenek egyéb körülmények, amelyek között az ajánlati felhívás nem kötelező akkor sem, ha a szerződő fél az ajánlatkérőtől jogilag elkülönült jogalany. Így van ez abban az esetben, ha az ajánlatkérőnek minősülő hatóság a kérdéses elkülönült jogalany felett olyan ellenőrzést gyakorol, mint amelyet a saját szervei felett...”. Ezzel szemben, amennyiben az ajánlatkérő az irányelv hatálya alá tartozó szolgáltatások körében ,,... visszterhes szerződést kíván kötni olyan, tőle jogilag elkülönült társasággal, amelynek tőkéjében egy vagy több magánvállalkozással együtt részesedéssel rendelkezik, az ezen irányelv által előírt közbeszerzési eljárásokat mindig alkalmazni kell.” (Lásd a határozat 52. pontja). A határozat szerint ,,... egy magánvállalkozás - akár kisebbségi - részesedése egy olyan társaság tőkéjében, amelyben a kérdéses ajánlatkérő szintén részesedéssel rendelkezik, mindenképpen kizárja azt, hogy az ajánlatkérő a saját szervei felett gyakorolt ellenőrzéssel megegyező módon ellenőrizze ezt a társaságot.” (Lásd a határozat 49. pontját.)

Az Európai Bíróság 2005 januárjában az ún. Halle-ügyben hozott határozatának idézett rendelkezéseire figyelemmel az in-house tényállás aggálytalanul akkor állapítható meg, ha a szolgáltató jogi személy nem rendelkezik a megrendelő állami (önkormányzati) szervtől elkülönülő gazdasági érdekkel és az ennek érvényesítését szolgáló önálló akarattal, nem illetik meg olyan jogi eszközök, amelyek részére a működése során hozott döntéseket illetően akárcsak részleges autonómiát is biztosítanának.

2. A törvény - az Európai Bíróság előzőekben elemzett eset jogára is figyelemmel - nem a törvény alkalmazása alól mentesítő kivételek körét (lásd pl. a Kbt. 29. §-át) bővíti, hanem meghatározza azokat a feltételeket, amelyek teljesülése esetén a Kbt. alkalmazásában releváns szerződésnek a létrejöttéről sem lehet szó. Eszerint a javaslat két, együttes követelményt támaszt:

- egyrészt az ajánlatkérővel szerződő gazdasági társaság az ajánlatkérőhöz képest ne rendelkezzen önálló szerződési akarattal, önálló gazdasági érdekeltséggel,

- másrészt tevékenységét gyakorlatilag (döntő részben) az ajánlatkérő részére fejtse ki.

Az első feltétel akkor teljesül, ha az ajánlatkérő kizárólagos tulajdonosa a vele szerződő gazdasági társaságnak és teljes körű irányítási és ellenőrzési jogokkal rendelkezik a gazdasági társaság stratégiai és operatív működése tekintetében. Ez utóbbi kritérium megvalósítása jelenleg jogi akadályba ütközik, szükség van ezért az Áht. módosítására is. A második feltétel lényege, hogy kizárásra kerüljön a gazdasági társaság működésének esetleges versenytorzító hatása: a törvény ezért a harmadik személyekkel folytatott üzleti-gazdasági tevékenység lehetőségét a minimálisra korlátozza.

A b) pont szerinti megoldás módot ad arra, hogy az ajánlatkérő szervezet olyan egyszemélyes gazdasági társaságával kössön szerződést az adott közfeladat ellátásával összefüggő szolgáltatásra, amely a múltban árbevételének jelentős részét vállalkozási tevékenység folytatásából szerezte. A megoldás tehát nem a múltbeli üzleti tevékenységet tekintené relevánsnak, hanem az ajánlatkérő szervezettel kötendő szerződés jövőbeli időszakát. Eszerint ha az egyszemélyes társaság betartja azt a közbeszerzési eljárás lefolytatásának mellőzését lehetővé tevő törvényi feltételt, hogy a szerződéskötést követően nettó árbevételének döntő hányada (legalább 90%-a) az ajánlatkérővel kötött szerződés teljesítéséből származott, úgy mód nyílik arra, hogy az elkövetkező évre nézve is a szerződés versenyeztetés nélkül meghosszabbításra kerüljön. Ellenkező esetben - kivéve, ha törvény a szerződés időtartamát eltérést nem engedő módon rögzíti - a korábban kötött szerződés megszűnik és a szolgáltatás nyújtására (ha arra továbbra is szükség van) az ajánlatkérő a Kbt. szerinti versenyeztetési eljárást folytat le.

A (2) bekezdés alapján mód nyílik arra, hogy több önkormányzat úgy gondoskodjon a feladatkörükbe tartozó közszolgáltatások egyszemélyes társaság útján történő ellátásáról, hogy az egyszemélyes társaság az érintett önkormányzatok közös tulajdonában lenne. Ez egyrészt azt jelentené, hogy a társaság - a Gt.-nek a 22. § (5) bekezdésében foglaltakra figyelemmel - az egyedüli tag közvetlen és teljes körű irányítása alatt végzi az alapító okiratban előírt feladatait. Ez nélkülözhetetlen annak az Európai Bíróság által meghatározott követelménynek a teljesítése szempontjából, hogy a gazdálkodó szervezet működése, irányítása legyen olyan, mintha a társaság az alapító szervezeti egysége volna. Másfelől viszont az egyedüli tag (részvényes) társasági jogi kategóriája nem zárja ki azt, hogy az egyszemélyes társaság „egy darab” üzletrészének vagy részvényének több tulajdonosa legyen. A Gt. 133. § (3) bekezdése szerint „Egy üzletrésznek több tulajdonosa is lehet. Ezek a személyek a társasággal szemben egy tagnak számítanak; jogaikat - ide értve a társasági szerződés megkötését is - csak közös képviselőjük útján gyakorolhatják, és a tagot terhelő kötelezettségekért egyetemlegesen felelnek.” A részvénytársaság vonatkozásában a Gt. 220. §-ának (2) bekezdése mondja ki, hogy „A részvénynek több tulajdonosa is lehet, akik a részvénytársasággal szemben egy részvényesnek számítanak; jogaikat csak közös képviselőjük útján gyakorolhatják és a részvényeseket terhelő kötelezettségekért egyetemlegesen felelnek.” A fentiek alapján az állam és az önkormányzatok, illetve több önkormányzat közös tulajdonában lévő egyszemélyes társaság alkalmas jogi forma arra, hogy az érintett önkormányzatok teljes körű, korlátlan irányítási jogot gyakoroljanak a társaság felett azzal, hogy ezt a jogukat közös képviselő valósítja meg. Az önkormányzatoknak kell megállapodniuk a társaság részére nyújtandó ellenszolgáltatásról, és az ennek fejében az egyes önkormányzatok illetékességi területén végzendő feladatokról. A kapcsolódó módosító javaslat szerinti kiegészítés célja, hogy a Gt.-ből is levezethető lehetőségeket egyértelművé tegye.

3. Az a körülmény, hogy az állami (önkormányzati) szerv valamely közfeladat ellátásával összefüggő gazdasági tevékenységéről ún. saját cég működtetésével kíván gondoskodni, bár arra piaci szereplők is alkalmasak lennének, esetenként felvetheti annak a kockázatát (mint az az Állami Számvevőszék több jelentéséből is kiviláglik), hogy a tevékenység végzésének a megítélésében a szakmai hatékonyságra vonatkozó szempontok (a verseny hiányának is betudhatóan) háttérbe szorulnak. Szükséges ezért, hogy a Kbt. a törvény szerinti 2/A. § alkalmazásához egy olyan jogkövetkezményt rendeljen, amely alkalmas a szabály esetleges diszfunkcionális módon történő alkalmazásának észlelésére és kiszűrésére.

4. A közpénzek felhasználásával, a köztulajdon használatának nyilvánosságával, átláthatóbbá tételével és ellenőrzésének bővítésével összefüggő egyes törvények módosításáról szóló 2003. évi XXIV. törvény (a továbbiakban: Közpénztv.) szigorította az állami (önkormányzati) költségvetési szervek legalább többségi befolyása alatt álló gazdálkodó szervezetek működésének szabályait, kiegészítve az államháztartási törvényt (a továbbiakban: Áht.). A Közpénztv. a helyi önkormányzatokról szóló törvényben is kimondta az Áht. ezen szabályainak értelemszerű alkalmazását a helyi önkormányzatok kizárólagos és többségi befolyása alatt álló vállalkozás okra. A törvénymódosítás a gazdasági társaságokról szóló törvénynek az egyszemélyes gazdasági társaságok menedzsmentjének felelősségével kapcsolatos szabályozásával szemben olyan rendelkezést tartalmaz, amely alapján az állami, önkormányzati tulajdonú egyszemélyes társaságok esetében - a közérdek védelmére tekintettel (figyelemmel az ún. valódi tulajdonos hiányára) - a társaság menedzsmentjénél nem érvényesülnek a felelősség alóli mentesítési szabályok. Erre tekintettel az Áht. kiegészült azzal a rendelkezéssel is, hogy a tulajdonosi jogok gyakorlója az ügyvezető vagy az ügyvezető testület hatáskörét nem vonhatja el, tehát a vezető tisztségviselőnek a Gt. 29. §-a szerinti polgári jogi felelőssége a vezetői jogkörben hozott intézkedéseiért, illetve mulasztásaiért teljes körben érvényesül.

A jelen Kbt. módosítással összefüggésben az említett Áht. szabályok is felülvizsgálatot igényelnek. Szükség van ugyanis arra, hogy a Kbt.-módosításban megemlített ún. in-house tényállások és az Áht-ban az állami/önkormányzati tulajdonú vállalkozásokra vonatkozó tulajdonosi hatáskörök egymással összhangban legyenek. Meg kell továbbá fogalmazni azt az elvárást is, hogy az állami vagy önkormányzati közfeladatok, közszolgáltatások ellátására létrehozott társaságok ügyvezetésének feladata mindenekelőtt az adott közszolgáltatás és közfeladat jogszabályokban meghatározott követelményeinek érvényesítése. A gazdasági társaság az alapító okiratában meghatározott közfeladat ellátásával összefüggésben végzett gazdasági tevékenységet úgy köteles tehát folytatni, hogy - mint arra az Európai Bíróság a Halle-ügyben hivatkozott - az egyedüli tulajdonos állami (önkormányzati) szervvel való kapcsolatát „a közérdek szolgálatán alapuló megfontolások és követelmények határozzák meg” (lásd a határozat 50. pontját). Ennek az elvárásnak a gazdasági társaság akkor képes megfelelni, akkor érvényesül továbbá az állami (önkormányzati) szerv teljes körű irányítási és ellenőrzési joga, ha az Áht. ez esetben mellőzni rendeli az egyszemélyes gazdasági társaság ügyvezetésének viszonylagos önállóságát erősítő - az Áht. 951 A. § (6) bekezdésében rögzített - szabályokat. Eszerint az állami (önkormányzati) szerv, mint a társaságnak a közfeladat ellátásáért felelős egyedüli tagja (részvényese) jogosult a társaság vezető tisztségviselőjének hatáskörét elvonni és az ügyvezető részére utasítást adni. Ezen utasítások végrehajtásával kapcsolatban a vezető tisztségviselővel szemben a Gt. felelősségi szabályait sem lehet alkalmazni.

-----STARTING---POINT---RESZLETES---

-----STARTING---POINT---VEGE---