2011. évi LXXIX. törvény indokolása

a Veszélyes Áruk Nemzetközi Közúti Szállításáról szóló Európai Megállapodás (ADR) „A” és „B” Melléklete 2011. évi módosításaival és kiegészítéseivel egységes szerkezetbe foglalt szövegének kihirdetéséről

-----STARTING---POINT---ALTALANOS---

Általános indokolás

Magyarország a Veszélyes Áruk Nemzetközi Közúti Szállításáról szóló Európai Megállapodásnak (ADR) 1979. július 19-től szerződő fele, csatlakozásunkat a 1979. évi 19. törvényerejű rendelet hirdette ki. Az ADR „A” és „B” Melléklete tartalmazza a szállítás előkészítésére és lebonyolítására vonatkozó technikai és adminisztratív előírásokat.

A nemzetközi szervezetekben - elsősorban az ENSZ EGB Veszélyes áruk szállításával foglalkozó munkacsoportjában - folyó munkák eredményeképpen, az alágazati szabályozások nagyobb összhangjának megteremtése és a követelményeknek a tudományos és műszaki fejlődéshez való igazítása érdekében rendszeresen, kétévente módosulnak az ADR „A” és „B” Mellékletének előírásai, a jelenlegi módosítások e sorba illeszkednek.

A módosításokkal korszerűbbek lesznek a biztonsági előírások a veszélyes áruk közúti szállításában, valamint nagyobb lesz az összhang egyéb közlekedési alágazatok vonatkozó szabályaival, különösen a vasúti alágazatéval.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény rendelkezései szerint a módosításokat törvénnyel kell kihirdetni.

A 2. §-hoz

A módosítások a veszélyes áruk szállításának biztonságát szolgáló műszaki, csomagolási előírások, jelölések, okmányok tekintetében jelentenek változást, a következő csoportosításban:

„A” Melléklet

- általános előírások;

- veszélyes áruk osztályozása;

- a veszélyes áruk felsorolása, különleges előírások és a korlátozott mennyiségben csomagolt veszélyes árukra vonatkozó mentességek;

- a csomagolásokra és a tartányokra vonatkozó előírások;

- feladási eljárások;

- a csomagolóeszközök, a nagyméretű csomagolóeszközök (IBC-k), a nagycsomagolások, a mobil tartányok, a fémtartányok, a szálvázas műanyag tankkonténerek és ömlesztettáru konténerek gyártására és vizsgálatára vonatkozó elő írások;

- a szállítás feltételeire, a berakásra, a kirakásra és az árukezelésre vonatkozó előírások.

„B” Melléklet

- a szállítóeszközökre és a szállításra vonatkozó előírások, a járművezető képzésére és vizsgáztatására vonatkozó követelmények;

- a jármű szerkezetére és jóváhagyására vonatkozó követelmények.

A veszélyes áruk közúti szállításában érintett feladóknak, fuvarozóknak, az ellenőrzést végző hatóságoknak a munkáját megkönnyítendő a törvény az ADR „A”” és „B” Mellékletét a 2011. évi módosításokkal egységes szerkezetben hirdeti ki. A Szabályzat annak 1200 oldalas terjedelme miatt - e törvény 1. mellékletében szerepel.

A 3-4. §-hoz

Tekintettel arra, hogy a 2011. január 1-jétől hatályos szöveg kihirdetésével hatályát veszti az előző módosításokat kihirdető, a Veszélyes Áruk Nemzetközi Közúti Szállításáról szóló Európai Megállapodás (ADR) „A” és „B” Melléklete 2009. évi módosításaival és kiegészítéseivel egységes szerkezetbe foglalt szövegének kihirdetéséről szóló 2009. évi LVIII. törvény, annak 2/A. és 2/B. §-ának rendelkezéseit át kell emelnie törvénybe.

Az 5. §-hoz

A módosítások megfelelő - általános, és egyes esetekre speciális - átmeneti időket tartalmaznak, ezért a törvény 2011. július 1-jén lép hatályba.

A 6. §-hoz

Az Európai Parlament és a Tanács a veszélyes áruk szárazföldi szállításáról szóló 2008/68/EK irányelve szerint a tagállamoknak egymás közötti nemzetközi forgalmukban az ADR „A” és „B” Mellékletének előírásait kell alkalmazni. A veszélyes áruk szárazföldi szállításáról szóló 2008/68/EK európai parlamenti és tanácsi irányelv mellékleteinek a tudományos és műszaki fejlődéshez való első hozzáigazításáról szóló, 2010. szeptember 2-i 2010/61/EU bizottsági irányelv pedig az ADR „A” és „B” Mellékletének 2011. január 1-jétől hatályos szövegét rendeli alkalmazni. Így a törvény nem csak Magyarország ADR-ből adódó kötelezettségének tesz eleget, hanem az irányelvnek való megfelelést is szolgálja.

A 7. §-hoz

Hatályon kívül helyezi a korábbi egységes szerkezetű kihirdetést tartalmazó 2009. évi LVIII. törvényt.