1995. évi CXVIII. törvény indokolása

a társadalombiztosításról szóló 1975. évi ii. törvény, valamint a gyógyszertárak létesítéséről és működésük egyes szabályairól szóló 1994. évi liv. törvény, továbbá a munka törvénykönyvéről szóló 1992. évi xxii. törvény módosításáról

-----STARTING---POINT---ALTALANOS--- 

A T. nyugdíj vonatkozású módosításai lényegében a nyugdíj alapjául szolgáló havi átlagkereset megállapításával, kiszámításával kapcsolatosak. A módosítást elkerülhetetlenné teszi, hogy a T. 44. §-ának jelenlegi (3) bekezdése csak az 1994. december 31-ét követő és 1996. január 1-jét megelőző időponttól megállapított (megállapítandó) nyugdíjakra nézve határozza meg a keresetek növelésének a mértékét.

Indokolt a nyugellátások, baleseti nyugellátások évenkénti, általános emelésének rendszerét új alapokra helyezni, nevezetesen az emelés mértékét a nettó átlagkereset várható növekedése helyett a nettó átlagkeresetnek a tárgyévet megelőző naptári évi tényleges növekedéséhez igazítani. A Javaslat az eljárást is egyszerűsíti.

A járulék szakterületen javasolt módosítások a járulékmértékek csökkentésén túl a járulékbevallási és fizetési fegyelem javítását célozzák.

Az önkormányzati törvény módosításával lezárult tulajdonjogi vita eredményeként önkormányzati tulajdonba került gyógyszertárak zavartalan működtetése és a folyamatos gyógyszerellátás érdekében szükséges a gyógyszertárak létesítéséről és működésük egyes szabályairól szóló 1994. évi LIV. törvény 44. §-ának módosítása.

A betegszabadság 15 napban történő meghatározása szükségessé tette a Munka Törvénykönyvéről szóló l992. évi XXII. törvény 137. §-a (1) bekezdésének módositását.

-----STARTING---POINT---RESZLETES---

Az 1. §-hoz

Az Egészségbiztosítási járulékmérték csökkentés, valamint a munkáltatói érdekeltség megteremtése érdekében a T. 103. § (3) bekezdésében bevezetésre kerül a táppénzköltség munkáltatóra történő részbeni áthárítása. A módosítás miatt az alapelvek kiegészítése is szükséges.

Az 2. §-hoz

A módosításra a szakképzésről szóló törvénnyel való összhang megteremtése miatt van szükség. Jelenleg a szakképzésben részt vevő tanulók közül a T. hatálya csak a szakmunkástanulókra terjed ki, minimális társadalombiztosítási járulékot azonban csak az ösztöndíjban részesülő tanuló után kell fizetni. A tanuló a járulék fizetés alól mentesített. A javaslattal a társadalombiztosítás hatálya alá - a korábbi hagyományoknak megfelelően - kizárólag a tanulószerződést kötött tanulók tartoznának. E tanulók jogállását a szakképzésről szóló törvény is néhány kérdésben a többi tanulóétól eltérően szabályozza. Ezért az indokolt, hogy a tanulószerződés alapján gyakorlati képzésben részesülő tanuló biztosított legyen és ezzel összhangban a társadalombiztosítási járulék fizetésével kapcsolatos kötelezettség is egyértelműen kerüljön szabályozásra.

A módosítást a szabadalmi ügyvivőkről szóló 1995. évi XXXII. törvény 1996. január 1-jei hatályba léptetése teszi indokolttá.

A Javaslatok a T. 10. §-ának módosítását és a 89/1990. (V. 1.) MT rendelet 2. §-ának hatályon kívül helyezését igénylik.

A 3. §-hoz

Az Egészségbiztosítási Alap 1996. évi költségvetési hiányának mérséklése érdekében - figyelemmel a külföldi biztosítási rendszerek működésére is - elengedhetetlen egyes nem alapvető egészségügyi szolgáltatások esetében a lakossági térítés előírása. A javaslat a Kormány számára ad felhatalmazást a részleges térítési díjak előírására.

A gyógyszerek, gyógyászati segédeszközök társadalombiztosítási támogatással való rendelésére vonatkozó jogszabályi háttér összhangjának megteremtése érdekében a 16/A. § (6) bekezdésének újrafogalmazása indokolt. A szabályozás lényege, hogy az 1995. évi LXXIII. törvény 10. §-a előírásainak megfelelően a biztosított részére társadalombiztosítási támogatás gyógyászati céllal rendelt gyógyszerek, gyógyászati segédeszközök árához akkor jár, ha azt az egészségügyi szolgáltatás nyújtására finanszírozási szerződést kötött intézmény kijelölt orvosa vagy az illetékes megyei (fővárosi) egészségbiztosítási pénztárral a gyógyszerek, gyógyászati segédeszközök társadalombiztosítási támogatással való rendelésére szerződést kötött orvos rendeli.

A 4. §-hoz

A nyugellátásokat, baleseti nyugellátásokat évente kétszer, januárban és júliusban kell emelni. Az emelés a tárgyévi nettó átlagkereset várható növekedését követi, és az emelésről minden évben az Országgyűlésnek kell döntenie.

A Javaslat a nettó átlagkeresetnek a tárgyévet megelőző évi tényleges növekedéséhez viszonyítja az emelés mértékét és egyidejűleg az időpontját januárra és júliusra módosítja. Változatlan marad, hogy az emelés a tárgyévet megelőzően megállapított nyugellátások után jár és júliusban visszamenőleges hatállyal. A módosítás átmeneti szabályozást nem igényel, a Kormány kap felhatalmazást arra, hogy - a Nyugdíjbiztosítási és Egészségbiztosítási Önkormányzattal egyetértésben - meghatározza a két emelés aktuális mértékét, az emelés legkisebb és legnagyobb összegét.

A Kormány feladata, hogy rendeletben állapítsa meg a Társadalombiztosítási Alapok kiadásának nem minősülő nyugellátások (pl. előnyugdíj, bányásznyugdíj, korengedményes nyugdíj) emelési mértékét.

A Javaslat a T-be 38/A. § felvételét és a T. 44. §-a (8) bekezdésének hatályon kívül helyezését igényli.

Az 5. §-hoz

A T. 44. §-ának (1) bekezdése egyebek között azt írja elő, hogy a nyugdíj kiszámításánál a betegszabadság tartamára a folyósított összeg helyett az annak alapját képező átlagkereset teljes összege, az 1991. évi IV. törvényben biztosított juttatások folyósításának tartamára pedig a megállapításuk alapjául szolgáló átlagkereset vagy minimális bér számítson keresetnek.

A Javaslat szerint a törvény kiegészül azzal, hogy az általános szabályozásnak megfelelően a járulékfizetési felső határt e keresetek sem haladhatják meg.

A T. 44. §-a (2) bekezdésének jelenleg hatályos rendelkezései szerint tartalmazza - a Központi Statisztikai Hivatal által közzétett adatoknak megfelelően - az 1996. évi nyugdíj-megállapításoknál alkalmazandó valorizációs szorzószámokat.

A 6. §-hoz

Ha a nyugdíj alapját képező havi átlagkereset több 25.000 forintnál, a 25.000 forint feletti átlagkeresetrészt meghatározott összeghatárok között, előírt mértékben csökkentve lehet csak figyelembe venni (ún. sávos degresszió).

A Javaslat a korábbi években kialakult gyakorlatnak és a 60/1991. (X. 29.) OGY határozat előírásának is megfelelő módosítást tartalmaz az alsó sávok megváltoztatásával. A Javaslat szerint a nyugdíj alapjául szolgáló keresetet csak a jelenlegi nettó átlagkereset szintje felett lehet degresszív módon beszámítani.

A 7. §-hoz

A szakmunkás-képesítéssel rendelkező személy nyugdíját - ha az utolsó egy éven át már nem szakmunkásként dolgozott és az egyéb feltételeknek is megfelel - a nyugdíjazása évében az utolsó munkáltatójánál a szakképzettségének megfelelő munkakörben foglalkoztatottak átlagos keresetéből kell kiszámítani, ha ezt kéri.

A Javaslat ezt - adatbeszerzési nehézségek miatt - kiegészíti azzal, hogy a szakmunkáskedvezmény alkalmazásánál magának az igénylőnek azt a keresetét vegyék figyelembe, amelyet szakmunkásként az utolsó egy év alatt elért. A Javaslat a T. 45. §-ának módosítását igényli.

A 8. §-hoz

Az 2. §-ban javasolt módosításnak megfelelően a tanulószerződés alapján gyakorlati képzésben résztvevő tanulókra a kötelező biztosítás kiterjed, így a szolgálati idő elismerést is szabályozni kell.

A társas vállalkozás tagjaként eltöltött időnek az a tartama képez szolgálati időt, amelyre a tag nyugdíjjárulékot fizetett és amelyre utána társadalombiztosítási járulékot fizettek.

A Nyugdíjbiztosítási Alap védelme érdekében a Javaslat a tag után fizetendő társadalombiztosítási járulékkal tartozó társas vállalkozás tagjánál az e minőségben eltöltött időt mindaddig nem engedi szolgálati időként figyelembe venni, amíg a társas vállalkozás a teljes - tagi- járuléktartozást nem fizette meg.

A Javaslat a T. 54. §-ának a módosítását igényli.

A 9. §-hoz

A T. 98. §-a (5) bekezdésének beiktatását az teszi indokolttá, hogy megállapodás jött létre a Belügyminisztérium és az OEP között a Társadalombiztosítási Igazolványról szóló 184/1994. (XII. 29.) Korm. rendelet 16. § (8) bekezdése alapján. A megállapodás értelmében a szolgálati viszonyban állók szolgálati igazolványa a társadalombiztosítási azonosító jelet is tartalmazza, ezért az alkalmas a jogosultság igazolására.

A 10. §-hoz

A 100. § (1) bekezdésének módosítása ötéves elévülés mellett meghatározza a jogsértő eljárás okozta sérelem orvoslását.

A 11. §-hoz

A Javaslat a jelenleg magas egészségbiztosítási munkáltatói járulékmérték 1,5%-os csökkentését tartalmazza 1996. január 1-jétől. Az 1. §-hoz írt indoklás szerint bevezetésre kerül a munkáltatók hozzájárulása a táppénzkiadásokhoz.

A 12. §-hoz

A módosítást a szabadalmi ügyvivőkről szóló 1995. évi XXXII. törvény 1996. január 1-jei hatályba lépése, a járulékmentes juttatások pontosítása teszi szükségessé.

A T. 103/A. §-a (10) bekezdésének módosítását indokolja, hogy a módosítással egyszerűbbé válik a jelen rendelkezés alkalmazása, feleslegessé válik a havonta változó személyi jellegű kifizetésekhez és az ezzel párhuzamosan az éves felső határhoz történő viszonyítás. Lényegesen csökken a korábbi eltérés az adójogszabályok által biztosított adómentes és a járulékalapot nem képező összeghatár között.

A 13. §-hoz

A módosítást a szabadalmi ügyvivőkről szóló törvény hatálybalépése, valamint az átalányadózók járulékköteles jövedelmének meghatározása indokolja. Továbbá az egyéni vállalkozó járulékfizetési mentességének előírását bővíti a javaslat - az egységes szabályozás érdekében - a polgári szolgálat idejével, valamint pontosítja a vállalkozás időtartamának meghatározását a baleseti járulékfizetés esetén.

A 14. §-hoz

A társas vállalkozások tagjaira vonatkozóan is indokolt a törvény kiegészítése a szabadalmi ügyvivői társasággal és a polgári szolgálat idejének elismerésével.

A 15-20. §-hoz

A társadalombiztosítás behajtásának szabályait jelenleg az 1975. évi II. tv., az 1990. évi XCI. tv., valamint az 1994. évi LIII. tv. tartalmazza. A társadalombiztosítási tartozások eredményesebb behajtása érdekében szükséges és indokolt az önálló végrehajtási szabályok megalkotása.

A Javaslat új 104/A., 104/B., 104/C., 104/D. §-ok beiktatását és a 105. § módosítását teszi szükségessé.

A 21. §-hoz

Szükségesnek tartjuk a T. 105/A. §-ának kiegészítését, hogy a bankszámlával rendelkező munkáltatók járulékfizetési kötele-zettségüknek banki átutalással legyenek kötelesek eleget tenni.

A 22. §-hoz

A T. rendbírságra vonatkozó szabálya nem igazodott a járulékfizetők körében bekövetkezett változásokhoz, nem követte a gazdaság szereplőinek magatartását. Ezért a mulasztásoktól való visszatartó ereje nem érvényesül kellően. Indokolt a járulékbírság fogalmának bevezetése és megkülönböztetése abból a szempontból is, hogy a járulékot azért kellett kiróni, mert a munkáltató valamilyen könyvelési hibát követett el, nem kellően ismerte a jogszabályi előírásokat, vagy azért, mert a munkáltató a biztosítottat nem jelentette be, nem vette nyilvántartásba. Ez utóbbi módosítás - összhangban a "fekete munka" elleni hatékonyabb fellépést szolgáló kormányhatározattal - az eddigieknél célirányosabban segítheti a társadalombiztosítási ellenőrzés feladatainak ellátását, a társadalombiztosítás pénzügyi alapjainak védelmét. A javasolt módosítás a bírságok összegét is a T-ben szabályozza és az ismételten mulasztókat fokozottabban sújtja, miközben a javaslat az eddigiektől eltérően tartalmazza a kiszabható legalacsonyabb összegű mulasztási bírság összegét. Utalni kell arra is, hogy a javaslat kialakításánál a társadalombiztosítási sajátosságok mellett figyelemmel voltunk az adóigazgatási eljárás bírságolási rendjére.

A 23. §-hoz

A behajtás - végrehajtás önálló társadalombiztosítási szabályozása indokolja az eltérő jogorvoslati rend törvényi szintű szabályozását.

A 24. §-hoz

Az egyértelmű jogalkalmazás érdekében indokolt meghatározni, hogy kik minősülnek öregségi nyugdíjasnak, a kiegészítő tevékenység szempontjából.

A 25. §-hoz

Összhangban a 103/D. § (2) bekezdésének módosításával a kiegészítő tevékenységet folytató egyéni vállalkozóknál is rendezni kell az átalányadózó vállalkozó járulékalapjának meghatározását.

A 26. §-hoz

A helyi önkormányzatokról szóló 1990. évi LXV. törvény (továbbiakban: Ötv.) módosításáról szóló 1994. évi LXIII. törvény hatálybalépésével a gyógyszertári központok az önkormányzatok tulajdonába kerültek.

A gyógyszertárak létesítéséről és működésük egyes szabályairól szóló 1994. évi LIV. törvény 44. §-ának most módosításra kerülő szabályai abban az átmeneti időben születtek, amelyben a gyógyszertári központok feletti tulajdonjogi vita még nem zárult le.

A javaslat alapvető célja, hogy az időközben, az Ötv. módosításával lezárult tulajdonjogi vita eredményeként önkormányzati tulajdonba került gyógyszertárak működtetése továbbra is zavartalan legyen.

Az egészségbiztosítási járulékmértékek csökkentésével egyidejűleg a munkáltatók által fizetett betegszabadság időtartamának 10 napról 15 napra történő emelését javasoljuk a munkáltatói érdekeltség növelése érdekében.

-----STARTING---POINT---VEGE---

A 27. §-hoz

A törvényjavaslat 1996. január 1-jei hatálybaléptetést javasol. Egyidejűleg a következő módosítások szükségesek:

- a korábbi nyugdíjemelési szabály hatályon kívül helyezése (T. 44. § (8)),

- a T. 103/A. §-a (15) és (16) bekezdésének - az Alkotmánybíróság döntésének alapján történő - megszűnése miatt a T. 103/B. §-ának (3) bekezdésében a hivatkozások hatályon kívül helyezése,

- a Munka Törvénykönyvében a távollét idejére járó díjazás szabályainak megfelelő szövegpontosítás [T. 103/A. § (2)],

- a T. 16/D. §-ban, valamint a T. 113. §-a (3) bekezdésében a hivatkozások pontosítása,

- az 1991. évi IV. törvény 1995. évi módosítása miatt a T. 103/C. §-a (5) bekezdésében a hivatkozás pontosítása,

- a T. 103/A. §-a (3) bekezdésében a 9. pont eltörlése, mivel ilyen kereset-kiegészítés már nincs,

- a járulékmértékek változása miatt a hivatkozások módosítása, megállapodás esetén az új járulékmérték meghatározása.

A gazdasági stabilizációt szolgáló egyes törvénymódosításokról szóló 1995. évi XLVIII. tv. (GST) megszüntette a természetbeni juttatásoknál a kifizető személygépkocsijának használatánál keletkező jövedelem meghatározását, helyette a gépkocsi beszerzési árának és idejének függvényében fix összegű adókat állapított meg. Így ilyen címen természetbeni juttatásból származó jövedelem nem keletkezik. Ez a szabályozás a társadalombiztosítási jogszabályoknál értelmezhetetlen helyzetet eredményezett, mert a természetbeni juttatások járulékkötelesek, de ebben az esetben nem határozható meg a fizetendő járulék alapja. Mivel járulékot csak személyi jellegű kifizetések, jövedelmek után lehet előírni, e jogcímen a járulékfizetési kötelezettséget nem lehet előírni.

Az Alkotmánybíróság a kiegészítő tevékenység esetében a minimális járulékfizetés előírását az 1995. szeptemberi határozatában alkotmányellenesnek találta és az egyéni vállalkozókra vonatkozóan visszamenőleges hatállyal megsemmisítette. Az indokolásban foglaltaknak megfelelően a társas vállalkozások esetében (T. 119/B.) is indokolt a visszamenőleges hatálytalanítás.