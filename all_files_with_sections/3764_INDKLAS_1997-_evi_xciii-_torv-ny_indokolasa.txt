1997. évi XCIII. törvény indokolása

a terrorizmus visszaszorításáról szóló, Strasbourgban, 1977. január 27-én kelt egyezmény kihirdetéséről

Indokolás

A terrorizmus visszaszorításáról szóló, Strasbourgban, 1977. január 27-én kelt egyezményt a Kormány felhatalmazása alapján a külügyminiszter 1996. május 3-án írta alá Strasbourgban. Az egyezményt az Országgyűlés 79/1996. (X. 2.) OGY határozatával erősítette meg; az egyezmény annak 11. Cikkének (3) bekezdésére tekintettel 1997. augusztus 6-án lép hatályba.

Az egyezményt a jogalkotásról szóló 1987. évi XI. tv. 16. §-ának (1) bekezdése szerint, a 79/1996. (X. 2.) OGY határozat 4. pontjának megfelelően törvénnyel kell kihirdetni.

Magyarország 1993-ban vált részesévé az Európa Tanácsnak a kiadatásról és a kölcsönös bűnügyi jogsegélyről szóló egyezményeinek. Ezek az egyezmények a létrejöttük (1957, illetve 1959) idején fennálló nemzetközi viszonyoknak megfelelően kizárták a bűnelkövetők politikai bűncselekmény miatti kiadatását és bűnügyi jogsegély nyújtását, amennyiben azt politikai bűncselekmény miatt kérték.

A nemzetközi terrorizmus megjelenésének és erőteljes terjedésének eredményeként az Európa Tanács tagállamai arra a meggyőződésre jutottak, hogy a politikai bűncselekmények korábbi merev kizárását a kiadatási és a bűnügyi jogsegély-együttműködés köréből fel kell oldani. Ennek a felismerésnek a jegyében hozták létre és írták alá 1977. január 27-én Strasbourgban a terrorizmus visszaszorításáról szóló egyezményt.

Az egyezmény megteremti a lehetőségét annak, hogy a részes államok közötti kiadatási és bűnügyi jogsegélyforgalomban ne tekintsék politikai bűncselekménynek az egyezményben felsorolt, a terrorizmusra jellemző magatartásformákat és elkövetési módokat.

Az egyezményben részes államok nagy része élt az egyezmény 13. Cikke által lehetővé tett azzal a fenntartással, hogy megtagadja a kiadni kért személy kiadatását, amennyiben a kérelem alapjául szolgáló, az egyezmény 1. Cikkében felsorolt bűncselekményt politikai bűncselekménynek, politikai bűncselekménnyel összefüggő vagy politikai indítékú bűncselekménynek tekinti. Miután nem lehet előre látni, hogy a jövőben milyen körülmények között, és milyen célból elkövetett bűncselekményekkel kapcsolatban kerül majd sor az egyezmény alkalmazására, és figyelembe véve, hogy az egyezményhez fenntartást tenni csak az aláíráskor vagy a megerősítéskor lehet, célszerűnek látszott az említett tartalmú fenntartásnak a megerősítéssel egyidőben történő megtétele. A fenntartásnak azonban tekintettel kellett lennie a nemzetközi bűnügyi jogsegélyről szóló 1996. évi XXXVIII. tv. 5. §-ának (3) bekezdésében írt rendelkezésre is, amely kizárja, hogy a szándékos emberölést és a szándékos emberölést is magában foglaló bűncselekményt politikai bűncselekménynek lehessen tekinteni.