2007. évi CLXVII. törvény indokolása

a Magyar Köztársaság Alkotmányáról szóló 1949. évi XX. törvény módosításáról

-----STARTING---POINT---ALTALANOS---

Általános indokolás

Az Alkotmány 57. § (4) bekezdése mondja ki a nullum crimen sine lege elvét, mivel úgy rendelkezik, hogy „senkit nem lehet bűnösnek nyilvánítani és büntetéssel sújtani olyan cselekmény miatt, amely az elkövetés idején a magyar jog szerint nem volt bűncselekmény.”

E szabály feltétel nélküli érvényesülése alól az Alkotmánybíróság az 53/1993. (X. 13.) AB határozatban csak a nemzetközi jog általánosan elismert és feltétlenül érvényesülő szabályai [ius cogens] esetében enged kivételt: a határozat szerint „[a] háborús és emberiség elleni bűncselekmények megbüntetésére vonatkozó szabályok - mivel ezek az emberiséget és a nemzetközi együttélést alapjaikban veszélyeztetik - kogens nemzetközi jogot képeznek. Amely állam ezt nem vállalja, nem vehet részt a nemzetek közösségében.”

Az Európai Unió joga nem a tagállamok döntésétől függetlenül, feltétel nélkül érvényesülő szabályok összessége, mivel érvényességének alapja a tagállamok nemzeti alkotmánya alapján meghozott azon, szabad elhatározáson alapuló döntés, hogy az adott állam csatlakozni kíván az Európai Unióhoz, illetve ratifikálja az alapító szerződések módosítását. Amennyiben viszont egy állam e csatlakozásról vagy a ratifikációról döntött, vállalta azt is, hogy az Európai Közösséget létrehozó szerződés jelenleg hatályos 10. cikke szerint meghoz minden általános és egyedi intézkedést az alapító szerződésekből fakadó kötelezettségek teljesítése érdekében.

-----STARTING---POINT---RESZLETES---

Részletes indokolás

Az 1-2. §-hoz

Az európai integráció előrehaladtával az Európai Unió tagállamai és az Európai Unióról szóló szerződés VI. címe (a Lisszaboni Szerződés hatálybalépését követően az Európai Unió működéséről szóló szerződés harmadik részének IV. címe) szerinti, a szabadságon, a biztonságon és a jog érvényesülésén alapuló térség létrehozásában közreműködő más államok (Izland, Liechtenstein, Norvégia és Svájc) közötti büntetőjogi együttműködés mára már eljutott odáig, hogy az egyes államok a kettős büntethetőség követelményére való tekintet nélkül egyre szélesebb körben ismerik el a más állam bíróságai és hatóságai által - bármilyen megnevezéssel - hozott határozatokat. Ennek során a magyar állam szervei nem maguk alkalmazzák más államok jogát, hanem a magyar jog tartalmától függetlenül, külön vizsgálat nélkül elismerik az adott másik állam hatóságai vagy bíróságai által elvégzett jogalkalmazást.

Az erre lehetőséget adó jogi normák ugyanakkor ellentétbe kerülhetnek az Alkotmány 57. § (4) bekezdésével, amennyiben azok büntető anyagi jogi, büntető eljárásjogi vagy büntetés-végrehajtási jogi jogkövetkezmények alkalmazására vezetnek akkor is, ha az adott cselekmény a magyar jog szerint nem volt az elkövetés idején bűncselekmény. Mivel a magyar állam joghatósága alatt valamennyi jogi aktus érvényességének végső forrása és mércéje a Magyar Köztársaság Alkotmánya, ezért a kettős büntethetőség követelményére tekintettel nem levő normák érvényessége érdekében ezt a lehetséges ellentétet ki kell küszöbölni.

Jelen törvény arra irányul, hogy a nullum crimen sine lege elvét a magyar állam jogalkotó hatáskörrel rendelkező szervei által alkotott normák és - az Alkotmánybíróság hivatkozott határozatára is figyelemmel - a ius cogens mellett az Európai Unió jogi aktusai (ideértve azokat a nemzetközi szerződéseket is, amelyekben az Unió részes fél) által meghatározott körben más államok joga esetében is alkalmazni lehessen.

A kölcsönös elismerés elvének a kettős büntethetőség követelményére tekintet nélküli alkalmazására a törvény szerint csak az Európai Unió jogi aktusaiban, vagyis az Európai Unió intézményei által az alapító szerződések alapján elfogadott normákban kifejezetten meghatározott körben, kizárólag a szabadságon, a biztonságon és a jog érvényesülésén alapuló térség létrehozásában - az Európai Unió valamely jogi aktusában kifejezetten megjelölten - közreműködő más állam jogában büntetendővé nyilvánított cselekmények esetében kerülhet sor. A törvény csupán lehetőséget ad arra, hogy a Magyar Köztársaság az Európai Unió döntéshozatali eljárása során - nemzeti integrációpolitikai és büntetőpolitikai szempontjait az alkotmányos korlátok között esetről esetre mérlegelve - szabadon dönthessen arról, hogy támogatja-e a kettős büntethetőség követelménye alóli kivételt tartalmazó uniós jogi aktus elfogadását.

A kölcsönös elismerés elvének alkalmazását előíró uniós jogi aktusnak mindazonáltal továbbra is meg kell felelnie az Alkotmány 2/A. § (1) bekezdésében a közös hatáskörgyakorlással szemben támasztott követelményeknek, vagyis ezen jogi aktusoknak - a Magyar Köztársaság Alkotmányáról szóló 1949. évi XX. törvény módosításáról szóló 2002. évi LXI. törvény miniszteri indokolása szerint - a hatáskörök közös gyakorlására egyrészt az Európai Uniót alapító szerződésekből fakadó jogok gyakorlásához és kötelezettségek teljesítéséhez szükséges mértékig kerülhet sor, másrészt pedig az csak olyan hatáskörre vonatkozhat, amelyet az Alkotmány alapján magyar állami szerv egyébként alkotmányosan gyakorolhatna.

A törvény a kettős büntethetőség követelménye alóli kivételt csak abban az esetben teszi alkotmányosan lehetővé, egyben alkalmazhatóvá, ha a kölcsönös elismerés elvének alkalmazása nem vezet a magyar alkotmányban elismert, az Alkotmány 57. § (4) bekezdésén kívüli más alapvető jognak az Alkotmány 8. § (2) bekezdésében meghatározott - az Alkotmány 2/A. §-ban szereplő alkotmányos hatáskörfenntartás alkalmazásához hasonlóan az Alkotmány 6. § (4) bekezdésében szereplő államcél megvalósításának kötelezettségére tekintettel értelmezett - lényeges tartalmának megsértésére. A kivétel alkalmazásának e korlátozásával alkotmányi paranccsá válik, hogy az Európai Unió döntéshozatali eljárásában való részvétel, a magyar jogalkotás és a magyar jogalkalmazás során egyaránt biztosítani kell, hogy az alapvető jogoknak a magyar alkotmányban elismert, az Alkotmánybíróság által mindenkire kiterjedő hatállyal kötelezően értelmezett védelmi szintje jelen törvény elfogadása esetén sem csökkenhet.