2005. évi XVII. törvény indokolása

a Polgári perrendtartásról szóló 1952. évi III. törvény módosításáról és az egyes közigazgatási nemperes eljárásokban alkalmazandó szabályokról

-----STARTING---POINT---ALTALANOS--- 

Az Emberi Jogok Európai Egyezményének 6. cikke biztosítja a tisztességes eljáráshoz való jogot. Kimondja, hogy mindenkinek joga van arra, hogy ügyét a törvény által létrehozott független és pártatlan bíróság tisztességesen, nyilvánosan és ésszerű időn belül tárgyalja és hozzon határozatot polgári jogi jogai és kötelezettségei tárgyában. Az Egyezmény megköveteli egyidejűleg a bírósági ítélet nyilvános kihirdetését is. A 6. cikk olyan általános jelleggel megfogalmazott alapvető rendelkezés, amelyet az Európa Tanács legkülönbözőbb jogrendszerű és közigazgatási berendezkedésű tagállamaiban is alkalmazni kell. Ezen követelmények - minthogy a közigazgatási ügyek a legkülönbözőbb polgári jogokat és kötelezettségeket érintik - irányadóak a magyar közigazgatási perrend szabályainak kidolgozásánál is.

Az Alkotmány 50. § (2) bekezdése kimondja, hogy a bíróság ellenőrzi a közigazgatási határozatok törvényességét. A bíróságok közigazgatási határozatokat ellenőrző hatásköre összefüggésbe hozható továbbá az Alkotmány 57. § (1) bekezdése szerinti bírói úthoz való joggal, az 57. § (5) bekezdésében szabályozott jogorvoslathoz való joggal, illetve az Alkotmány 70/K. §-ában foglalt azon jogosultsággal, hogy az alapvető jogok megsértése miatt keletkezett igények, továbbá a kötelességek teljesítésével kapcsolatban hozott államigazgatási döntések elleni kifogások bíróság előtt érvényesíthetők.

A szűkszavú alkotmányos rendelkezések mellett a magyar közigazgatási bíráskodás törvényi alapját a közigazgatási határozatok bírósági felülvizsgálatának kiterjesztéséről szóló 1991. évi XXVI. törvény teremtette meg, amely - indokolása szerint - „a közigazgatási döntések törvényessége feletti bírói kontrollt nagyrészt a jelenlegi [értsd: akkori] társadalmi realitásokból kiindulva” kívánta megvalósítani. A törvény indokolása maga is utalt arra, hogy a közigazgatási bíráskodás kiszélesítése érdekében csak a bírósági szervezeti törvény, az államigazgatási eljárás általános szabályairól szóló 1957. évi IV. törvény (a továbbiakban: Áe.), illetve a Polgári perrendtartásról szóló 1952. évi III. törvény (a továbbiakban: Pp.) elengedhetetlenül szükséges módosításait végezte el.

Az eltelt több mint tíz évben a bírósági gyakorlat kísérelte meg pótolni a hiányzó eljárási törvényi rendelkezéseket. A Legfelsőbb Bíróság Közigazgatási Kollégiuma nagy számú kollégiumi állásfoglalásában több elvi véleményben adott iránymutatást a vitás eljárási kérdésekben. Felborult a jogszabályi rendelkezések és azok magyarázatainak helyes aránya, a jogértelmező legfelsőbb bírósági aktusok tartalma megérett a törvényi erőre emelésre.

A közelmúltban a közigazgatási eljárás szabályozásának új alapokra helyezése érdekében lezajlott kodifikációs munka eredményeként született meg a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.), mely 2005. november 1-jén (egyes rendelkezései tekintetében 2006. január 1-jén) lép hatályba. A közigazgatási eljárás szabályainak alapjaiban történő megváltozása is indokolta, hogy a közigazgatási perek szabályai módosuljanak. Jelen törvény a Pp. XX. fejezete tekintetében lezajlott többéves revíziós munka eredményeként készült el.

A törvény legfőbb célja a közigazgatási eljárások során hozott határozatok bírósági felülvizsgálatára vonatkozó szabályoknak az Áe.-t felváltó Ket. rendelkezéseihez történő igazítása és a Ket. hatálybalépése folytán szükséges módosítások törvénybe iktatása. A törvény tartalmazza az eddig bírói gyakorlatban kimunkált, azonban mindenképp törvényi szabályozást igénylő kérdések, jogintézmények eljárási törvénybe történő beépítését is. A törvényben szereplő jogszabály-módosítások feltétlenül szükségesek egyrészt a Ket. hatálybalépése következtében beálló jogszabályi változások, másrészt a bírói gyakorlat kialakította szabályok törvényerőre emelése érdekében. A módosítások lehetővé fogják tenni, hogy a közigazgatási per egy - a közigazgatási eljárás szabályaihoz teljes mértékben igazodó - modern bírósági eljárássá váljon.

A közigazgatási per célja a közigazgatási határozatok törvényességének ellenőrzése, az állami és közigazgatási szervekkel szemben a személyek alapvető emberi és alkotmányos jogainak védelme. A közigazgatási per valójában a polgári per sajátos altípusa, alapvetően érvényesek rá a polgári eljárásjog általános alapelvei. Ennek megfelelően a közigazgatási perekre vonatkozó sajátos szabályok továbbra is a Pp. XX. fejezetén belül kerülnek elhelyezésre úgy, hogy a XX. fejezet által nem szabályozott kérdésekben a Pp. általános szabályai irányadók.

A törvény első fejezete a Ket.-ben már megalapozott közigazgatási nemperes eljárások (a közigazgatási szerv kötelezése eljárás lefolytatására jogellenes hallgatása esetén, valamint a közigazgatási végzések bírósági felülvizsgálata) különös eljárási szabályait iktatja törvénybe. A törvény e tekintetben azokat a szabályokat tartalmazza, amelyekre a Ket. alkalmazása során a Pp.-vel való összhang szempontjából feltétlenül szükség van. A törvény második fejezete a Pp. XX. fejezetének módosítását öleli fel.

-----STARTING---POINT---RESZLETES---

Az 1-4. §-hoz

1. A közigazgatási nemperes eljárások fogalmát a jogtudomány már kialakította, a törvény - igaz, csak példálózó jelleggel, de - átülteti ezt a fogalmat a jogszabályba. A közigazgatási nemperes eljárás a mögöttes szabályok alkalmazása tekintetében tér el a polgári nemperes eljárásoktól. A polgári nemperes eljárásokban ugyanis (az elsődleges szabályoktól a mögöttes felé haladva) a speciális jogszabályt, a nemperes eljárásból eredő (a jogtudomány által kialakított) sajátos szabályokat, végül a Pp. általános szabályait kell alkalmazni. A közigazgatási nemperes eljárások során azonban a nemperes eljárás sajátosságai és a Pp. általános szabályai közé ékelődik a Pp. XX. fejezete, amely így az általános szabályokat megelőzi, s így azokat csak a XX. fejezetben foglalt eltérésekkel lehet alkalmazni, ha speciális jogszabály, vagy a nemperes eljárás sajátosságaiból adódó szabályok másképp nem rendelkeznek.

A törvény ezen részének elkészítése során az volt a cél, hogy a Pp. módosításán túl csak azok a rendelkezések kerüljenek a jogszabályba, amelyekre a Ket. alkalmazása során a Pp.-vel való összhang szempontjából feltétlenül szükség van. Így a törvény csak két - a Ket. (illetve az Áe.) által már létrehívott - jogintézménynek az utaló, illetve minimális eljárási szabályait tartalmazza, továbbá a fent kifejtett joghézagpótló általános utalást a Pp. XX. fejezetére.

2. A jogtudományban a közigazgatás jogellenes hallgatásának nevezett esetre a Ket. 20. §-a (az Áe. 4. §-a) tartalmaz rendelkezést, miszerint a fél (önkormányzati hatósági ügyekben a megyei közigazgatási hivatal vezetője is) végső esetben a megyei bíróságtól kérheti, hogy kötelezze a szervet eljárásra. Az Áe. az eljárásra vonatkozóan a nemperes jelleget jelölte meg, a Ket. azonban - helyesen - hallgat erről. Célszerűnek mutatkozik azonban a nemperes jelleg fenntartása, mivel itt egy olyan, kötelezést tartalmazó végzés kiadására kerülhet sor, melynek meghozatalához nincs szükség a felek meghallgatására, az okiratokból kitűnik, hogy az adott ügy az érintett közigazgatási szerv hatáskörébe tartozik-e vagy sem, illetve hogy a nyitva álló elintézési határidő letelt-e vagy sem. A szűk elintézési időkeret azt szolgálja, hogy a közigazgatási eljárás mihamarabb megkezdődhessen, az ügyfél ugyanis ekkor már tipikusan több mint két hónapja vár az elsőfokú közigazgatási határozat meghozatalára.

3. A Ket. bevezeti egyrészt a közigazgatási végzés fogalmát, másrészt a Ket. 98. § (2)-(4) bekezdése lehetővé teszi egyes elsőfokú végzések ellen az önálló fellebbezést. E fellebbezés folytán másodfokon már az alapügytől elválva folyik a végzés elleni jogorvoslat, s így értelemszerűen a jogerős végzés elleni felülvizsgálatot sem lehet függővé tenni az alapügy kapcsán indított közigazgatási pertől. A Ket. 109. § (2) bekezdése utal arra, hogy törvény lehetővé teheti a végzések nemperes eljárásban történő felülvizsgálatát. [Itt - ellentétben a 20. §-sal - azért van szükség ilyen törvényi „engedélyre”, mert a 109. § (1) bekezdése keresetlevélről szól, azaz a felülvizsgálat tekintetében főszabályként perre utal.] A végzések felülvizsgálata gyakorlatilag teljes egészében a határozatok felülvizsgálatának menetét fogja követni.

A törvény 3. §-ának (1) bekezdése értelmében az eljárást felfüggesztő, az eljárást megszüntető és a kérelmet érdemi vizsgálat nélkül elutasító közigazgatási végzés [Ket. 98. § (3) bekezdés] ellen is van helye bírósági felülvizsgálatnak. Ezen esetekben azonban sem a végzés puszta hatályon kívül helyezése, sem annak megváltoztatása nem jelent megoldást a problémára. A kérdéses végzések vagy megakasztják, vagy megszüntetik a közigazgatási eljárást, amelynek folytatását a bíróság semmilyen eszközzel nem tudja elérni.

A rendelkezés lehetőséget ad arra, hogy a bíróság a végzés hatályon kívül helyezése mellett - belátása szerint - a közigazgatási végzést hozó hatóságot új eljárás lefolytatására vagy az eljárás folytatására kötelezze.

A kérelem elutasításáról - azaz ha a bíróság szerint a támadott közigazgatási végzés nem sért jogszabályt - külön nem kell rendelkezni, az értelemszerű.

4. Joghézag kitöltése miatt szükséges az összes közigazgatási nemperes eljárásra [például: Gazdasági Versenyhivatal eljárása során hozott határozatai (a tisztességtelen piaci magatartás és a versenykorlátozás tilalmáról szóló 1996. évi LVII. törvény 82. §-a), a személyi jövedelemadó meghatározott részének az adózó rendelkezése szerinti felhasználása előfeltételeinek megvizsgálása tárgyában hozott határozat, technikai szám kiadásának megtagadását tartalmazó határozat [a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény 7. § (5) bekezdése és 4/A. § (2) bekezdése] és személyi védelem tárgyában hozott határozat [a szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló 1999. évi LXXV. törvény 2. §-a] felülvizsgálata] vonatkozó, eddig jogszabályokban nem rögzített (de a jogtudomány által kidolgozott és a gyakorlat által követett) általános, a Pp. XX. fejezetére utaló szabály törvényi szintű megjelenítése.

Az 5. §-hoz

1. A közigazgatási határozatok bírósági felülvizsgálatának szegletköve a felülvizsgálat tárgyává tehető határozatok körének meghatározása. A törvény a közigazgatási határozat fogalmát egyrészt a Ket. szerinti hatósági határozat fogalmához köti, másrészt azonban továbbra is lehetőséget ad arra, hogy egyes törvények nem közigazgatási szerv (szervezet, személy) hangsúlyozottan nem a Ket. hatálya alá tartozó határozatának felülvizsgálatára a Pp. XX. fejezetének alkalmazását rendelje el. (Tipikusan ilyenek az egyes szakmai kamarák etikai, illetve fegyelmi eljárásai során hozott határozatok.) Erre azért célszerű lehetőséget teremteni, mert maga a Pp. XX. fejezete által felállított eljárási konstrukció alkalmas nem közigazgatási ügyek elbírálására is, ha az eljárási szabályok az adott jogvitára értelmezhetőek (támadott határozat, ügyfél és alperes szervezet léte stb.).

Pontosításra kerül, hogy a helyi önkormányzat mely döntésének felülvizsgálatára kerülhet sor a Pp. XX. fejezete alapján. A helyi önkormányzatokról szóló 1990. évi LXV. törvény 12. § (6) bekezdése szerint a helyi önkormányzat döntése rendelet vagy határozat lehet. Rendelet esetén nem a Pp. szabályait kell alkalmazni, mivel az ügyben az Alkotmánybíróság jár el az 1989. évi XXXII. törvény alapján, így csak a határozatok felülvizsgálatára vonatkozhatnak a Pp. XX. fejezetének rendelkezései.

A törvény a hatósági szerződésekből eredő jogviták elbírálását nem utalja a Pp. XX. fejezetének hatálya alá. A hatósági szerződés miatt keletkezett jogviták ugyanis nem illeszthetők bele a közigazgatási per konstrukciójába (alperes csak közigazgatási szerv lehet, jogorvoslati jog kimerítése stb.), nincs lehetőség arra, hogy a XX. fejezet hatálya ezekre a jogviszonyokra is kiterjedjen.

2. A megyei bíróság első fokon - főszabály szerint - egyesbíróként jár el. Közigazgatási perekben a Pp. jelenleg hatályos 324. §-ának (4) bekezdése szerint, ha a perben vitatott pénzbeli követelés összege a 30 millió forintot meghaladja, a bíróság első fokon három hivatásos bíróból álló tanácsban jár el.

Tekintettel arra, hogy közigazgatási perben általános szabály szerint kizárt a fellebbezés, és így első fokon jogerős ítélet születik, a jogalkotónak fokozott figyelemmel kell lennie arra, hogy az ítélethozatalkor ne érvényesülhessen a bírói önkény, ne születhessenek rossz ítéletek. Mivel az ügy bonyolultsága nem függ a pertárgy értékétől, indokolatlan ehhez a paraméterhez kötni a tanácsban történő elbírálást.

A törvény - a büntetőeljárásról szóló 1998. évi XIX. törvény 271. §-a analógiájára - lehetőséget ad az egyesbírónak, hogy az ügy bonyolultságától függően elrendelje a tanácsban történő elbírálást. Ez a megoldás ötvözi az egyesbíráskodás és a társasbíráskodás előnyeit, nevezetesen nem állít fel merev korlátot a társasbíráskodás elvének érvényesülésével szemben, hanem a ténylegesen szükséges esetekben ad lehetőséget a bírói mérlegelésre, bővíti a bíróság mozgásterét. A törvény rendelkezése előnyös egyrészt az ügyfélnek, aki feltehetően megalapozottabb, több bíró által jegyzett ítéletet kap kézhez, másrészt a bíróságnak is, amely végső fórumként körültekintőbben tud ítélkezni, és ítéletét nagyobb tekintéllyel, meggyőzőerővel tudja a féllel közölni.

A Ket. 76-77. §-a bevezeti a hatósági szerződés fogalmát. A Ket. 77. § (4) bekezdése szerint a Ket.-ben nem szabályozott kérdések tekintetében a Polgári Törvénykönyvnek a szerződésekre vonatkozó általános szabályait kell megfelelően alkalmazni. A hatósági szerződés tehát alapvetően egy polgári jogi jogviszony, amely azonban közigazgatási jogi elemeket is tartalmaz egyrészt azért, mert határozat meghozatalát helyettesítheti, másrészt bizonyos esetben hatósági szerződésnek minősül [Ket. 77. § (2) bek.], harmadrészt azért, mert az egyik szerződő fél közigazgatási hatóság.

A Ket. 77. § (2) bekezdésében foglalt esetben, vagyis ha az ügyfél szerződésszegése folytán a szerződés jogerős és végrehajtható hatósági határozatnak minősül, nem kell külön rendelkezni a Pp. alkalmazása kérdésében, hiszen a hatósági határozat jelenleg is és a módosítás szerint is a Pp. XX. fejezete szerint lesz bírósági felülvizsgálat, azaz közigazgatási per tárgya. Ebben az esetben egyedül a keresetlevél benyújtására nyitva álló határidő számítása kérdésében kell rendelkezni [lásd a Pp. 330. § (4) bekezdésének módosítását], hiszen az általános szabály (határozat kézhezvétele) nem alkalmazható, mivel az ügyfél szerződésszegésével válik a szerződés határozattá. Ebben az esetben a végrehajtást elrendelő végzés kézhezvétele a megfelelő időpont a határidő számításához.

A Ket. 77. § (1) és (3) bekezdésében szabályozott esetekben (azaz ha valamelyik fél a szerződés módosítását kezdeményezi, vagy ha a szerződéses kötelezettségének a hatóság nem tesz eleget) azonban a polgári jogi elem dominál, ráadásul nincs is olyan határozat, amely bírósági felülvizsgálat tárgyává tehető. Ebben az esetben az általános szabályok szerint jár el a megyei bíróság, s csak azokat a speciális rendelkezéseket kell felhívni a Pp. XX. fejezetéből, melyek a fél kiléte (az alperes vagy a felperes közigazgatási hatóság) miatt feltétlenül alkalmazandók, illetve a bírósági munkaszervezés miatt indokoltak. Ezek a bíróság kizárására, a fellebbviteli fórum illetékességére, a felek perbeli jogképességére és a közigazgatási hatóság alkalmazottjának képviseleti jogosultságára vonatkoznak (lásd. a Pp. 324/A §-át ).

A 6. §-hoz

A hatályos Pp. szerint főszabályként közigazgatási perekben első fokon a megyei bíróság (Fővárosi Bíróság) (a továbbiakban együtt: megyei bíróság) jár el. Az eljáró bíróság illetékességét továbbra is az első fokon eljárt közigazgatási szerv székhelye alapítja meg, az országos illetékességű szervek ügyeiben az egyértelműség kedvéért kimondásra kerül, hogy a Fővárosi Bíróság rendelkezik kizárólagos illetékességgel. Ugyancsak pontosító célzattal rögzíti a törvény azt a szabályt is, miszerint ha a közigazgatási szerv székhelye a működési területén kívül található (tipikusan a Pest megyei szervek), a bíróság illetékességét az elsőfokú közigazgatási szerv működési területe alapítja meg.

A megfellebbezhető ügyekben másodfokon kizárólagos illetékességgel továbbra is a Fővárosi Ítélőtábla jár el mind az ítéletek, mind a végzések tekintetében. A Fővárosi Ítélőtábla kizárólagos másodfoki illetékességének két alapvető indoka van: egyrészt szűk a megfellebbezhető ügyek köre (konjunktív feltételek: egyfokú hatósági eljárás, országos illetékességű szerv, a bíróságnak reformációs jogköre van), másrészt ezen ügyekben jórészt (az előbb vázolt feltételrendszer miatt) első fokon amúgy is a Fővárosi Bíróság jár el.

A Fővárosi Ítélőtábla másodfoki kizárólagos illetékességéből kiindulva a törvény kimondja, hogy a bíróságok között felmerült hatásköri vagy illetékességi összeütközés esetén az eljáró bíróságot a Fővárosi Ítélőtábla jelöli ki.

A 7. §-hoz

1. A közigazgatási határozatok bírósági felülvizsgálatának sarkalatos kérdése az eljárás megindítására jogosultak körének meghatározása. A Pp. 327. § (1) bekezdése jelenleg az eljárás megindítására általánosan jogosultak körét az Áe. általános ügyfél fogalmával azonosan határozza meg, azonban az Áe. bizonyos esetekben az ügyfél fogalmát kiterjesztően alkalmazza. Az Áe. 3. § (4) bekezdése szerint az ügyfél jogai megilletik azt a szervezetet is, amelynek feladatkörét az ügy érinti. A Ket. az ügyfél fogalmát az Áe. szabályaihoz képest is tovább bővítette. A jogában, jogos érdekében érintett természetes és jogi személyen, valamint jogi személyiséggel nem rendelkező szervezeten túlmenően a Ket. szerint ügyfél az is, akinek a jogi helyzetét az ügy érinti, akit (amelyet) hatósági ellenőrzés alá vontak, illetve akire (amelyre) nézve - tulajdonát és vagyontárgyait is ideértve - a hatósági nyilvántartás adatokat tartalmaz. Mindezek mellett, ha jogszabály másként nem rendelkezik, a létesítménnyel kapcsolatos, illetve a tevékenység engedélyezésére irányuló eljárásban ügyfél a hatásterületen levő valamennyi ingatlan tulajdonosa és az ingatlan-nyilvántartásba bejegyzett jogszerű használója is. A Ket. megteremti annak lehetőségét is, hogy az ügyfél jogai megillessék az ügy elbírálásában hatóságként (szakhatóságként) részt nem vevő hatóságot is, amelynek feladatkörét az ügy érinti.

A Pp. közigazgatási határozatok bírósági felülvizsgálatára vonatkozó új szabályaiban indokolt a perindításra jogosultak körére vonatkozó rendelkezéseknek a hatályos szabályozásnál szélesebb körű meghatározása. Ezért a törvény által eszközölt módosítás szükségszerűen igazodik a Ket.-hez, a keresetindításra jogosultak körét is a Ket.-nek megfelelően, arra visszautalva állapítja meg. Kimondja ugyanis, hogy azok, akik a Ket. szerint ügyféli jogokkal rendelkeznek, jogosultak perindításra.

Elképzelhető azonban, hogy egy személy jogait a közigazgatási határozat úgy érinti közvetlenül, hogy az illető a közigazgatási eljárásban nem rendelkezett ügyféli jogosultságokkal. Erre az esetre is indokolt biztosítani az eljárásjogi értelemben vett perbeli legitimációt.

Végül a Magyar Köztársaság nemzetközi kötelezettségének tesz eleget a törvény azon szabálya, mely a 2001. évi LXXXI. törvénnyel kihirdetett Aarhusi Egyezmény (a környezeti ügyekben az információhoz való hozzáférésről, a nyilvánosságnak a döntéshozatalban történő részvételéről és az igazságszolgáltatáshoz való jog biztosításáról szóló, Aarhusban, 1998. június 25-én elfogadott Egyezmény) 9. cikkének (1) bekezdése szerint a környezeti információt kérő személy részére biztosít a közigazgatási perben ügyféli jogállást.

2. A perbeli jogképesség szabályainak rendezésekor a törvény kiemelt figyelmet fordít arra, hogy a Pp. 48. §-a a polgári jog szabályaihoz köti a perbeli jogképesség fogalmát, míg a Pp. XX. fejezete alapvetően a közigazgatási jog alapján létrejött jogviszonyokból eredő jogviták rendezésére szolgál. Előfordulhat ugyanis olyan eset, amikor a közigazgatási eljárásban ügyfél jogállású szervezet a polgári jog szerint nem jogképes, ugyanakkor a közigazgatási jog szerint igen (jogok illethetik, kötelezettségek terhelhetik). Ha pedig a Ket. szerint ügyfél a kérdéses szervezet, a Pp. fenti módosítása alapján mindenképpen biztosított számára az eljárásjogi értelemben vett perbeli legitimáció. Perbeli jogképesség hiányában azonban értelemszerűen nem rendelkezhet a szervezet perbeli legitimációval sem, éppen ezért ezen ellentmondás feloldására szükséges a jogképesség fogalmát a közigazgatási perekben - a Pp. 48. §-ához képest - tovább bővíteni, a közigazgatási jog szerinti jogképességre is kiterjeszteni.

3. A polgári per megindítása az ügyész részéről az Alkotmánybíróság határozatai alapján - abban az esetben, amennyiben a jogaiban vagy törvényes érdekeiben érintett fél nem élt keresetindítási jogával - nem lehetséges, mert az a felek önrendelkezését sértené. Kivételt képez ez alól a Pp. 9. § (1) bekezdésének első mondatában szereplő eset, amikor a jogosult jogainak védelmére bármely okból nem képes.

Közigazgatási határozatok tekintetében azonban előfordulhat, hogy a jogaiban érintett fél a rá nézve kedvező határozat tekintetében nem él jogorvoslati lehetőségével, azonban a jogerős közigazgatási határozat jogszabálysértő. A törvény ezért - összhangban az 1/1994. (I. 7.) AB határozattal - perindítási jogosultságot ad az ügyésznek, ha a határozatot a közigazgatási szerv ügyészi óvás folytán hozta, és az továbbra sem felel meg a jogszabályok rendelkezéseinek és az alkotmányos követelményeknek.

A 8-9. §-hoz

1. A törvény az alperesként perbe vonandó közigazgatási szerv megállapítására irányuló kérelem előterjeszthetőségének helyét a megyei bíróságra módosítja. Mivel a közigazgatási perek a megyei bíróság hatáskörébe tartoznak, a kérdésben eddig sem a helyi bíróságok döntöttek. A módosítással az áttétel felesleges költségét és időveszteségét lehet megtakarítani.

2. A törvény által pontosításra kerülnek a képviselet szabályai. A képviseletre vonatkozó hatályos rendelkezések a közigazgatási perekben a közigazgatási szerv ügyintézője képviseleti jogának igazolásáról rendelkeznek. Előfordul azonban olyan eset, amikor a jogszabályi rendelkezés folytán a közigazgatási határozat bírósági felülvizsgálata iránti pert nem a közigazgatási szerv, hanem a közigazgatási szerv vezetője ellen kell megindítani. (Így rendelkezik például a fogyasztóvédelemről szóló 1997. évi CLV. törvény 50. §-a.) A per alperese ebben az esetben a közigazgatási szerv vezetője lesz. A képviseleti jogosultság elismerésével kapcsolatban ekkor a gyakorlatban problémák mutatkoztak, mivel a bíróságok gyakran nem teszik lehetővé az ügyintéző részére képviseleti jogának munkáltatói igazolvánnyal történő igazolását, hiszen a pert nem a közigazgatási szerv, hanem a szerv vezetője ellen kell megindítani. Ezért a törvény egyértelművé teszi, hogy a per természetes személy alperese egy közigazgatási szerv hatáskörében jár el, akit e minőségében a közigazgatási szerv ügyintézője munkáltatói igazolványa felmutatásával is képviselhet.

A 10-11. §-hoz

1. A keresetlevél kötelező tartalmi elemeit a Pp. az általános szabályok között rendezi, így a törvény csak azokat a többletkövetelményeket jelöli meg - illetve azokat az elemeket zárja ki - a Pp. XX. fejezetében, melyek a közigazgatási per sajátosságaiból adódnak. A keresetlevélben a törvény szerint meg kell jelölni a határozat számát, a tudomásszerzés körülményeit és idejét (ennek a fellebbezési határidő esetleges elmulasztásának vizsgálata szempontjából van jelentősége), ugyanakkor értelmetlen a közvetítői eljárásra való utalás, hiszen közigazgatási eljárásban nincsen mediáció. Ha a perbeli jogi képviseletre is vonatkozó meghatalmazás már a közigazgatási eljárás folyamán csatolva lett az iratokhoz, a törvény szerint a bíróság figyelmét elegendő erre a tényre csak felhívni. Ennek megfelelően nem kell tehát a jogi képviselet fennállását újabb meghatalmazás csatolásával igazolni, és ennek hiányában nem lehet a keresetlevelet elutasítani.

2. A keresetlevél benyújtására vonatkozóan a hatályos szabályozásban meglévő kettősséget szünteti meg a törvény úgy, hogy a fél a keresetlevelet a jövőben kizárólag az elsőfokú eljárást lefolytató közigazgatási szervnél nyújthatja be. (Ezt a szabályt eredetileg a Ket. iktatná be a Pp.-be, azonban kodifikációs szempontból célszerűbb valamennyi, a Pp.-t módosító rendelkezést egy jogszabályban - ezen törvényben - elhelyezni.) Ezáltal elkerülhető a gyakorlatban előfordult számos eset, amikor a fél mind a bíróságnál, mind a közigazgatási szervnél benyújtotta keresetét, és mindkét kereset iktatásra is került. Gyorsítja az eljárást az a körülmény is, hogy az alperest nem kell külön az idézésben felhívni a nyilatkozattételre, illetve az iratok felterjesztésére [Pp. 332. § (1) bek. a) és b) pontja, melyeket a törvény hatályon kívül helyez], a közigazgatási szerv ugyanis ezeket a keresetlevéllel együtt megküldi a bíróságnak. A bírósághoz tehát a teljes iratanyag megérkezik még jóval az első tárgyalás előtt. A másodfokú közigazgatási szervnek emellett így lehetősége nyílik arra is, hogy saját hatáskörében módosítsa vagy visszavonja a támadott határozatát a Ket. 114. §-a alapján, és ezzel a pert mintegy okafogyottá tegye.

A törvény az iratok továbbítására és az alperes érdemi nyilatkozatára nyitva álló határidőket egyrészt az eljárás ésszerű időben történő befejezése, másrészt az érdemi védekezés előterjesztéséhez szükséges idő szempontjainak mérlegelésével állapította meg. A látszólag túlságosan rövid határidők tűzésének ugyanis az a következménye, hogy az alperes nem tud érdemben védekezni a keresetlevélben foglalt felperesi állításokkal szemben, s így a bíróság kénytelen az iratok megérkezése után is írásban nyilatkoztatni az alperest a kereseti követelés tekintetében. Mivel a gyakorlatban a bíróság által nyilatkozattételre adott határidő általában 15 nap, célszerű az iratok továbbítására és az alperesi nyilatkozat megtételére ezt a határidőt átemelni a törvénybe.

3. A törvényi rendelkezések ellenére a korábbi gyakorlatot követve elképzelhető, hogy a felperes keresetét nem az elsőfokú közigazgatási szervnél, hanem közvetlenül a bíróságnál nyújtja be. Ezt a problémát is kiküszöböli a törvény a Pp. 331. §-ának módosításával. Ekkor ugyanis a bíróság a keresetlevelet mindennemű vizsgálat nélkül meg fogja küldeni az elsőfokú közigazgatási szervhez. A keresetlevél benyújtása határidejének számítása szempontjából ez esetben a keresetlevél bírósághoz benyújtásának vagy postára adásának időpontja az irányadó - csakúgy, mint a közigazgatási szervnél való benyújtásra (Ket. 65. §). A téves benyújtásra önmagában elegendő az a „szankció”, hogy a fél ügyét később bírálja el a bíróság, illetve a végrehajtás foganatosítása is későbbi időponttól lesz kizárt.

A 12. §-hoz

1. A felek szempontjából jelentős kérdés a keresettel megtámadott közigazgatási határozat végrehajtása felfüggesztésének szabályozása. A Ket. 110. §-ának (1) bekezdése szerint „a keresetlevél benyújtásának a döntés végrehajtására nincs halasztó hatálya, az ügyfél azonban a keresetlevélben a döntés végrehajtásának felfüggesztését kérheti. A végrehajtás a kérelemnek a végrehajtást foganatosító szerv tudomására jutásától annak elbírálásáig nem foganatosítható”.

A törvény szerint keresettel támadott közigazgatási határozat végrehajtásának felfüggesztéséről a bíróság a közigazgatási iratok beérkezésétől számított nyolc napon belül határoz. A módosítás kiemeli, hogy az ügyfél a határozat végrehajtásának felfüggesztését a keresetlevél benyújtását követően is kérheti. A mutatkozó jogbizonytalanság megszüntetése érdekében a törvény a jövőben kimondja, hogy a végrehajtás felfüggesztését elrendelő végzés azonnal végrehajtható, de ellene fellebbezés nyújtható be. Indokolt a Ket. 148. §-ában foglaltakon túl további szempontok megjelölése, amelyeket a bíróságnak a felfüggesztésről szóló döntés meghozatala előtt mérlegelnie kell. Így a bíróságnak figyelemmel kellene lennie arra, hogy a végrehajtást követően az eredeti állapot helyreállítható-e, vagy a végrehajtás elmaradása nem okoz-e súlyosabb károsodást, mint amilyen károsodással a végrehajtás felfüggesztésének elmaradása jár.

2. A Pp. szabályai szerint a keresetet az ellen a közigazgatási szerv ellen kell indítani, amelyik a felülvizsgálni kért határozatot hozta. A közigazgatási per alperese általában a másodfokú hatóság, kivételesen azonban az első fokon eljárt szerv, például a társadalombiztosítási perekben vagy ha az elsőfokú határozat támadható meg a bíróság előtt. A közigazgatási per lefolytatása során bizonyos esetekben szükséges lehet a peres feleken kívül más személyek perben való részvétele a tényállás megállapítása, valamint a jogszerű döntés meghozatala érdekében. Szükséges tehát a beavatkozásnak a Pp. általános szabályainál részletesebb, a közigazgatási per sajátosságait figyelembe vevő szabályainak meghatározása.

A közigazgatási eljárásban részt vett ellenérdekű fél beavatkozásának intézménye a kérdés megoldására a hatályos rendelkezések között is alkalmasnak mutatkozik, ezért azt a törvény nem módosítja.

A törvény azonban rögzíti azt az esetet, amikor a felperes abban a vonatkozásban sérelmezi az alperesi határozatot, amely a szakhatóság állásfoglalásával kapcsolatos. Ekkor a szakhatóságot az alperes perbe hívhatja, amely - a perbehívás elfogadása esetén - a perben beavatkozóként vesz részt.

A hatályos szabályozás szerint ugyanis egy szakhatósági állásfoglaláson alapuló hatósági határozatot annak a közigazgatási szervnek kell a perben megvédenie, amely e vonatkozásban szakmai kompetenciával nem rendelkezik. A törvény rendelkezése a perek gyorsítására és egyszerűsítésére irányul, tudniillik - mivel a szakhatósági állásfoglalás tekintetében az alperes közigazgatási szerv érdemben nem tud nyilatkozni - a bíróság amúgy is megkeresné az eljárás során korábban eljárt szakhatóságot nyilatkozatának beszerzése érdekében. Tekintettel arra, hogy a szakhatóság perbeli részvételének szükségessége a keresetlevél benyújtását követően válik egyértelművé, a szakhatóság beavatkozásának szabályai a keresetlevél alapján történő intézkedéseket követően kerültek elhelyezésre.

3. A közigazgatási határozat bírósági felülvizsgálatának a Ket. 109. §-ában meghatározott legfőbb feltétele, hogy az ügyfél vagy az ügyfelek valamelyike a fellebbezési jogát kimerítette, vagy a fellebbezés a Ket. rendelkezései szerint kizárt. A Ket. változtat a jogszabályi háttéren azáltal, hogy a perindítási jogosultságot bármelyik fél fellebbezése, és nemcsak a perben érintett fél fellebbezése teremti meg. Így a Pp.-ben szükséges rögzíteni a keresetlevél elutasításának ezen esetét, vagyis amikor a közigazgatási eljárásban egyetlen fél sem élt fellebbezési jogával. (Természetesen ez a rendelkezés nem alkalmazható az ügyész által indított perben.)

Ugyancsak rendelkezni kell arról a ritka, de potenciális esetről, amikor a közigazgatási határozat bírósági felülvizsgálatát törvény zárja ki. A törvény szerint ekkor is el kell utasítani a keresetlevelet.

E két eset azonban nem sui generis perakadály, hanem a 130. §-ban foglaltak speciális esetei, melyek kiemelésére gyakorlati szempontból van szükség.

4. A törvény a keresetlevél benyújtásától az első tárgyalás megtartásáig nyitva álló határidőt az általános szabályokban megállapított négy hónap helyett a közigazgatási perekben 60 napra csökkenti, tekintettel arra, hogy az eljárás lefolytatásához szükséges iratok már a keresetlevélnek a bírósághoz való továbbításával a bírósághoz kerültek. A határidőt az iratoknak a bírósághoz való érkezésétől kell számítani, azonban a hiánypótlás ideje a 60 napba nem számít bele. A törvény nem vonatkozik arra az esetre, ha előzetes bizonyítás elrendelésére került sor. Ekkor ugyanis épp a per első tárgyalási napon történő elbírálása érdekében történik eljárási cselekmény, s a per ésszerű időn belül történő elbírálása az előzetes bizonyítással biztosított.

5. A polgári perben a keresetlevél elutasítására (Pp. 130. §) a perindítás hatályainak beállta (Pp. 128. §), azaz a keresetnek a bíróság által az alperessel való közlése előtt van lehetőség, a kereset közlésével beállnak a perindítás joghatályai, ami után már csak permegszüntetésnek lehet helye (Pp. 157. §).

A törvény szerint a közigazgatási perekben a keresetlevelet minden esetben a bíróságot megelőzve kapja meg az alperes közigazgatási szerv, mely a keresetlevéllel együtt továbbítja a bírósághoz az arra tett nyilatkozatát, így az általános szabályok szerint a perindítás hatályainak beállta nem határozható meg, és az elutasítás, illetve a permegszüntetés alkalmazandóságának elhatárolása is nehézkessé válik.

Mivel a Pp. eddig is lehetőséget adott a keresetlevélnek az elsőfokú közigazgatási szervnél való benyújtására, célszerű a bírói gyakorlat által kialakított elméleti álláspont Pp.-be való átültetése. Eszerint a perindítás hatályai közigazgatási perben - az eljárás sajátos jellege miatt - az általános szabályoktól némileg eltérően állnak be. A keresetlevélnek közvetlenül a közigazgatási szervnél történő benyújtása a Pp. 128. §-ának alkalmazásában nem jelenti a keresetnek az ellenféllel való közlését. A perindítás hatályainak beállásához nem elegendő az a körülmény, hogy az ellenfél tudomást szerez a keresetlevél benyújtásáról. Ez az álláspont azért sem fogadható el, mert ha a perindítás hatályai beálltak, a bíróság a keresetlevelet már nem utasíthatja el idézés kibocsátása nélkül, így közigazgatási perben a keresetlevélnek a közigazgatási szervnél történő benyújtása kizárná a Pp. 124. §-ának (1) bekezdésében foglalt intézkedések megtételét. Ez pedig ellentétes a Pp. 332. §-ának (1) bekezdésével, amely szerint a közigazgatási perben az elnök az e §-ban foglalt intézkedéseket a 124. § keretében teszi meg.

Mindezekre tekintettel a törvény szerint a közigazgatási perben a perindítás hatályai akkor állnak be, ha az elnök a keresetlevél megvizsgálása után a Pp. 332. §-ában foglalt intézkedést tesz, és erről a bíróság értesíti az alperest, illetve a kitűzött tárgyalási határnapra a feleket - a 324. § (1) bekezdése alapján irányadó 125. § (1) bekezdése szerint a keresetlevél egyidejű kézbesítése mellett - megidézi. A felek - elsősorban az alperes - ugyanis csak ekkor szerezhetnek tudomást arról, hogy a beadvány a törvény rendelkezéseinek megfelel, és kiegészítésre vagy kijavításra nem szorul, így a perindításnak eljárásjogi akadálya nincs.

A 13. §-hoz

Több törvény is rendelkezik egyes közigazgatási perekben a soron kívül történő eljárásról (pl. a közbeszerzésekről szóló 2003. évi CXXIX. törvény), ugyanakkor nincsen a Pp. XX. fejezetében általánosan definiálva a fogalom, nincsenek a soronkívüliségnek olyan általános szabályai, melyek minden soron kívüli eljárásban alkalmazandók, amelyekhez képest az egyes törvények speciális rendelkezéseket fogalmaznak meg. A Pp. 333. §-ának (1) bekezdésébe a törvény által beillesztett utaló szabály megszünteti a joghézagot.

A 14. §-hoz

A keresetváltoztatásnak a Pp. hatályos szabályai tág lehetőséget biztosítanak. Ebben a tárgykörben a törvény XX. fejezete sem tartalmaz speciális szabályt, ugyanakkor a keresetváltoztatás ilyen fokú liberalizációja a perelhúzás melegágyává válik, különös gondot okozva olyan ügyekben, ahol a peres eljárást már kétfokú hatósági eljárás előzte meg. Így indokolt e jogosítványnak a közigazgatási per keretén belül való korlátozása.

A törvény a bírói gyakorlattal összhangban egyik irányban megtiltja a kereset olyan jellegű kiterjesztését, mellyel a perindítási határidőn túl a közigazgatási határozat keresettel nem támadott önálló - a határozat egyéb rendelkezéseitől egyértelműen elkülöníthető - rendelkezését akarja a felperes megtámadni.

Indokolt ugyanakkor a keresetváltoztatási jog további korlátozása időpontját tekintve úgy, hogy a keresetet legkésőbb az első tárgyalási napon (a tárgyalás elhalasztásáig) lehessen megváltoztatni. Természetesen ez a korlátozás nem vonatkozik a kereset felemelésére, illetve leszállítására, sokszor ugyanis például a kártalanítási összeg a szakértői vélemény függvényében kerül megállapításra.

A 15. §-hoz

A feleket megillető rendelkezési jog a bizonyítás során is érvényesül: a felek azok, akik jogosultak és egyben kötelesek is arra, hogy az ügy eldöntéséhez szükséges bizonyítékaikat rendelkezésre bocsássák, bizonyítási indítványaikat előterjesszék, és viseljék annak következményét, ha ennek a kötelezettségüknek nem a törvényben előírt módon vagy sikertelenül tesznek eleget. A bíróság feladata ebben a körben a jóhiszemű joggyakorlás követelményének biztosításán túl a bizonyítási kötelezettséggel összefüggő kötelező előzetes tájékoztatásra korlátozódik. A bíróság jellemzően nem rendelhet el hivatalból bizonyítást.

A törvény tiszteletben tartja a felek rendelkezési jogát, csak egyes sajátos ügytípusok esetén - ha az ügytípusra vonatkozó anyagi jogszabály írja elő - enged hivatalbóli bizonyítást, de általában főszabály szerint (az alábbiakban taglalt kivételektől eltekintve) a bíróság bizonyítást hivatalból nem folytathat le. Ez a megoldás megfelel a jogbiztonság, az ésszerű határidőn belüli befejezés és a törvényesség követelményeinek, ugyanakkor tiszteletben tartja a felek rendelkezési jogának alapelvét is.

A közigazgatási perekben a törvény két ponton engedélyezi a hivatalbóli bizonyítást. Egyrészt abszolút hatályon kívül helyezési ok (semmisség, Ket. 121. §) észlelése esetén az ezzel kapcsolatos bizonyítékok tekintetében, másrészt ha a bizonyítás elrendelésének elmaradása kiskorú érdekeit sérti.

A Ket. 121. §-a tartalmaz olyan ún. abszolút semmisségi okokat, amelyek fennállása esetén a fél - például megváltoztatásra irányuló - kérelmére tekintet nélkül a közigazgatási határozatot hatályon kívül kell helyezni. Ilyen körülmény észlelésekor elengedhetetlenül szükséges a hivatalbóli bizonyítás eszközét a bíróság kezébe adni. A második esetben a kiskorú - egyébként figyelmen kívül hagyott - érdekei teszik szükségessé az officialitást. Mindkét esetben azonban csak lehetőségről van szó, hiszen lehet, hogy a kérdés olyan egyértelmű (például köztudomású tény vagy pedig kifejezetten jogkérdés), hogy ténylegesen nincs szükség bizonyítás lefolytatására.

A bizonyítási kötelezettség tekintetében a törvény kimondja, hogy a per tárgyául szolgáló hatósági határozat tényállásának valóságát - hivatalból indult közigazgatási eljárás esetén - az alperes közigazgatási szerv (a szakhatóság állásfoglalása tekintetében a beavatkozóként perbe hívott szakhatóság) köteles bizonyítani (bizonyítási kötelezettség), ha azt a felperes vitássá teszi. Ugyancsak az alperes köteles bizonyítani, ha tényállás-megállapítási kötelezettségének nem tett eleget. A bizonyítás elmulasztásának következményei e körben őt terhelik (bizonyítási teher). A bírói gyakorlat szerint nem megalapozott vagy hiányos tényállás esetén a közigazgatási eljárás kezdeményezőjére tekintet nélkül jelenleg is az alperes köteles bizonyítani ebben a körben [a Pp. 164. § (1) bekezdése alapján], vagy a bíróság hatályon kívül helyezi a határozatot.

A 16. §-hoz

Különös jelentősége lehet költségkímélés és a perek ésszerű időn belül történő befejezésének szempontjából a tárgyaláson kívüli elbírálás lehetőségének. Az Alkotmány 57. § (1) bekezdése kimondja, hogy a „Magyar Köztársaságban a bíróság előtt mindenki egyenlő, és mindenkinek joga van ahhoz, hogy az ellene emelt vádat, vagy valamely perben a jogait és kötelességeit a törvény által felállított független és pártatlan bíróság igazságos és nyilvános tárgyaláson bírálja el.”

Az Alkotmánybíróság a kérdést többször is vizsgálat tárgyává tette. Az Alkotmánybíróság gyakorlata nem hagy kétséget afelől, hogy az elsőfokú bíróság a pert - főszabályként - csak tárgyaláson bírálhatja el. A hatályos rendelkezések szerint a tárgyaláson kívüli elbírálásra másodfokon a felek hozzájárulása mellett van lehetőség. Az Alkotmánybíróság az általa vizsgált esetekben a perekben alapelvi szinten érvényesülő rendelkezési elvet nem tette vizsgálat tárgyává, és azokat az eseteket vizsgálta elsődlegesen, amikor a felek hozzájárulása nélkül történne a tárgyaláson kívüli elbírálás.

A perek lefolytatásával járó költségek csökkentése és a perek ésszerű időn belül történő lefolytatásának érdekében a törvény bevezeti az elsőfokú eljárás során a tárgyaláson kívüli elbírálás lehetőségét azokban az esetekben, amikor a felperes erre irányuló kérelméhez az alperes hozzájárul. A törvény a szóbeliség elvével szemben a feleknek - az 1/1994. (I. 7.) AB határozat indokolásában foglaltak maradéktalan figyelembevételével - a rendelkezési jogát emeli elsődleges szintre azzal, hogy a felek a rendelkezési joguk gyakorlása során mondhatnak le a tárgyaláshoz való jogukról.

Mivel a fél keresetét az elsőfokú határozatot hozó szervnél terjesztheti elő, a felperes a per tárgyaláson kívüli elbírálására irányuló kérelmét a keresetlevélben jelezheti. Ekkor az alperes közigazgatási szerv az ügy iratainak felterjesztésével egyidejűleg előterjesztett nyilatkozatában járulhat hozzá a tárgyaláson kívüli elbíráláshoz. (A közigazgatási szerv - értelemszerűen - nem kezdeményezheti a tárgyaláson kívüli elbírálást.) Így mindkét fél ezirányú nyilatkozatának beszerzését követően a bíróság a pert tárgyaláson kívül bírálja el.

Tekintettel arra, hogy a beavatkozó - a rendelkező nyilatkozatokat kivéve - a fél jogait gyakorolja, a tárgyaláson kívüli elbírálásra irányuló kérelem esetén kezdeményezheti tárgyalás tartását is. A törvény 16. §-ával megállapított Pp. 332. §-ának (5) bekezdése szerint a bíróság értesíti az ellenérdekű felet a beavatkozás lehetőségéről. A bíróság értesítésében a lehetséges beavatkozóval közli a tárgyaláson kívüli elbírálásra irányuló kérelmet is. Az ellenérdekű fél a neki szóló értesítés kézhezvételét követő 8 napon belül írásban kérheti a tárgyalás megtartását, s így - ráutaló magatartással - mintegy be is jelenti beavatkozási szándékát. Természetesen a bíróság az általános szabályok szerint dönt a beavatkozás megengedhetősége tárgyában, és csak a beavatkozás megengedése után tűzi ki a tárgyalást.

A tárgyaláson kívüli elbírálás akadályát jelentheti, ha bizonyítás lefolytatására van szükség. Így ha az okirati bizonyításon kívül más bizonyítékok beszerzése is indokoltnak mutatkozik, a tárgyalás tartása kötelező. Ugyancsak nem lehet tárgyaláson kívül elbírálni a soron kívüli ügyeket (itt a döntéshozatali határidő 30 nap), a 337. § hatálya alá tartozó ügyeket (eljárás óvás, illetőleg felügyeleti intézkedés esetén), valamint azon pereket, ahol a bíróság már egyszer tárgyalást tűzött ki.

Számos esetben a felperes (illetve a fellebbező fél) azért fél a tárgyaláson kívüli elbírálástól, mert ha az ezirányú kérelmének előterjesztése után az ellenfele olyan új indokokra hivatkozik a kereseti ellenkérelemben (fellebbezési ellenkérelemben), amely az eljárás folyamán még nem merült fel, s így a felperes (fellebbező fél) ellenérvekkel sem készülhetett, csak a tárgyaláson tudott megfelelő cáfolatot előterjeszteni. Tárgyaláson kívüli elbírálás esetén tehát fennáll a kockázata annak, hogy a tárgyaláson kívüli elbírálást kérő (tárgyalás tartását nem kérő) fél az ellenfelével szemben hátrányba kerül.

A módosítás e problémát úgy orvosolja, hogy első fokon, ahol tárgyaláson kívüli elbírálásra kérelem esetén van lehetőség, a felperes az alperes közigazgatási szerv kereseti ellenkérelmének kézhezvétele után nyolc napon belül kérhesse tárgyalás tartását akkor is, ha eredetileg tárgyaláson kívüli elbírálást kért (azaz lényegében elállhasson e kérelmétől). Másodfokon pedig - ahol főszabály a tárgyaláson kívüli elbírálás, és csak kérelemre kell tárgyalást tartani - a fellebbező fél ne csak ellenfele csatlakozó fellebbezésének (azaz a másik fél fellebbezésének), hanem a fellebbezési ellenkérelemnek (azaz az ellenfél reakciójának) kézhezvételétől számított nyolc napon belül is kérhesse tárgyalás tartását.

A törvény egy utalással az első tárgyalás megtartására nyitva álló határidőt (60 nap) rendeli alkalmazni a tárgyaláson kívüli elbírálás során az ítélethozatali határidőre.

A 17. §-hoz

1. A bíróságnak általános szabály szerint csak kasszációs jogköre van, a hatályos Pp. taxatív módon sorolja fel azon ügyeket, ahol a határozat megváltoztatására is lehetőség van. A törvény ezen a rendszeren nem változtat.

Annak megakadályozása végett azonban, hogy olyan - alapvetően más - határozat születhessen, mely ellen főszabály szerint már nincs helye további rendes jogorvoslatnak, a törvény kimondja, hogy ha a bíróság a megváltoztatható ügyekben a megtámadott közigazgatási határozat helyett más jogalapon álló határozat meghozatalát látja indokoltnak, a határozatot hatályon kívül kell helyeznie, és a szervet új eljárásra kell utasítania. Ha ugyanis a bíróság a - még jogalapja tekintetében is - hibás közigazgatási határozatot megváltoztatva más jogi alapokon álló ítéletet hozna, olyan alapvetően új határozat keletkezne, amely ellen nem lehet rendes jogorvoslattal élni.

2. Az 1951 és 1956 közötti időszakban politikai okból hátrányos megkülönböztetéssel járó katonai munkaszolgálatot teljesített személyek társadalombiztosítási és munkajogi helyzetének rendezéséről szóló 174/1992. (XII. 29.) Korm. rendelet 1993. január 1-jén lépett hatályba. A kormányrendelet 4. § (2) bekezdése értelmében „A Hivatal határozatát (a hatósági bizonyítványt) a bíróság felülvizsgálhatja és megváltoztathatja.”

Az ítélkezési gyakorlat során értelmezési problémát vetett fel a rendeleti felhatalmazás, így annak egységesítése érdekében indokolt e kérdéskör rendezése.

A közigazgatási hatósági eljárás és szolgáltatás általános szabályairól szóló 2004. évi CXL. törvény (továbbiakban: Ket.) 2005. november 1-jén lép hatályba. A Ket. bár nagyobb teret enged a közigazgatási határozatok bírósági felülvizsgálatának, a majdan hatályba lépő törvény 111. §-ának (1) bekezdésében sem biztosít lehetőséget a kormányrendelet alkalmazására. („A közigazgatási ügyekben eljáró bíróság - az ügy érdemére ki nem ható eljárási szabály megsértésének kivételével - jogszabálysértés megállapítása esetén a közigazgatási döntést hatályon kívül helyezi, és szükség esetén a hatóságot új eljárásra kötelezi. Törvény rendelkezhet úgy is, hogy meghatározott közigazgatási hatósági ügyben a közigazgatási ügyekben e járó bíróság a közigazgatási döntést megváltoztathatja.”)

A mostani Pp. módosítás keretében azonban a kérdés rendezhető úgy, hogy a Pp. 339. § (2) bekezdése a 174/1992. (XII. 29.) Korm. rendeletre történő hivatkozással kiegészül.

3. Indokolatlan a Pp. 339. § (2) bekezdésének n) pontjában a családi pótlék kiemelése, helyette a törvény valamennyi családtámogatási ellátásról rendelkező határozatot a megváltoztatható ügyek körébe helyez.

4. A törvény kimondja, hogy a közigazgatási határozatot a közigazgatási eljárás megindításakor fennálló tények és a közigazgatási határozat meghozatalakor hatályos jogszabályok alapján kell megítélni - hacsak a módosító jogszabály nem rendelkezik a folyamatban lévő ügyekben való alkalmazásról.

A közigazgatási bíráskodás funkciója ugyanis az Alkotmány 50. § (2) bekezdése szerint a közigazgatási határozatok törvényességének ellenőrzése. Egy határozat törvényessége pedig csak úgy ítélhető meg, ha a bíróság azt a meghozatala időpontjában hatályos jogszabályokkal veti össze, illetve az eljárás megindításakor, az eljárás alapjául szolgáló tényálláshoz viszonyítva ítéli meg. Az idő múlása, a jogszabályok módosulása és a körülmények változása nem tehet egy határozatot jogszerűvé vagy jogsértővé.

5. A mérlegelési jogkörben hozott határozatok felülvizsgálatához eddig a Pp. nem nyújtott a bíróságok számára támpontot. E joghézagot megszüntetendő a rendelkezés törvényerőre emeli azt a gyakorlatban kialakult szabályt, mely szerint a mérlegelési jogkörben hozott közigazgatási határozat akkor jogszerű, ha a hatóság a tényállást kellően feltárta, az eljárási szabályokat betartotta, a mérlegelés szempontjai megállapíthatóak és a határozat indokolásából a bizonyítékok mérlegelésének okszerűsége kitűnik.

A 18. §-hoz

1. A törvény az egyfokú ügyekben lehetővé teszi, hogy az Európai Bíróság előzetes döntéshozatali eljárásának kezdeményezése iránti kérelmet elutasító végzés ellen is legyen helye külön fellebbezésnek a közigazgatási perben, ne csak a kérelemnek helyt adó végzés ellen. Az általános szabályok szerint ugyanis a kérelmet elutasító végzést csak az érdemi határozat elleni fellebbezésben lehet sérelmezni, a közigazgatási perek többségében azonban az ítélet ellen nincs helye fellebbezésnek.

2. A törvény a másodfokú eljárásban a perek lefolytatásával járó költségek csökkentése és a perek ésszerű időn belül történő befejezése érdekében főszabállyá emeli a tárgyaláson kívüli elbírálást úgy, hogy bármelyik félnek lehetősége van arra, hogy a tárgyalás tartását kérelmezze. A törvény a kisperértékű ügyekben való fellebbezés szabályait [Pp. 256/D. § (2) és (3) bek.] követi.

-----STARTING---POINT---VEGE---

A 19. §-hoz

Mind jogalkotási szempontból, mind a jogalkalmazók helyzetének megkönnyítése végett indokolt, hogy a Pp.-t egy időpontban egyszerre csak egy törvény módosítsa, ezért a törvény a Ket. Pp.-t módosító rendelkezéseinek hatálybalépését meggátolja.

Figyelemmel arra, hogy a Ket. - néhány kivételtől eltekintve - 2005. november 1. napjával lép hatályba, a törvény hatálybalépésének időpontja is ez a dátum. A Ket. közigazgatási végzések elleni bírósági felülvizsgálatot lehetővé tevő rendelkezése 2006. január 1-jén lép hatályba, ezért a törvénynek a végzések felülvizsgálatára vonatkozó 3. §-a is ekkor lép hatályba.