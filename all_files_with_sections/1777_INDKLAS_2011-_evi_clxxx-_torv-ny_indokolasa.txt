2011. évi CLXXX. törvény indokolása

a bírósági végrehajtással kapcsolatos egyéb igazságügyi tárgyú törvények módosításáról

-----STARTING---POINT---ALTALANOS--- 

A bírósági végrehajtással kapcsolatos és egyéb igazságügyi tárgyú törvények módosításáról szóló törvény célja a bírósági végrehajtási eljárási határidőkre, az eljárási folyamatra, a végrehajtási értékesítésekre, végrehajtási költségekre vonatkozó törvényi szabályok módosítása az eljárások gyorsításával, az elektronikus ügyintézés bővítésével, korszerűsítésével, a joggyakorlatban felmerült problémák rendezésével. A törvény rendeltetése tehát az, hogy olyan szabályozási környezetet alakítson ki, amely a bírósági végrehajtási eljárásban szükséges garanciák biztosítása mellett lehetővé teszi a korszerű informatikai lehetőségek minél szélesebb körű kihasználását, az eljárások minél előbbi és minél eredményesebb lefolytatását, az eljárásnak az ügyfeleknél és a jogalkalmazó szerveknél jelentkező adminisztratív terheinek csökkentését, továbbá az, hogy hozzájáruljon az önkéntes teljesítés előmozdításához, a körbetartozások és a késedelmes fizetések megelőzéséhez.

A Kormány azért döntött a törvény Országgyűléshez történő benyújtása mellett, mert a bírósági végrehajtásra vonatkozó, jelenleg hatályos rendelkezések nem mindenben szolgálják a gyors, költségkímélő, átlátható és hatékony követelés-behajtást, csak korlátozottan garantálják a végrehajtást elrendelő és foganatosító bíróságok, bírósági végrehajtók és egyéb közreműködő hatóságok, szervezetek hatékony, ésszerű és minőségi munkáját. Mindezért az eljárási határidők szigorítása, az eljárási folyamat ésszerűsítése, a végrehajtási értékesítések hatékonyabbá tétele, az elektronikus ügyintézés fejlesztése, a végrehajtási költségek ésszerűsítése és a joggyakorlatban felmerült, végrehajtási eljárást lassító, annak végkimenetelét bizonytalanná tevő problémák rendezése szükséges. Kifejezetten szükségessé tette a módosításokat az, hogy az elmúlt években - a gazdasági-pénzügyi válság, valamint a lakosság és a vállalkozási szféra hatalmas adósságállománya okán - nagyságrendileg megnőtt a végrehajtási ügyek száma. Ezzel együtt viszont a behajtási hatékonyság és az állami kényszerintézkedések foganatosításával szembeni közbizalom csökkent, s különösen sújtották ezek a körülmények - a kilakoltatási moratórium és az általános ingatlanpiaci válság által is tovább nehezítetten - az ingatlanok végrehajtási kényszerértékesítését, melyek átláthatóságához, eredményességéhez, a visszaélések megelőzéséhez kiemelt jogalkotói érdek fűződik.

A gyors és hatékony követelés-érvényesítés több területen is kiemelkedő jelentőséggel bír. A vállalkozások esetében a versenyképességet növeli, a körbetartozások és késedelmes fizetések okozta problémákat enyhíti a kintlévőségek hatékonyabb beszedése. A lakossági szférában elsősorban a hitelállomány, közüzemi tartozás-állomány kezelése szempontjából van jelentősége egy hatékonyabb árverési piacnak, az adósságcsapdából való kiszállás egyik akadályozója ugyanis az, ha az adósság fedezetét képező vagyontárgy értékesíthetetlen. Elsőrendű szempont az, hogy az állami, közhatalmi követelés-érvényesítésnek valós és működő alternatívát kell képeznie az önhatalommal, tisztességtelen eszközökkel operáló szürke vagy fekete zónával szemben: az adósok kiszolgáltatottságát növeli az, ha a hitelezőik ilyen eszközökhöz nyúlnak a követelések érvényesítése érdekében.

A vállalkozások terheit közvetve a magas államadósság és banki kamatszint hátrányosan befolyásolja, továbbá a helyzetet súlyosbítja a körbetartozások egyre növekvő állománya és a késedelmes fizetések elszaporodása is. A Széll Kálmán Akcióterv ezért azt fogalmazta meg, hogy ennek enyhítésére csökkenteni kell az államadósságot és strukturális reformokat kell bevezetni; ezen intézkedések pedig csökkenthetik a vállalkozások hitelezésének költségét és megélénkíthetik a beruházásokat. E folyamathoz járul hozzá a végrehajtási és felszámolási eljárások gyorsításából, hatékonyságának növeléséből eredő megtakarítás: vagyis az, hogy az erre szolgáló jogszabály-módosítások eredményeként a vállalkozások és más hitelezők gyorsabban és biztosabban juthatnak az adóssal szemben fennálló követelésükhöz. A gyorsabb és költséghatékonyabb követelés-behajtás ugyanakkor a vállalkozási szférán kívül, az érintett jogalanyok teljes körében számos pozitív hatással jár: nő az önkéntes teljesítésre való hajlandóság, a felek ésszerűbben és tisztességesebben tervezik a szerződésszerű teljesítést akadályozó helyzetek kezelését, a felek gyorsabban lezáruló eljárásokkal számolhatnak, melyek során nagyobb mértékben történhet meg a követelés teljesítése.

A pénzügyi-gazdasági válság következményeinek enyhítése érdekében az elmúlt években számos olyan jogszabály született, amely beavatkozott a követelés-érvényesítés, s ennek részeként a végrehajtási eljárással történő behajtás rendszerébe is. A válságkezelésen túl azonban egyértelműen az a hosszú távú cél, hogy a jogszabályok gyors, költségkímélő, átlátható és hatékony követelés-behajtást tegyenek lehetővé, s garantálják a végrehajtást végző bíróságok, bírósági végrehajtók és egyéb közreműködő hatóságok minőségi munkáját. A bírósági végrehajtási eljárás célja az, hogy a pénzkövetelések behajtásra kerüljenek, illetve a bírósági határozatokban foglalt egyéb kötelezettségek teljesítése is megtörténjen, ha arra önkéntes jogkövetéssel nem kerül sor. Az eljárásban érintett összes szereplőnek - tehát a végrehajtást kérőknek és az adósoknak, valamint az eljárásokban közreműködő hatóságoknak - is az áll érdekében, hogy a végrehajtási eljárások minél ésszerűbb keretek között, költséghatékonyan és eredményesen folyjanak le; ehhez a törvény számos rendelkezésével hozzájárul. Így a végrehajtást kérők követelései nagyobb mértékben térülhetnek meg, az adósok pedig nagyobb mértékben tudnak mentesülni tartozásaik alól.

A változások közül kiemelendő az ingóságok és ingatlanok árverésére vonatkozó szabályozás továbbfejlesztése annak érdekében, hogy az árverések átláthatóan, visszaélések nélkül bonyolódjanak, s ha más lehetőség valóban nincs a követelés behajtására, akkor legalább egy magasabb árverési vételár elérésével lehessen eredményesebb a végrehajtás. Nem az adósok vagyonvesztése ugyanis az eljárás elsőrendű célja, hanem az eljárás mielőbbi eredményes lezárása. A törvény szélesebb körben teszi kötelezővé az ingóságok elektronikus árverését, ingatlanok esetében pedig kizárólagosan elektronikus árverésre kerül majd sor. A vevők szélesebb körű tájékoztatása érdekében bővül az értékesítésre kerülő vagyontárgyakról közzéteendő adatok köre, a törvény továbbá fellép az árverésekkel kapcsolatos visszaélésszerű magatartásokkal szemben és lerövidíti az eljárások végleges lezárását késleltető jogorvoslati eljárásokat.

A törvény néhány kapcsolódó területen is bevezet eljárást gyorsító, az igazságszolgáltatáshoz kapcsolódó tevékenységek végzését javító rendelkezéseket.

-----STARTING---POINT---RESZLETES---

Az 1. §-hoz

A törvény az alapos kifogás esetére speciális vagyoni szankciót állapít meg a szabályt sértő végrehajtó terhére. Ez fő szabály szerint a végrehajtás során befolyt összegek szabályai szerint kezelendő, ha ugyanakkor az már sem a költségekre, sem a követelésre nem számolható el, annak a bírság szabályai szerint megfizetését írja elő a törvény. Ennek elmulasztása esetére rendelkezik a törvény az összeg behajtásának elrendelésére szolgáló bírósági értesítés kiállításáról az 1994. évi LIII. törvény (a továbbiakban: Vht.) 10. § e) pontjának kiegészítésével.

A 2. §-hoz

Az eljárások gyorsítása és a kiszámítható jogalkalmazás érdekében elkerülhetetlen az, hogy a jogszabályok konkrét időkorlátok közé szorítsák azoknak a kérelmeknek az elintézését, amelyek jól körülhatárolható, viszonylag egyszerű megítélésű és nagyrészt iratokból megállapítható kérdésekre vonatkoznak. Ezek a feltételek a végrehajtási kérelmekkel kapcsolatban fennállnak, hiszen nagyrészt a végrehajtás feltételeiről kell dönteni, amelyek az alapügy irataiból megállapíthatók, illetve azt kell megvizsgálni, hogy a végrehajtást kérő megfelelően töltötte-e ki a kérelem-nyomtatványt. Erre tekintettel a törvény 15 napot ír elő a végrehajtási kérelem vizsgálatára, majd annak tárgyában a döntéshozatalra is. A jogi képviselővel rendelkező fél hiányos kérelmét érdemi vizsgálat nélkül el kell utasítani.

A 3. §-hoz

A törvény az egy összegben előre vállalt tartásdíjak esetében differenciáltan határozza meg a tartásdíj kielégítési elsőbbségét. Ennek technikai megvalósíthatóságához szükséges, hogy a végrehajtó a felosztás időpontjára ki tudja számítani azt az összeget, amely a követelés lejártától a felosztásig eltelt időre jut; ehhez egyösszegű tartás esetén azt az időszakot kell pontosan ismerni, amelyre nézve történt a tartási kötelezettség teljesítésének vállalása. Ennek érdekében a törvény kiegészíti a tartásdíj végrehajtása elrendelésének szabályait is azzal, hogy az egyösszegű tartásdíj esetében is meg kell állapítani a végrehajtás elrendelésekor, hogy milyen időszakot fed le az egyösszegű tartás; így végezhető el a követelés megbontása az előnyösen, illetve az „egyéb” követelések között kielégítendő követelés-részre.

A 4. §-hoz

A törvény az értelmezési problémák elkerülése, a pontos hivatkozások szerepeltetése érdekében fogalmazza újra Vht. 31/E. § (1) bekezdését. Kimondja emellett - a Polgári perrendtartásról szóló 1952. évi III. törvény (a továbbiakban: Pp.) 24. §-ának alkalmazásán túlmenően - azt is, hogy a Pp. 25. §-ából a zálogjog érvényesítésére vonatkozó szabály esetében irányadó szabálynak megfelelően kell a zálogtárgyból való kielégítésre vonatkozó végrehajtást kezelni a díjalap számítása szempontjából. A törvény egyértelművé teszi, hogy a végrehajtási díj viselésének fő szabálya - az, hogy azt az adós viseli - akkor irányadó, ha a végrehajtást elrendelik, minden más esetben az a végrehajtást kérő terhére esik.

A gyakorlatban értelmezési kérdésként merült fel az, hogy egyetemleges adósok végrehajtási ügyeiben a közjegyzőnek fizetendő végrehajtás elrendelési díjat egyszeresen vagy adósonként számítva többszörösen kell megfizetni, ha a végrehajtást kérő egyidejűleg kéri az adósokkal szemben a végrehajtható okirat kiállítását. Az értelmezési probléma abból adódott, hogy bár ugyanazon követelés végrehajtásáról van szó a kérdéses esetben, mindemellett az egyes adósok ügyeiben - szükségszerűen - önálló végrehajtási eljárások indulnak, külön-külön végrehajtható okiratok kiállítására kerül sor, a végrehajtás elrendelése tekintetében adósonként vizsgálja meg a végrehajtást elrendelő bíróság, közjegyző a végrehajtás feltételeit és adósonként történik meg az egyes eljárási cselekmények lefolytatása, az iratok kezelése is. A jogértelmezési kérdést a törvény annak figyelembe vételével oldja meg, hogy fő szabály szerint a követeléshez igazodjon a végrehajtás elrendeléséért járó díj, viszont tükrözze azt is, hogy ez esetben a végrehajtást kérő nem csak egy, hanem több adós vonatkozásában is kér kényszerintézkedést (növelve ezzel a követelése megtérülésének sikerességét), és ennek eredményeként az igazságszolgáltató hatóságok munkáját is szükségszerűen megnöveli. A törvény az eljárások költségeinek - mind a végrehajtást kérőknél, mind az adósoknál történő - csökkentése és az egyértelmű joggyakorlat biztosítása érdekében úgy rendelkezik, hogy az általános mértékű végrehajtás elrendelési díjat egyetemleges ügyekben egyszeresen kell megfizetni, s - mivel adósonként külön végrehajtható okiratok kiállítására kerül sor, ügyvitelileg külön végrehajtási eljárások indulnak, mellyel kapcsolatban az adminisztratív költségek is külön-külön jelentkeznek - minden további adósonként az ügyérték nélkül számítandó minimum-díjat kell a végrehajtást kérőnek megfizetni. A végrehajtás valamennyi adóssal szemben megindul, s a végrehajtást kérő döntésétől függ, hogy melyik kérelem esetén fizeti meg a teljes, és melyik esetén a minimum-díjat, ezért a törvény az összes végrehajtási díj egyenlő arányban történő behajtását írja elő az adósoktól.

Csökkentett végrehajtási díjat állapít meg a törvény arra az esetre, ha a végrehajtást kérő a kérelmét még a végrehajtás elrendelése vagy az elrendelés tárgyában hozott más érdemi határozat (pl. végrehajtás megtagadásáról szóló határozat) meghozatala előtt visszavonja. A törvény erre az esetre a kérelem intézésének munkaigényessége alapján differenciálja a megfizetendő díjat: ha a kérelem tárgyában közbenső határozathozatalra (például hiánypótlás, áttétel) nem került sor, akkor az általános díjtétel 10%-át, a közbenső határozat-hozatalokkal terhelt ügyekben pedig 50%-át kell megfizetni. A minimális, az eljárás adminisztratív költségeinek fedezésére szolgáló összegű díjat valamennyi esetben meg kell fizetni, hiszen a kérelem iktatásával, nyilvántartásával, az adatok kezelésével, az irattározással kapcsolatos költségekre a befizetett díjnak fedezetet kell nyújtania.

Az 5. §-hoz

A Vht.-ban foglalt illetékességi szabályokat a törvény kiegészíti egy speciális illetékességi okkal annak érdekében, hogy az ügyek összefüggésére, az ebből adódó adminisztrációs többletterhek - folyamatos kapcsolattartás, a behajtott összegek figyelemmel kísérése ez egyes ügyekben - elkerülésére, a költségek csökkentésének érdekében a végrehajtást kérő rendelkezhessen úgy, hogy egy végrehajtó végezhesse az összes egyetemleges adóstárs elleni végrehajtás foganatosítását.

A 6. §-hoz

A végrehajtási iratok kézbesítésének költsége hatalmas járulékos költséget és adminisztratív terhet jelent a végrehajtás során, mind a végrehajtókra, mind a végrehajtási eljárás egyéb résztvevőire, melyet a törvény - a költségek csökkentése és az eljárások gyorsítása, ügyfélbarát ügyintézés érdekében - az elektronikus ügyintézés kiterjesztésével kíván csökkenteni. Az elektronikus ügyintézés alapfeltételét jelenti a Magyar Bírósági Végrehajtói Kamara (kamara) által - a különböző végrehajtói szolgáltatásokat támogató egyéb informatikai alkalmazásokhoz hasonlóan - működtetett elektronikus kézbesítési rendszerre vonatkozó garanciális rendelkezések törvényi szabályozása. E körben a törvény meghatározza a kézbesítési rendszer alapvető jellemzőit, az azon keresztül végezhető munkafolyamatokat, az azzal összefüggésben kezelt adatok kezelőit.

A törvény garanciális feltételként mondja ki, hogy a kézbesítési rendszer titkosítással biztosítja az azon keresztül kézbesített iratok ügyfél-szintű nyilvánosságát, amelyeket így a rendszert üzemeltető kamara sem ismerhet meg, noha őrzi a rendszerében rögzített és keletkezett iratokat, azok adatait. A törvény a rendszer biztonságának alapjait továbbépítve kimondja, hogy a rendszerben a felhasználók számára fenntartott műveletek elvégzését a felhasználók azonosítását követően teszi lehetővé, és naplózza. A törvény kimondja, hogy az adatok rendszerben történő rögzítését követően meghatározott idő elteltével a kézbesítési rendszerben kezelt adatokat törölni kell; a kézbesítési rendszerben rögzített adatokat és a kézbesítési rendszer útján előállított elektronikus okiratokat archiválni nem kell.

A kézbesítési rendszer egyik legfontosabb feladata az egy ügyben, azonos rendeltetésű végrehajtói intézkedésekkel megkeresett címzettek széles köre miatt rendkívül nagy számú papír alapú iratforgalmat generáló megkeresések elektronikus megkeresésekkel történő kiváltása, amelynek törvényi alapjait a törvény szintén megteremti, külön szabályozva a gyors, gördülékeny ügyintézést lehetővé tevő automatizált kijavítás lehetőségét. Ennek az első alkalmazási területe a végrehajtók pénzügyi intézményekhez intézett megkereséseit („bankszámla-kutatás”), majd az arra adott válaszokat tartalmazó adatok automatizált feldolgozása és rendszerezett továbbítása, mellyel milliós nagyságrendű postai iratforgalom takarítható meg.

A kézbesítési rendszer rendeltetésszerű használatának garanciáját jelenti az egyes felhasználói tevékenységek naplózása, amelyre vonatkozóan a törvény az alapvető rendelkezéseket meghatározta, így a naplóban rögzítendő tények körét, a napló adatainak őrzési idejét, és a napló adataiból tájékoztatás adását. A törvény továbbá a kézbesítési rendszer folyamatos elérhetőségét, annak megszakadásáról a tájékoztatási kötelezettséget írja elő, majd a határidő-számítás vonatkozásában tesz kiegészítő rendelkezést akként, hogy a törvény által meghatározott határidőbe nem számít bele az a nap, amely során legalább négy órán át fennálló, a kézbesítési rendszerben felmerült üzemzavar akadályozta a kézbesítési rendszer működését, illetve meghatározza azt, hogy mit kell üzemzavarnak tekinteni.

A törvény - főszabály szerint - a kézbesítési rendszerhez történő önkéntes csatlakozást teszi lehetővé a fél, a végrehajtási eljárás egyéb résztvevője, a bíróság, a megkeresett hatóság, személy vagy szervezet számára. Tekintettel a felhasználói szabályzatban a felhasználókra nézve jelentkező jogkövetkezményekre, továbbá a kézbesítési vélelem beálltára vonatkozó rendelkezésekre, a törvény kifejezett, írásos elfogadáshoz köti a felhasználási szabályzat elfogadását, amelyet megelőzően elvárja, hogy a nyilatkozatot tevő személyt végrehajtó azonosítsa. A törvény rögzíti, hogy a felhasználási szabályzat elfogadásával a felhasználó és a végrehajtó közötti kapcsolattartás a kézbesítési rendszeren keresztül valósul meg.

A törvény az önkéntes alapú végrehajtási e-ügyintézés alkalmazási körének kiszélesítése érdekében a végrehajtót kötelezi arra, hogy a féllel, a végrehajtási eljárás egyéb résztvevőjével, bírósággal, megkeresett hatósággal, személlyel vagy szervezettel közölje az első kapcsolatfelvétel alkalmával, hogy az elektronikus kapcsolattartás lehetősége fennáll, illetve tájékoztassa őket a részletesebb tájékoztatás elérhetőségének helyéről. A törvény a kézbesítési rendszert a törvényben, a felhatalmazása alapján kiadott miniszteri rendeletben és a kamara által kiadott és a miniszter által jóváhagyott felhasználási szabályzatban szabályozza. A törvény lehetőséget biztosít az elektronikus kapcsolattartás kizárólagossága alóli mentesítésre, amennyiben azt kivételes körülmények miatt a felhasználó kéri, továbbá a törvény a kézbesítési rendszer működtetésére, a felhasználási szabályzatra vonatkozó további rendelkezések megalkotását miniszteri hatáskörbe utalja.

A törvény kimondja, hogy amennyiben az elektronikus kapcsolattartásra a felhasználó köteles, a kézbesítésre a kézbesítési rendszeren keresztül, a felhasználási szabályzat szerint kerül sor. A törvény továbbá kezeli azt a helyzetet, amikor a végrehajtó köteles egy iratot elektronikusan kézbesíteni, de az papír alapon áll rendelkezésre, illetve azt a helyzetet, amikor a végrehajtónak papír alapon kell kézbesítenie, miközben az irat csak elektronikusan áll rendelkezésre. Rendezi a törvény a kézbesítés költségeit is, amellyel kapcsolatban a felhasználók számára kedvezően kimondja, hogy azok a kézbesítési rendszer üzemeltetési költségeinek részét képezik, és ezért azokat a kamara viseli, a végrehajtási költségek körében ezért készkiadásként nem kerül felszámításra a végrehajtó részéről elektronikus kézbesítési költség.

A legnagyobb végrehajtási ügyforgalmat generáló gazdálkodó szervezetek és közműszolgáltatók már igényelték az elektronikus kapcsolattartás lehetőségének biztosítását. Erre figyelemmel kezdődtek meg az előkészítő egyeztetések azzal a céllal, hogy felmérhető legyen az, hogy az iratok elektronikus továbbításán kívül milyen további szolgáltatásokra van igény a végrehajtást kérői oldalról. Az automatikus feldolgozásra alkalmas beadványokat tartalmazó dokumentumok kialakítása mellett másik fontos alkalmazási területe lehet a rendszernek az, hogy a végrehajtó irodájával történő személyes kapcsolatfelvétel, az ügy irataiba a helyszínen történő betekintés költségeit takaríthatják meg az érintettek akkor, ha a kézbesítési rendszeren keresztül kapnak rendszeresen tájékoztatást az ügy állásáról, a megtett intézkedésekről. A sémák adattartalmára vonatkozó egyeztetések jelenleg is folyamatban vannak, azok befejezését követően tekintheti majd át a jogalkotó azt, hogy a sémák alkalmazását hogyan építi be a kézbesítési rendszer szolgáltatásai közé.

Az elektronikus kapcsolattartás már önkéntes jelleggel működik, hiszen az elmúlt években lefolytatott előzetes egyeztetések során a Bankszövetség, illetve számos számlavezető és betétgyűjtő is hangot adott az elektronikus kapcsolattartás szabályainak bevezetése iránti elkötelezettségüknek; a törvény ennek garanciális szabályait rögzíti annak érdekében, hogy ott, ahol célszerű az elektronikus kapcsolattartás, illetve megtámogatható automatizált adatfeldolgozással is, ott a kommunikáció e csatornába terelődhessen át. A végrehajtók és a pénzforgalmi szolgáltatók elektronikus kapcsolattartása ugyanakkor nem szimplán iratok elektronikus úton történő továbbítását jelenti, hanem olyan formában történik az adattovábbítás, hogy arra mindkét oldalon ráépülnek további automatizmusok: a banki oldalról a megkeresés teljesítéséhez szükséges adatok beazonosítása, végrehajtói oldalról pedig az ügy-nyilvántartásban már rögzített adatok automatikus felhasználása a végrehajtói megkeresések összeállításához. Az elektronikus kapcsolattartás egyik fontos előfeltételét jelentő informatikai rendszer felállítását a kamara már elvégezte, annak üzemeltetése gazdasági, technikai, humán-erőforrásbeli feltételeit előteremtette, ugyanígy az önálló bírósági végrehajtói irodák is felkészültek a rendszer kötelező jelleggel történő alkalmazására, így annak bevezetése és működtetése a központi költségvetés számára nem jelent többletterhet, költségvetési kiadást. Ugyanez a másik felhasználói oldalról - a bankok és takarékszövetkezetek - oldaláról is megtörtént, illetve folyamatban van. A bankok közül már tizenhat - köztük az országos hálózattal rendelkező, legnagyobb bankok - illetve huszonhárom takarékszövetkezet tett nyilatkozatot a rendszer kialakítása során a csatlakozásra, és köztük számosan ki is fejlesztették az automatizált válaszadást lehetővé tévő informatikai alkalmazásokat.

A 7. §-hoz

A végrehajtási eljárások gyorsítása érdekében szükséges, hogy a végrehajtás foganatosításának megkezdését jelentő első végrehajtási cselekmény - a végrehajtható okirat átadása (végrehajtást kérő kérelmére postai kézbesítése) - elvégezésére mielőbb, belátható időn belől sor kerüljön, ezért a törvény erre 15 napos határidőt ad. A határidő a végrehajtási költségek megelőlegezésétől, illetve az átadáshoz, kézbesítéshez szükséges adatok beszerzésének időpontjától veszi kezdetét.

A 8. §-hoz

A törvény a kézbesítés szabályai közé is beilleszti az elektronikus kézbesítési rendszer létrehozásával szükségessé váló módosításokat. A törvény a végrehajtó számára kötelezően előírja a végrehajtás foganatosítása során keletkezett iratoknak a kézbesítési rendszer igénybevételével elektronikus úton történő kézbesítését, ha a kézbesítési rendszer használata kötelező. Meghatározza továbbá garanciális jelentőséggel a kézbesítési rendszer alapvető működési-eljárási mozzanatait, így az irat feladása, illetve átvétele tényéről elektronikus tértivevények automatizáltan, a jogszabályban meghatározott tartalommal való kiállítását és megküldését. A kamara feladatává, kötelezettségévé teszi a kézbesítési rendszer működtetése során az iratok, tértivevények valamint utóbbiak meta-adatainak elkülönített elhelyezésére szolgáló tárhely fenntartását, amely biztosítja a felhasználók számára a kézbesítési rendszerben rögzített iratok és értesítések megismerésének lehetőségét. Meghatározza az elektronikus irat átvételének napját, illetve kézbesítési vélelmet állapít meg. A törvény utóbbi alól - tekintettel arra, hogy a kézbesítési rendszer jelen állapotában elsősorban a professzionális felhasználó végrehajtást kérők igényeit igyekszik kielégíteni - nem biztosít kimentési lehetőséget, azzal számolva, hogy ilyen felhasználók biztosítják az általuk megadott kapcsolattartási cím - amelyre az elektronikus tértivevények érkeznek - folyamatos figyelemmel kísérését.

A 9. §-hoz

A bírósági végrehajtó feladata a végrehajtási cselekmények elvégzése, mely nemcsak írásbeli intézkedéseket jelent, hanem helyszíni eljárást, annak során fizikai ráhatást is jelentő cselekményeket: ingatlan felnyitása, ingatlanba belépés, adós vagyontárgyainak és iratainak megvizsgálása. Az eljárások során a végrehajtók nemcsak a hatósági munkát tiszteletben tartó, hanem gyakran azzal ellenszegülő magtartással is szembesülnek, amely esetben a rendőrség közreműködése elengedhetetlen, a rendőrség feladata a végrehajtó jelzése alapján a helyszín biztosítása, az ellenszegülést megvalósító magtartás - fizikai kényszerrel, személy elleni kényszerintézkedésekkel történő - megszüntetése. A törvény részletesebben határozza meg a végrehajtói intézkedéssel szembeni ellenszegülés fogalmát annak érdekében, hogy a rendőrség eljáró tagjai számára is egyértelművé váljon, hogy az intézkedési kötelezettség mikor áll be, és ezáltal gyorsabban megszüntethető legyen az ellenszegülés. A törvény nyilvánvalóvá teszi, hogy nem az esetlegesen már a helyszínre kiérkező rendőrség, hanem az eljáró végrehajtó intézkedésével szembeni ellenszegülés alapozza meg a közreműködő rendőr intézkedési kötelezettségét. Az ellenszegülés kétféleképpen nyilvánulhat meg: egyrészt tényleges fizikai erőkifejtéssel a végrehajtó által végzett cselekmények megakadályozására, akár személy elleni erőszakos cselekmény kifejtésével is (aktív ellenállás), másrészt olyan passzív magtartással, amely valamely végrehajtói cselekmény elvégzésének akadályát képezi, még az ennek abbahagyására történő utasítás ellenére is. A törvény azt is egyértelművé teszi, hogy a rendőrségi közreműködés a végrehajtói intézkedés elvégzésének befejezéséig tart, garantálva azt, hogy később sem akadályozzák meg az intézkedés elvégzését.

Az ellenszegülés nemcsak elhúzza a végrehajtást, hanem többletköltségeket is okoz, ennek ellentételezésére, valamint a jogszabálysértő magatartással szembeni visszatartó erő fokozása érdekében a törvény előírja, hogy az ellenszegülés megszüntetése érdekében közreműködő rendőrséget költségtérítés illeti meg a felmerült többletköltségei ellentételezésére. E költségtérítés végrehajtási költségnek minősül és viselésére az adós köteles. A rendőrségi közreműködés költsége lényegében ugyanolyan, az eljárás során felmerült készkiadás, mint amely egyébként keletkezik a különböző kényszercselekmények következtében. A törvény ezért általános jelleggel végrehajtási költséggé minősíti az ellenszegülés megszüntetése és a gyermek előállítása érdekében történő rendőrségi közreműködés költségtérítését, melynél fogva a végrehajtási költség viselésének és behajtásának szabályai is alkalmazandóvá válnak ezen esetekben is. A költségtérítés megállapításához szükséges rendőri igazolás kiállítását, a költség megállapítását és arról a felek tájékoztatását is szabályozza a törvény.

A 10. §-hoz

A végrehajtási jog alapelve az, hogy az eljárás kezdetén lehetőséget kell adni az önkéntes teljesítésre, és csak ennek eredménytelensége esetén kezdhető meg a végrehajtás foganatosítása. Ez a végrehajtható okirat kézbesítésével és ennek során adott az adóshoz intézett felhívással valósul meg. Az eljárások gyorsítása, a behajtási hatékonyság növelése és a vagyon végrehajtás alóli elvonásának megelőzése érdekében a jogalkotó néhány helyen már áttörte ezt az alapelvet (cégek pénzforgalmi számláinak terhelése, ingatlanok foglalása); a törvény tovább bővíti ezt a végrehajtás foganatosításához szükséges adatok beszerzésével, amely ugyancsak olyan eljárási cselekmény, amely elvégezhető a végrehajtható okirat kézbesítése előtt vagy azzal párhuzamosan. Az adós számára ez olyan érdeksérelmet nem okoz (vagyoni jogait például nem korlátozza), amely ne állna arányban azzal, amilyen alapvető érdek fűződik a soron következő eljárási cselekmények lefolytatásához szükséges előkészítő végrehajtási cselekmények mielőbbi elvégzéséhez, az eljárások gyorsításához.

A 11. §-hoz

A végrehajtás felfüggesztésének szabályozását több vonatkozásban is pontosítja a törvény annak érdekében, hogy a végrehajtás felfüggesztése csak a legszükségesebb mértékben akassza meg a végrehajtási eljárást. A felfüggesztés - a per elbírálásának felfüggesztéséhez hasonlóan - az eljárás ideiglenes megakasztását jelenti, annak tartama alatt eljárási cselekmények nem tehetők. A felfüggesztés néhány esetben a hatályos szabályok szerint sem terjed ki valamennyi végrehajtási cselekményre (pl. igényper, zálogjogosult bekapcsolódása vagy a különböző EK rendeletek alapján történő felfüggesztés esetében), ezen túlmenően is szükséges azonban főszabályként is rögzíteni azt, hogy a felfüggesztés vagy teljes vagy részleges hatályú; azon végrehajtási cselekmények meghatározása pedig, amelyekre kiterjed a végrehajtás felfüggesztése, a felfüggesztés tárgyában döntő bíróság feladata. E döntés során azt kell figyelembe vennie a bíróságnak, hogy mi a felfüggesztés oka, és milyen eljárási cselekmények további végzése az, amely a felfüggesztés célját ellehetetlenítené. Ebből a szempontból nyilvánvalóan más elbírálás alá eshet például az, ha a felfüggesztés oka egy meghatározott végrehajtói cselekmény megsemmisítésére irányuló kifogás, vagy ha az adós a Vht. 48. § (3) bekezdése alapján kéri a felfüggesztést egy súlyos betegség vagy természeti katasztrófa okán. A gyakorlatban kérdésessé vált az is, hogy a Pp. 155. §-a - amely meghatározza a per felfüggesztésének tartalmát - miként alkalmazható a végrehajtási eljárásban. A határidők megszakadásával, az eljárási cselekmények hatálytalanságával kapcsolatos rendelkezések (Pp. 155. §) természetesen érvényesülnek a végrehajtási eljárásban is, de ezek - az intézmény rendeltetetéséből adódóan - a végrehajtói cselekményekre vonatkoznak, vagy azok egy részére, illetve a felek ezekkel összefüggő cselekményeire. Ebből következik a Vht. 50. § (1) bekezdésének a másik irányú kiegészítése: az, hogy a felfüggesztés ellenére is le kell folytatni a végrehajtás foganatosítása során szükségessé váló bírósági eljárásokat: így például ha a felfüggesztés előtt már előterjesztettek egy végrehajtási kifogást, vagy döntés szükséges a végrehajtás megszüntetéséről, ezeket a felfüggesztés nem akaszthatja meg.

A 12. §-hoz

Az adós munkabérének és egyéb járandóságának (munkabér, illetmény, munkadíj, a munkaviszonyon, munkaviszony jellegű szövetkezeti jogviszonyon, közszolgálati és közalkalmazotti jogviszonyon, szolgálati viszonyon, társadalombiztosítási jogviszonyon alapuló járandóság, a munkából eredő egyéb rendszeres, időszakonként visszatérően kapott díjazás, juttatás) végrehajtás alá vonása letiltással történik, ennek szabályait tartalmazza a Vht. IV. fejezete. Rendelkezik e körben a Vht. arról is, hogy az adós munkabére milyen mértékben tiltható le, illetve mely juttatások mentesek a végrehajtás alól. A gyakorlatban kérdésként merült fel az, hogy ha az adós említett jogcímen kapott összegei már összeolvadtak más vagyonával, akkor érvényesülnek-e a letiltás korlátai. Értelemszerűen nem érvényesülhetnek a letiltási korlátozások, ha nem a munkáltatótól, járandóságot folyósító szervtől letiltással, hanem az adós más vagyontárgyára vezetett végrehajtással (pl. pénzforgalmi szolgáltatónál kezelt összegre történő végrehajtással) történik a követelés behajtása. A mentesség szabályait a Vht. ugyanis a különféle vagyontárgyakra vezetett végrehajtás szabályainál ez egyes fejezetekben elkülönülten, az adott vagyontárgyakra és kezelésükre tekintettel speciálisan rendezi (pl. számlapénzek, ingóságok, ingatlanok mentessége); ezt teszi egyértelművé a törvény akkor, amikor a törvényszöveg kiegészítésével a Vht. 74. §-ában foglalt mentességi szabályokat - igazodva a jogalkotói célhoz - egyértelműen letiltási mentességként fogalmazza meg. Az adós fizetési számlájára vezetett végrehajtás során a Vht. V. fejezetében foglalt mentességi szabályok testesítik meg azt a jogalkotói célt, hogy az adós létfenntartásához szükséges minimális összegek a végrehajtás foganatosítása ellenére is az adós rendelkezése alatt maradjanak (Vht. 79/A. § - az ebben foglalt mentességi szabályok érvényesülnek akkor, ha az adós munkabére vagy egyéb járandósága is a számlájára kerül befizetésre vagy átutalásra), ezen túlmenően technikailag sem lehetséges a számlapénzek (a számla egyenlege) esetében annak vizsgálata, hogy az egyenleg milyen jogcímen az adóshoz került összegekből tevődik össze és milyen arányban.

A törvény a különböző szociális ellátásokra vonatkozó jogszabályok módosulására, a juttatások elnevezésének módosítására figyelemmel átvezeti a változásokat a letiltás alól mentes juttatások felsorolásában: a Vht. 74. § c) pontjában az anyasági segély helyett az anyaságot támogatás, g) pontjában pedig a nevelőszülők részére folyósításra kerülő gondozási díj helyett a nevelési díjat építi be a szövegbe. A korábbi anyasági segély céljával megegyező támogatást, az anyasági támogatást a családok támogatásáról szóló 1998. évi LXXXIV. törvény szabályozza; ezért a törvény átvezeti a Vht. 74. c) pontjában a támogatás elnevezéséből adódó változást (amelyet a Vht. 69. §-a egyébként - amely a jogalap nélkül felvett juttatás egyéb családtámogatási ellátásokból történő levonásáról rendelkezik - már pontosan tartalmazza). A gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) a családjából kiemelt gyermekek tekintetében a korábbi „államilag gondozás” terminológia helyett a „gyermekvédelmi gondoskodás” kifejezést használja. A gyermekvédelmi gondoskodás keretében a nevelőszülő a Gyvt. 55. § (1) bekezdése alapján teljes körű ellátást nyújt az ideiglenes hatállyal elhelyezett, az átmeneti és tartós nevelésbe vett gyermeknek. A nevelőszülő a gyermek ellátására a Gyvt. 56. §-a értelmében nevelési díjat és külön ellátmányt kap, valamint a családok támogatásáról szóló 1998. évi LXXXIV. törvény 7. § (1) bekezdés a) pontja és 8. § (1) bekezdés a) pontja alapján a nála elhelyezett gyermek után családi pótlékra jogosult. Ezen támogatásokat a nevelőszülő köteles kizárólag a gyermek megfelelő ellátására fordítani, azok nem tartoznak a saját vagyona, jövedelme körébe, így - hasonlóan a korábbi gondozási díjhoz - indokolt, hogy mentesüljenek az ellene folytatott végrehajtás során kiadott letiltás alól. A Gyvt. és a Vht. fogalomhasználatának egységesítése, a jogalkalmazás könnyítése érdekében szükséges a terminológiai pontosítás a Vht.-ban.

A 13. §-hoz

A letiltások végrehajtása a gyakorlatban sok esetben kifejezetten kis összegek havonként utalását jelenti, melynek adminisztratív és pénzügyi terheit enyhíti a törvény azzal, hogy a négyszáz forintot el nem érő követelés-rész kifejezésére halasztást ad a munkáltatónak mindaddig, amíg a kifizetendő összegek együttesen ezt az összeghatárt el nem érik.

A 14. §-hoz

A törvény reagál arra a jogalkalmazási problémára, hogy a finanszírozott egészségügyi szolgáltatók elkülönített számlán kezelt, kizárólag a finanszírozott tevékenységre fordítható pénzeszközeiből a végrehajtás során olyan követelések is behajtásra kerülnek, amelyek a finanszírozott tevékenységgel nincsenek összefüggésben. A törvény a finanszírozás keretében kiutalt összegek célhoz kötött felhasználása érdekében a Vht. 79/D. §-ának kiegészítésével kimondja, hogy az egészségügyi szolgáltatót megillető, az Egészségbiztosítási Alapból az egészségügyi szolgáltatás finanszírozására folyósított, és e célra a kötelező egészségbiztosítás ellátásairól szóló törvény alapján elkülönítetten kezelt pénzösszeg csak a finanszírozási szerződésben foglalt feladatok ellátásából eredő követelések fejében vonható végrehajtás alá.

A 15. §-hoz

Az adós pénzforgalmi szolgáltatónál kezelt összegére vezetett végrehajtás korlátait a Vht. határozza meg: ez lehet például a mentesség vagy más követelés fedezeteként történő elkülönítés is. Emellett rendezik a törvények a párhuzamosan alkalmazott végrehajtási intézkedések egymáshoz való viszonyát is: a pénzforgalmi szolgáltatásokról szóló 2009. évi LXXXV. törvény értelmében az átvétel sorrendjében történik a teljesítésük. Felmerült a gyakorlatban kérdésként, hogy azokban az esetekben, amikor úgy korlátozzák az adós rendelkezési jogát, hogy továbbra is az adós számláján kezelik az összeget (pl. átutalási végzés alapján történő visszatartás a végzés jogerőre emelkedéséig, vagy biztosítási intézkedés alapján történő zárolás), úgy miként teljesíthetők az átutalási végzések és hatósági átutalási megbízások alapján a terhelések. A törvény - összhangban az egyes végrehajtási intézkedések céljával és hatályával - rögzíti, hogy ezek nem képezik akadályát a bírósági, hatósági intézkedések alapján történő átutalásoknak (kielégítési végrehajtások során a végrehajtást kérők részére történő kifizetéseknek), illetve nem tekinthetők a Vht. 79/D. §-a szerinti, más követelés céljára elkülönített összegeknek sem.

A 16. §-hoz

A végrehajtótól a pénzforgalmi szolgáltatók felé intézett - éves szinten milliós nagyságrendet elérő - megkeresések és az azokra adott tájékoztatások papíron, postai levélben történő kézbesítésének komoly hátrányát jelenti, hogy rendkívül nagy számú, papír alapú, emberi közreműködés melletti, manuális intézkedést (nyomtatást, postázást, iktatást, feldolgozást, stb.), illetve papír felhasználást igényel. Eközben a végrehajtás eredményessége szempontjából a megkeresések, és a válaszlevelek többsége azért „nem hoz eredményt” a végrehajtásba, mert a megkeresettnél nincs nyilvántartva az adós vagyonába tartozó követelés, pénzösszeg. A törvény ezeket a hátrányokat kívánja kiküszöbölni azzal, hogy az önálló bírósági végrehajtók és a bankok, szövetkezeti hitelintézetek között kötelezővé teszi az elektronikus kapcsolattartás szabályainak alkalmazását, éspedig olyan módon, amely a címzettek csoportjainak kezelésére is alkalmas. Így a törvény lehetővé teszi, hogy a végrehajtók a megkereséseik alapjául szolgáló adatokat az elektronikus kapcsolattartás szabályai szerint küldjék meg a pénzforgalmi szolgáltatók felé, akik a megkeresésekre szintén az elektronikus kapcsolattartás szabályai szerint válaszolnak. Az ügyintézés automatizálásával immár ténylegesen is rendelkezésre állnak az országos bankszámla-kutatás technikai feltételei, mégpedig úgy, hogy nem történik egy újabb, központi nyilvántartás létrehozása, nem kell annak érdekében költségvetési forrásokat felhasználni. Ehelyett közvetlenül a pénzforgalmi szolgáltatók nyilvántartásaiból - végrehajtói oldalról egy egyszerű felhasználói művelettel, nem pedig levelek százainak postázásával, fogadásával, feldolgozásával - nyerhetők ki a végrehajtáshoz szükséges adatok. Ez a módszer továbbá a pénzügyi intézmények számára is biztosítja annak a lehetőségét, hogy saját technikai feltételeikhez igazodó módon és technológiával - tehát a leginkább költségkímélő módon - fejlesszenek ki adatszolgáltatást automatizáló informatikai alkalmazásokat, ahogyan ez már a gyakorlatban számos intézménynél egyébként meg is valósult vagy folyamatban van.

A 17-18. §-hoz

A bíróság intézkedése az átutalási végzés kiadásával a végrehajtandó követelés behajtására irányul, az ugyanakkor csak az érintett fizetési számla egyenlegének tényleges ismeretében állapítható meg, hogy ebből a pénzügyi intézmény mekkora összeget tud teljesíteni (végrehajtás alá vonni) a mentesség szabályaira figyelemmel. A törvény gyakorlatban tapasztalt jogalkalmazási problémát orvosol azzal, hogy a törvényalkotó eredeti szándékára és a pénzforgalom tényleges működésére figyelemmel egyértelművé teszi azt, hogy nem a bíróság által kibocsátott átutalási végzésben kell a mentesnek nem minősülő, ténylegesen átutalható összeget megjelölni; ez értelemszerűen nem is lehetséges. A ténylegesen végrehajtás alá vonható és így átutalható összeg ugyanis csak a végzés teljesítésekor - a pénzforgalmi szolgáltató által, a követelt összeg és a számlaegyenleg összegének összevetésével - állapítható meg; erre áll fenn a pénzforgalmi szolgáltató átutalási kötelezettsége, az átutalási végzésnek viszont ehelyett a végrehajtandó követelés összegét kell megjelölnie.

A törvény gyorsítja az átutalási végzéssel történő behajtást. Az átutalási végzés eredetileg az azonnali beszedési megbízással be nem szedhető számlapénzek behajtásának kiegészítő eszköze volt, 2009. november 1-jétől azonban a többi végrehajtható okirattal azonos rendeltetésű jogintézménnyé vált - értelemszerűen a szükséges eltérésekkel. A végzés gyors és költségkímélő behajtást tesz lehetővé abban az esetben, ha a végrehajtható vagyon ismert, azt kutatni nem kell, és a végrehajtást kérő csak erre kívánja az állami kényszerítő erőt igénybe venni. Az intézmény ezen jellemzőiből adódó következményeket vonja le a törvény a szükséges pontosításokkal. Így például a kérelemben konkrétan megjelölt fizetési számlára bocsátható ki a végzés, egyik pénzforgalmi szolgáltatónál megkísérelt behajtás sikertelensége esetén pedig újabb kísérlet tehető másik pénzforgalmi szolgáltatónál újabb végzés kibocsátásával. Rendezi a törvény a kérelemben megjelölt több számla esetén követendő eljárást is. Ha ezek ugyanannál a pénzforgalmi szolgáltatónál vezetett számlák, akkor a kérelem kezelése nem jelent gondot, mivel a Vht. 79/B. §-a alapján a pénzforgalmi szolgáltatónak a végzésben foglaltakat összevontan, a nála vezetett összes számlára kell teljesítenie. Ha különböző szolgáltatóknál vezetett számlákról van szó, akkor a fizetési számlák kérelemben való feltüntetése egyben sorrendiségre vonatkozó kérelmet is jelent: az elsőként feltüntetett számlára történik a végzés kibocsátása, további számlákra pedig akként lehet folytatni az eljárást, ahogyan azt a behajtás sikertelensége esetére szabályozza a törvény [Vht. 81. § (4) és (5) bekezdés].

Gyorsítja a törvény a behajtást azzal, hogy az előzetes jogvitát követő végrehajtások esetében [81. § (1) bekezdés] nem kívánja meg a végzés jogerőre emelkedését a végzés teljesítéséhez - hasonlóan ahhoz, ahogyan az a végrehajtási lap helyett hozott letiltó végzésnél is működik. A záradékolható okiratok esetében hozott átutalási végzések esetében [81. § (2) bekezdés] is a letiltásokhoz hasonló szabályozást hoz létre a törvény: az adós részére nyitva álló fellebbezési határidőre tekintettel 45 napig nem történik átutalás, csak az adós rendelkezési jogának korlátozása, ezt követően pedig a fellebbezés tényleges előterjesztésétől függ az adós számlájának megterhelése. Ez a szabályozás biztosítja az átutalási végzést vitató adós jogvédelmét, ám egyben arra is ösztönzi, hogy ha élni kíván fellebbezési jogával, akkor azt - az eljárás késleltetésének megakadályozása érdekében - haladéktalanul tegye meg.

A 19. §-hoz

A végrehajtó intézkedése a hatósági átutalási megbízás kiadásával a végrehajtandó követelés behajtására irányul, az ugyanakkor csak az érintett fizetési számla egyenlegének tényleges ismeretében állapítható meg, hogy ebből a pénzügyi intézmény mekkora összeget tud teljesíteni (végrehajtás alá vonni) a mentesség szabályaira figyelemmel. A törvény gyakorlatban tapasztalt jogalkalmazási problémát orvosol azzal, hogy a törvényalkotó eredeti szándékára és a pénzforgalom tényleges működésére figyelemmel a törvényszövegben is egyértelművé teszi azt, hogy nem a végrehajtó átutalási megbízásában kell a mentesnek nem minősülő, ténylegesen átutalható összeget megjelölni; ez értelemszerűen nem is lehetséges. A ténylegesen végrehajtás alá vonható és így átutalható összeg ugyanis csak az átutalási megbízás teljesítésekor - a pénzforgalmi szolgáltató által, a követelt összeg és a számlaegyenleg összegének összevetésével - állapítható meg; erre áll fenn a pénzforgalmi szolgáltató átutalási kötelezettsége.

A 20-21. §-hoz

A törvény a végrehajtási értékesítések hatékonyabbá tétele érdekében az árverés szabályait a korábbi szabályokhoz képest lényegesen megváltoztatja. Ennek során tekintettel van arra, hogy a követelés behajtásának egyik módja a lefoglalt vagyontárgy kényszerértékesítése: az árverés. Kulcsfontosságú, hogy az árverés során a lehető legszélesebb vevőkör legyen elérhető, számukra az árverésen való részvételhez szükséges minden információ rendelkezésre álljon, a valódi árversenyt ne gátolja sem az eljárási rend, sem visszaélésszerű magatartások, sem az árverésre kerülő vagyontárgyak lényeges tulajdonságai vonatkozásában rendelkezésre álló információ hiánya, továbbá az árverés végleges lezárását elhúzódó jogorvoslati eljárások sem nehezítsék. A törvény minden említett követelmény érvényesítése érdekében tartalmaz rendelkezéseket, valamint annak végrehajtási rendeleti szintű kezelését előkészíti, és átfogóan módosítja az árverés szabályozását a behajtási hatékonyság növelése, az adósok vagyonvédelme és a visszaélések megelőzése érdekében. Ennek legfőbb eszköze az elektronikus árverési rendszer fejlesztése, mely a gyakorlati tapasztalatok alapján a jelenleg ismert legalkalmasabb eszköz a nyilvánosság, az eljárás átláthatósága és az árverseny biztosítására.

A Vht. árverési szabályai részben az ingóárverés, részben az elektronikus ingóárverés, részben pedig az elektronikus és szóbeli licitálásból álló ingatlanárverés szabályaiból épültek fel; időnként egymásra utalásokkal, máshol pedig egyes szabályok megismétlésével. A törvény ésszerűsíti és áttekinthetőbbé teszi a szabályozást azzal, hogy nyilvánvalóvá teszi az árverésekre vonatkozó szabályok egymásra épülő jellegét. Az alapvető szabályokat az ingóárverésnél ismerteti a törvény, ehhez képest kap speciális szabályokat az elektronikus ingóárverés. Az ingatlanárverés teljes körű elektronizálása pedig számos szabály ismételt kimondását szükségtelenné teszi, az ingatlanárverésnek az elektronikus ingóárverési szabályok képezik az alapját és csak az ahhoz képest is speciális rendelkezések kimondására kerül sor az ingatlanárverési cím alatt. A törvény e körben számos, jelenleg az elektronikus ingóárverésnél ismertetett szabályt ültet át az ingóárverésre vonatkozó szabályok közé, továbbá így jár el egyes, a jelenleg az elektronikus ingatlanárverésre vonatkozó rendelkezésekkel kapcsolatban is, amelyeket az elektronikus ingóárverési szabályok között helyez el.

Mind a hagyományos, mind az elektronikus árverések ésszerű lefolytatásához szükséges az, hogy a vételi ajánlatok érvényességét gyorsan és egyszerűen lehessen követni és csak a valóban komoly, árversenyt ténylegesen biztosító ajánlatok kezelését írja elő a szabályozás. A törvény ezért az ingatlanárverésnél bevezetett licitküszöb intézményét kiterjeszti a hagyományos és elektronikus ingóráverésre is, és az árverezésre kerülő vagyontárgy becsértékétől függően a licitküszöb sávos mértékű kerekítését vezeti be a hirdetmény tartalmának és a licitálási szabályoknak a kiegészítésével.

Az ingók árverése során a törvény általános szabállyá teszi azt, hogy a közzétételhez fűződő jogkövetkezmények az árverési hirdetménynek az elektronikus árverési hirdetmények nyilvántartásában való közzétételéhez kapcsolódnak, ezzel összefüggésben a törvény pontosítja az elektronikus közzététel immár jogkövetkezménnyel bíró időtartamára vonatkozó rendelkezést is a Vht. 122. § (4) bekezdésében. A papíralapú ügyintézés visszaszorítása, az eljárás egyszerűsítése érdekében megszűnik a kamarai lapban való közzététel kötelezettsége is, hiszen a világhálón történő hirdetményezés hatékonyságával nem áll arányban a papíralapú terjesztés költsége és hatékonysága.

A 22. §-hoz

A törvény a végrehajtás alá vont vagyon értékesítésével összefüggő visszaélések megelőzése, a kényszerértékesítés lefolytatásával szembeni közbizalom erősítése érdekében szigorítja az árverezésből kizártak körére vonatkozó szabályozást. Az érintett személyi körben az árverezési tilalom mellett az árverező képviseletében való eljárást is kizárt tevékenységként fogalmazza meg. A végrehajtó és alkalmazottai, valamint a végrehajtói iroda esetében nemcsak az általuk lefolytatott eljárásra szűkíti az árverésből való kizárást, hanem általánossá teszi (az „az ügyben eljáró” fordulatot törli a törvény a szövegből és így valamennyi, hivatalban lévő végrehajtóra, működő végrehajtói irodára vonatkozik a tiltás). Kiterjeszti az árverezési tilalmat a végrehajtói iroda tagjain és alkalmazottain túl magára a végrehajtói irodára is, valamint az előző mondatban említett, abszolút kizárási okkal érintett személyek többségi befolyásával működő egyéb szervezetekre is.

Indokolt kifejezetten rendelkezni arról az esetről is, amikor az érintett személy a Vht. 123. §-a folytán ugyan kizárt lenne az árverésből, a Vht. másik szabálya azonban - általában az adott vagyontárgyon fennálló jogosítványa, a tulajdon egyesítése vagy éppen a végrehajtandó követelése megtérülése érdekében - kifejezetten biztosítja számára a dolog megszerzésének jogát. A vonatkozó rendelkezések és jogpolitikai céljuk összevetésével el lehet jutni ahhoz az értelmezéshez, hogy az utóbbi célok elsőbbsége áll fenn a kérdéses esetekben, a gyakorlati tapasztalatokra is figyelemmel azonban szükséges a két szabályrendszer közti viszony egyértelmű rendezése. Ezekben az esetekben értelemszerűen a speciális vagyonszerzési jogosultságok számára kell elsőbbséget biztosítani, melyet a törvény a kizárási szabály alóli kivételt megfogalmazó 123. § (3) bekezdésével teljesít. A rendelkezésnek egyébiránt éppen nem az ingóvégrehajtási fejezetben lehet nagyobb jelentősége, hanem az ingatlan-végrehajtások során: itt fordul elő ugyanis tipikusan a tulajdonostárs általi árverezés, vagy éppen a külön törvény szerinti kiemelt vagyonszerzési pozíció is, de a szabályrendszer felépítése miatt a rendelkezés mégis az ingóvégrehajtási fejezetben kerül elhelyezésre.

Az árverezésből való kizárás szabályai az ingóráverésnél találhatók, azonban azok - a Vht. utaló szabályai folytán - az elektronikus ingóárverés, valamint az ingatlanárverés során is érvényesülnek.

A törvény az árverési szabályok egymásra épülő rendszer jellegének kialakítása miatt a vételi ajánlat visszavonásának tilalmát a valamennyi árverés általános háttérszabályaiként működő ingó árverés szabályai közé helyezi át az elektronikus ingó árverésre vonatkozó szabályok [Vht. 132/F. § (4) bekezdés] közül.

A 23. §-hoz

A törvény rendezi a bírósági végrehajtásban gyakorolható előjogosultságokkal kapcsolatban felmerült, lényegében a polgári jogi - dogmatikailag helytelen - szóhasználatból adódó jogalkalmazási problémákat az árverésen alkalmazható elővásárlási joggal összefüggésben. A végrehajtási kényszerértékesítés során ugyanis nem az adásvétel tényállási elemét képező átruházás, hanem az árverés önálló dologi jogcíme alapján száll át az árverezett dolog feletti tulajdonjog. Ezért - mivel a jogalkotói szándék arra irányul, hogy egyes jogalanyok az árverés során előjogosultsággal rendelkezzenek - ezen előjogosultság dogmatikailag helyes elnevezését vezeti be a törvény előárverezési jog kifejezéssel. A törvény az árverésen gyakorolható előjogosultság fogalmi körébe azon előjogosultságokat csatornázza be, amelyeket törvény alapított az adott dolog kényszerértékesítésére, ezzel párhuzamosan pedig rögzíti, hogy a bírósági végrehajtás során az előárverezési jog alkalmazási körén kívül egyéb előjogosultság nem gyakorolható.

A törvény abból indul ki, hogy az árveréssel értékesített vagyontárgy legmagasabb árverési vételárának kialakulása az adós vagyonvédelme és a hitelezői igények lehető legteljesebb kielégítése érdekében elsődleges fontossággal bír a végrehajtási eljárás során, s ugyanilyen lényeges az eljárás gyors és egyszerű lefolytatása is. A törvény ezért - azzal összefüggésben, hogy valamennyi hirdetmény közzétételre kerül a világhálón, s a közzétételi és licitálási időszak kifejezetten hosszú - a hirdetményezést szánja valamennyi potenciális vevő (ideértve az előárverezésre jogosult vevőt is) árverésről történő tájékoztatására, és új kézbesítési kötelezettségeket nem vezet be. Természetesen, ha az előárverezésre jogosult olyan személy, akinek a részére a törvény a hirdetmény általános szabályok szerinti kézbesítését is előírja, úgy az előárverezésre jogosult az árverési hirdetmény kézbesítésével is tudomást szerezhet az árverésről. A törvény az előárverezésre jogosultnak az árverésen - az árverezőre egyébként vonatkozó feltételek teljesítése esetén - az árverező jogállását biztosítja és meghatározza azt, hogy jogosult miként gyakorolhatja e jogosultságát: kimondja, hogy valamennyi árverési vételi ajánlat vonatkozásában az árverés - annak esetleges meghosszabbítását követő - befejezéséig a legmagasabb, érvényes vételi ajánlattal megegyező összegű vételi ajánlat tételével gyakorolhatja előárverezési jogát (emellett természetesen a „normál” vételi ajánlat lehetősége is biztosított számára). Ezzel a megoldással a törvényalkotó nem húzza el az árverés végleges lezárását, a többi árverező számára pedig észlelhetővé teszi a licitnaplóban az előárverezési jog gyakorlását és így az árverseny folytatására is lehetőséget ad.

A fentiek szerint az előárverezési jog intézményének megteremtése egyértelmű (a jogintézmény tartalmából és rendeltetéséből adódó) elkülönítést valósít meg az elővásárlási jogtól, gyakorlásának módja pedig - értelemszerűen - megegyezik a Vht.-ban jelenleg szabályozott árverési elővásárlási jog gyakorlásával; a törvény ezért az érintett törvényhelyeken egyaránt átvezeti a terminológiai változást.

A 24-26. §-hoz

A törvény az árverési gyakorlat egységesítése érdekében és a licitküszöb általános bevezetésére tekintettel kimondja, hogy a vételi ajánlat akkor érvényes, ha az legalább a licitküszöb összegével meghaladja az előzőleg tett vételi ajánlatot.

A törvény egyértelműen meghatározza, hogy a fizetést elmulasztó árverezőt gyorsabb eljárási keretek között a végrehajtást foganatosító bíróság végzésben, a végrehajtó megkeresésére kötelezi a különbözet megtérítésére.

A törvény egyértelművé teszi, hogy az árverési jegyzőkönyvet az árverési vevő is aláírásával látja el.

A 27. §-hoz

A törvény a kényszerértékesítés sikerességének garanciáját jelentő, elektronikus ajánlattétellel megvalósuló nyilvánosságot és átláthatóságot a lehető legszélesebb körben célozza biztosítani, ennek érdekében jelentősen bővíti azon esetek körét, amikor az ingók elektronikus árverése kötelező a hagyományos árverést felváltva. A hatályos szabályok alapján három együttes feltétele van az elektronikus árverés tartásának: a végrehajtást kérő erre irányuló kérelme, az ingóság minimális becsértéke (100 ezer Ft), és a szállítás, őrzés megoldottsága. A törvény értelmében a végrehajtást kérő kérelme már csak akkor szükséges az elektronikus árveréshez, ha maga intézkedik a 100 ezer Ft-ot elérő becsértékű ingóság őrzési, tárolási költségeinek előlegezése iránt, ha viszont az ingóság tárolása egyébként biztosított, nem szükséges sem kérelem az e-árveréshez, sem pedig becsérték-értékhatár elérés. Kötelező lesz továbbá az elektronikus árverés - a vagyontárgy jellegénél fogva, amely az értékesítést követően fizikai átadást nem igényel - az üzletrész, illetve az értékpapír árverési értékesítésére.

A 28. §-hoz

A törvény a kényszerértékesítés sikerességének előmozdítása, a kereslet fokozása, a leendő vevők alaposabb tájékoztatása érdekében előírja, hogy az elektronikus árverési hirdetmények nyilvántartásában a hirdetmény mellett közzé kell tenni az ingóságnak a rendelkezésre álló adatok szerinti leírását és az egyes ingóságokról készült képfelvételt; így a leendő árverezők számára még több információ áll rendelkezésre a licit megtételére vonatkozó döntésük meghozatalához.

A 29. §-hoz

Az árverezésből kizártak körére vonatkozó szigorító rendelkezésekhez kapcsolódik a törvény azon rendelkezése, hogy a végrehajtók és alkalmazottaik, valamint a végrehajtói irodák általános jelleggel kizárttá válnak a törvénnyel az árverezésből, s csak a 123. § (3) bekezdésben foglalt kivétellel árverezhetnek. Az említett minőségről a regisztráció során - annak érdekében, hogy a felhasználói név és jelszó licitáláshoz történő aktiválása során nagyobb eredményességgel lehessen kiszűrni a kizárt személy elektronikus licitálását - nyilatkozni kell, az annak igazolására szolgáló iratokat be kell mutatni, a regisztrálással az említett jogállást nyilván kell tartani, az abban bekövetkezett változást pedig be kell jelenteni.

A 30. §-hoz

Az előárverezési jog intézményének bevezetése miatt cseréli fel a törvény az elővásárlási jog szöveget előárverezési jogra a törvény megfelelő szövegrészeiben.

Az árverés rendszerének hatékonyabbá tétele miatt lehetővé vált az ingóságok minimálárára vonatkozó szabályozás felülvizsgálata. A hatályos szabályok alapján vételi ajánlat hiányában a kikiáltási ár egynegyedére lehet leszállítani a kikiáltási árat, ezt a törvény 35%-ra emeli meg. Az elektronikus árverési rendszer működésének tapasztalatai is azt mutatják, hogy az elért vételárak tendencia-szerűen elmozdultak az egynegyedes minimálártól, másrészt az ár emelése az adós vagyonvesztési kockázatát is csökkenti. Az eljárás egyszerűsítése érdekében valamennyi ingóság esetén, általános jelleggel vezeti be a törvény a 35%-os minimálárat. Ez nem tekinthető jelentős növelésnek, nem veszélyeztetheti a végrehajtást kérők kielégítését, mert nem csökkentheti jelentős mértékben az árverezők licitálási hajlandóságát, viszont kifejezésre juttatja azt a jogpolitikai szándékot, hogy a végrehajtásnak nem célja a kényszerértékesítések lehetőségével visszaélők nyereségének növelése a kiszolgáltatott helyzetben lévő adósok kárára.

Az elektronikus licitálásra ingók esetében 30 nap biztosított, a gyakorlatban azonban - szűk körű kivételtől eltekintve - lényegében az utolsó percekben zajlik licitálás. A törvény az e-árverések hatékonyságának és átláthatóságának fokozása, az e-árverési rendszert terhelő kockázatok csökkentése, továbbá annak érdekében, hogy a magasabb összegű licit megtételére - vagyis az árversenyre - minél több lehetőség adódjon, rugalmasabbá teszi az árverések befejezésének időpontjára vonatkozó szabályozást. A módosítás egyik eleme az, hogy a hirdetmény közzétételének napjától számított 30. napnak nem a törvényben meghatározott órája lesz a befejezés időpontja, hanem az az adott napon rugalmasan határozható meg (8 és 20 óra között) az elektronikus árverési rendszer egyenletes terhelése, illetve a több árverésben is érdekelt vevők zökkenőmentes joggyakorlása érdekében. Az árverés időtartama emellett immár nem feltétlenül csak az előre rögzített befejezési időponttal érhet véget, hanem automatikusan meghosszabbodik az utolsó vételi ajánlat megtételét követő ötödik perc végéig. A törvényben a meghosszabbodás tartama arra tekintettel került öt percben (percekben) meghatározásra, mert az árverezők racionális magatartása akként prognosztizálható, hogy az árverés záró időpontja előtti - egyébként kellően hosszú - időben már nyomon követik a vételi ajánlatok alakulását, s így fel vannak készülve arra, hogy milyen nagyságrendű licit tételével vennének részt az árversenyben. Ez a fajta rugalmas lezárás az előárverezési jog gyakorlására is módot ad külön meghosszabbítás nélkül, hiszen minden vételi ajánlat esetében van további ideje az előárverezési jog jogosultjának a vételi ajánlata megtételére.

A közzétételről történő pontosabb tájékoztatás érdekében írja elő a törvény a Vht. 132/F. § (6) bekezdésének módosításával, hogy nemcsak a hirdetmény elérhetőségének %-os adatát kell a licitnapló lezárásakor közzétenni a lezárt licitnaplóban, hanem ha nem volt elérhető a szolgáltatás keretében a hirdetmény a felhasználók számára, akkor ennek pontos időpontját is meg kell jeleníteni a rendszerben az árverés befejezésekor.

A 31-32. §-hoz

A törvény részletesen meghatározza az előárverezési jog gyakorlásának módját, e körben nyilvánvalóvá teszi, hogy az árverés kényszerértékesítési jellegére tekintettel az előárverezési jog jogosultjával szemben ún. aktív joggyakorlási követelményt támaszt a jogalkotó, azaz nem az árverés lezárását követően, hanem annak során engedi meg ezen előjog gyakorlását.

Az árverési szabályok átstrukturálása - a már említettek szerint - azzal járt, hogy számos szabály került át az általánosabban érvényesülő ingóárverési szabályok közé és így már újbóli tételes kimondásuk nélkül, az utaló szabályok folytán alkalmazandóak az elektronikus ingóárverések vagy ingatlanárverések során. Emellett számos olyan szabállyal is kiegészült az elektronikus ingóárverések szabályozása, amely az eljárást ésszerűsíti, végleges és eredményes lezárását segíti. A licitküszöb mellett ilyen a második árverésre vonatkozó egyes szabályok átemelése is: annak tiltása, hogy a második árverésen a korábbi árverésen legmagasabb ajánlatot tevő, de a fizetést elmulasztó árverező nem árverezhet, illetve annak előírása, hogy a korábbi vevő az általa felajánlott, de meg nem fizetett és a második árverésen kialakult vételár különbözetét megtéríteni köteles; e szankciókkal a visszaélésszerű licitálás megakadályozása a cél. A törvény emellett egyértelműsíti azt is, hogy a fizetést elmulasztó árverező által történő különbözet-megtérítés érdekében a végrehajtónak kell eljárnia: az ő feladata a különbözet megfizetésére történő felszólítás és ennek eredménytelensége esetén az iratok beterjesztése a különbözet megtérítésére való kötelezést kimondó bírósághoz.

A sikertelen második árverést követően mind az ingatlanok, mind az ingóságok esetében a vagyontárgy végrehajtást kérők általi - követelésük fejében történő - átvételének lehet helye. Az árverés sikertelenségéhez vagy a kereslet hiánya vezet (nem volt érvényes licit) vagy a legtöbbet ajánló árverési vevő azon mulasztása, hogy a felajánlott vételárat utóbb nem fizeti meg. A mulasztás egyik szankciója az előleg elvesztése, a másik pedig a második árverésen elért alacsonyabb vételárral keletkező „kár” (a vételár-különbözet megtérítése). Figyelemmel arra, hogy a második árverésen is bekövetkezhet ilyen mulasztás és a második árverést követő alacsonyabb átvételi ár is a korábbi felajánlott vételárhoz képest bekövetkezett veszteségnek minősül, a törvény a második árverésre is kiterjeszti a különbözet megtérítésének kötelezettségét (a törvény csak az előleg elvesztését mondja ki, ezt nem). Kiegészül tehát a szabályozás - a visszaélésszerű és ezáltal az eljárást elhúzó, jelentős többletköltségeket okozó licitálást szankcionáló - azon rendelkezéssel, mely szerint az átvétel előzményét képező második árverésen felajánlott vételár és az átvételi ár közötti különbözet megtérítése ugyanúgy kötelezettsége a fizetést elmulasztó árverési vevőnek, mint az első árverésen hasonlóan mulasztó árverési vevőnek. Ezzel csökkenthető az esélye a komolytalan (befolyó összeget nem eredményező) licitálásnak, mely szintén gátolja az eljárások mielőbbi befejezését és indokolatlan költségeket okoz az átvételi eljárás lebonyolításával, másrészt növeli azt az összeget, mely a követelés kielégítésére fordítható.

A 33. §-hoz

A sikertelen árveréseket követően az ingóságokat a végrehajtást kérő veheti át, ha pedig erre nem tart igényt, a foglalás alól feloldják és az adós újra rendelkezhet vele. Fontos érdek fűződik ahhoz, hogy olyan esetekben, amikor még van valamilyen esély - egy akár alacsonyabb - vételár elérésére is, ne az adós kapja vissza az ingóságot, hanem még ez a minimális vételár is növelhesse a végrehajtás során befolyó összeget. A törvény ennek érdekében ad egy utolsó lehetőséget az értékesítésre az elektronikus árveréssel eladni megkísérelt ingóságok esetében - annak leginkább költségkímélő, elektronikus licitálással zajló formájában - az adósnak történő visszaadás előtt, figyelemmel pedig arra, hogy két árverésen már nem mutatkozott kereslet az ingóságra minimáláron sem, ezért nem szab minimális vételár-korlátot az értékesítéshez.

A 34. §-hoz

A törvény kifejezésre juttatja azt, hogy az árverések sikerességét nagyban növelheti a kényszerértékesített ingatlannal kapcsolatos jogi kockázatok csökkentése is. Ennek érdekében az árverési értékesítéssel meg nem szűnő földhasználati jog fennállásáról való tudomásszerzés céljából a törvény előírja, hogy a végrehajtó hívja fel az ingatlanügyi hatóságot, hogy a lefoglalt ingatlant érintően ne csak az ingatlan-nyilvántartásba bejegyzett jogosultak nevéről és lakóhelyéről (székhelyéről) tájékoztassa, hanem a földhasználati nyilvántartásba bejegyzett földhasználat jogcíméről és időtartamáról is.

A 35. §-hoz

A törvény az ingatlan árveréséhez nemcsak a hatályos szabályok szerinti feltételek fennálltát kívánja meg - tehát hogy a követelés viszonylag rövidebb időn belüli behajtása másképpen nem lehetséges, és a végrehajtási jog bejegyzéséről szóló határozatnak a végrehajtó részére történt kézbesítésétől számított 45 nap eltelt - hanem azt is, hogy kérelmet terjesszen elő az árverés iránt a végrehajtást kérő. Ez egyrészt kifejezésre juttatja azt, hogy bár az árverés az azt lefolytató hatóság intézkedésére, de a végrehajtást kérő érdekében történik meg, másrészt garanciális jellegű rendelkezés azzal összefüggésben, hogy e jogkorlátozással járó eljárási cselekmény megtétele ne terjedjen túl a végrehajtási kérelmen.

A hatályos szabályok szerint a becsérték megállapításától számítva 3 hónapon belül kell közzétenni az árverési hirdetményt, az árverés lebonyolítása ezzel kezdődik meg. Figyelemmel arra, hogy az eljárások lefolytatását gyorsítani kell, e gyorsítást pedig nem célszerű a hirdetményezés és licitálás 60 napos időtartamának rovására megvalósítani, a törvény a Vht. 139. § (3) bekezdésének módosításával az árverési hirdetmény közzétételére 3 hónap helyett 30 napot biztosít. A határidő megállapítása arra tekintettel történik, hogy megszűnik a szóbeli ajánlattételi szakasz, s így már nem szükséges annyi előkészítő cselekmény az árverés megrendezéséhez, másrészt viszont időt kell biztosítani arra, hogy a becsérték közlését követően elvégzendő egyéb eljárási cselekményekre is sor kerüljön.

A 36. §-hoz

A végrehajtási kifogás bármely végrehajtói intézkedés ellen irányulhat, ennek egyik tipikus esete a becsérték megállapításával kapcsolatos kifogás, melynek tárgyában a bíróság az ingatlan forgalmi értékének szakszerű megállapítása érdekében szakértő kirendelésével dönt. A Pp. alapján a kérelmet előterjesztő fél köteles a kérelem elbírálásához szükséges bizonyítás költségeinek előlegezésére, ugyancsak a szakértői költségek előlegezését írja elő - függetlenül a végrehajtási eljárásban is érvényesülő költségkedvezményi szabályoktól - a szakértő igénybevételét indítványozó számára Vht. 34. § (2) bekezdése; a bíróság a szakértői díj előrelátható összegének előzetes letétbe helyezését is elrendeli. Abban az esetben, ha a kifogás célja a becsérték bíróság általi megállapítása, a bíróság első intézkedéseinek egyike a szakértő kirendelése, mely a gyakorlati tapasztalatok alapján a kifogások nagy hányadában azért nem hajtható végre, mert a kifogást előterjesztő fél nem helyezi letétbe a szakértői díjelőleget. Ezek az ügyek teljesen feleslegesen terhelik a bíróságokat és a végrehajtási eljárásban súlyos késedelmeket okoznak, hiszen a becsértékkel szembeni kifogás előterjesztése az értékesítésnek akadályát képezi (csak a jogerős becsérték-megállapítást követően lehet intézkedni az árverés kitűzése iránt). A törvény ezért előírja a becsérték-kifogást előterjesztő fél számára egy jogszabályban - miniszter rendeletében - meghatározott szakértői díjelőleg-összegnek a kifogás előterjesztésével egyidejűleg történő letétbe helyezését annak érdekében, hogy minimálisra csökkenjen azon esetek száma, amikor a kifogás elbírálásának akadálya a szakértő díjának megfizetéséhez szükséges összeg rendelkezésre állása, illetve ennek érdekében - utóbb teljesen feleslegesnek bizonyuló - hiánypótlásra lehetőség szerint ne kerüljön sor a kifogás elbírálására irányuló eljárásban. A rendelkezés az érintettekre új terhet nem ró, hiszen az eljárás későbbi szakaszában egyébként is kötelesek lennének az előleg bíróság felhívása alapján történő letétbe helyezésére, ehelyett arról van szó, hogy a kötelezettség teljesítését egy olyan eljárási szakba hozza előre, amely alkalmas arra, hogy ne kerüljön sor külön bírósági felhívásokra, hiánypótlásokra a szakértő költségek fedezetének biztosításához.

A sikeres árverés egyik előfeltétele az ingatlan becsértékének reális - a (szabadpiaci) forgalmi értéket és az árverésen történő vagyonszerzés sajátosságait leginkább tükröző - megállapítása, melyre akkor van a legnagyobb esély, ha a becsérték-megállapítás és az értékesítés között nem telik el ésszerűtlenül hosszú idő. A kisebb érték-változásokat az értékesítés rendje kezelni tudja, a aktuális állapot, a kereslet-kínálati viszonyok szerint alakul a licitálás, ezért nem indokolt a költség- és időigényes becsérték-megállapítás rövid időn belüli elvégzését előírni, vagy erre a felek - eljárás elhúzására alkalmas - indítványtételi jogát biztosítani. A törvény ezért három évben határozza meg azt az időszakot, mely alatt a becsérték-megállapításra sor kerülhet bármelyik fék kérelmére: a becsértéket ez esetben újból - a soron következő árverés előkészítése körében - meg kell állapítani az általános szabályok alkalmazásával.

A 37. §-hoz

Az ingatlanok fő szabály szerint beköltözhető állapotban - az árverési vevő által birtokba vehető módon -, kivételesen lakottan kerülnek árverezésre. Ez utóbbi estei a Vht. 141. §-ában taxatíve meg vannak határozva és vagy a felek rendelkezésére vagy harmadik, érintett személy jogára figyelemmel teszik lehetővé a kevesebb sikerrel és általában alacsonyabb forgalmi értékkel és vételárral társuló lakott értékesítést. Ennek egyik esete az osztatlan közös tulajdonban álló ingatlan értékesítése a nem adós tulajdonostárs bentlakása esetén. A törvény az ilyen közös tulajdonú ingatlan-hányadok esetében is a beköltözhető értékesítést írja elő, ha az értékesítésre kerülő tulajdoni hányad önállóan birokba vehető ingatlan- vagy épületrész használatára jogosítja fel a tulajdonost. A lakottan történő értékesítés eseteit érdemes a lehető legszűkebb esetkörre csökkenteni annak érdekében, hogy valóban birtokba vehető, és így keresettebb, magasabb vételárú ingatlanok árverésére kerüljön sor nagyobb arányban.

A 38. §-hoz

Az árverési szabályok átstrukturálása - a már említettek szerint - azzal járt, hogy számos szabály került át az általánosabban érvényesülő ingóárverési szabályok közé és így már újbóli tételes kimondásuk nélkül, az utaló szabályok folytán alkalmazandóak az elektronikus ingóárverések vagy ingatlanárverések során. A törvény ezért megfogalmaz egy olyan utaló szabályt, amely kimondja, hogy az ingatlan árverése során az elektronikus ingóárverés szabályait az ingatlan árverést szabályozó alcímben foglalt eltérésekkel kell alkalmazni.

A 39-40. §-hoz

A kizárólagosan elektronikus úton lebonyolított licit következtében az árverési hirdetmény tartalmában is átvezeti a törvény a szükséges változásokat. Emellett az árverés időpontjára alapított rendelkezéseket is felül kell vizsgálni: ez érinti a hirdetménynek nemcsak a tartalmát, de a közzétételét is. A törvény - az ingatlanok sikeres értékesítéséhez, a minél szélesebb körű nyilvánosság biztosításához fűződő kiemelt érdekek érvényesítése érdekében, eltérően az elektronikus ingóárverési hirdetmények közzétételétől - meghagyja a papíralapú hirdetmények bírósági, polgármesteri hivatali és földhivatali hirdetőtáblán való közzétételét, és a kifüggesztést az árverés időtartamára - 60 nap - rendeli el (a hatályos szabályok szerint a közzététel időpontja és időtartam a szóbeli licit időpontjához igazodik, mely a törvény által már értelmét veszti).

Ésszerűsíti a törvény a hirdetmények tartalmára vonatkozó rendelkezést azzal, hogy abban valóban csak az adott ügyre vonatkozó adatok kerüljenek feltüntetésre, azok az általános tájékoztatások pedig, amelyek az árverezőkre, árverésen való részvételre, az árverési ajánlatok megtételére, az elektronikus licitre, a vételár kifizetésére, a második árverés tartására vonatkoznak, az elektronikus árverési hirdetmények nyilvántartásában központilag kerüljenek közzétételre folyamatosan.

A 41. §-hoz

A törvény az elektronikus ingóárverés hirdetményéhez hasonlóan az ingatlanok esetében elrendeli képek feltöltését a hirdetmény-nyilvántartásba.

Az elektronikus licitálásra ingatlanok esetében 60 nap biztosított, a gyakorlatban azonban lényegében az utolsó percekben történik licitálás. A törvény az e-árverések hatékonyságának és átláthatóságának fokozása, az e-árverési rendszert terhelő kockázatok csökkentése, továbbá annak érdekében, hogy a magasabb összegű licit megtételére - vagyis az árversenyre - minél több lehetőség adódjon, rugalmasabbá teszi az árverések befejezésének időpontjára vonatkozó szabályozást. A módosítás egyik eleme az, hogy a hirdetmény közzétételének napjától számított 60. napnak nem a törvényben meghatározott órája lesz a befejezés időpontja, hanem az az adott napon rugalmasan határozható meg (8 és 20 óra között) az elektronikus árverési rendszer egyenletes terhelése, illetve a több árverésben is érdekelt vevők zökkenőmentes joggyakorlása érdekében. Az árverés időtartama emellett immár nem feltétlenül csak az előre rögzített befejezési időponttal érhet véget, hanem automatikusan meghosszabbodik az utolsó vételi ajánlat megtételét követő ötödik perc végéig. A törvényben a meghosszabbodás tartama arra tekintettel került meghatározásra, mert az árverezők racionális magatartása akként prognosztizálható, hogy az árverés záró időpontja előtti - egyébként kellően hosszú - időben már nyomon követik a vételi ajánlatok alakulását, s így fel vannak készülve arra, hogy milyen nagyságrendű licit tételével vennének részt az árversenyben. Ez a fajta rugalmas lezárás az előárverezési jog gyakorlására is módot ad külön meghosszabbítás nélkül, hiszen minden vételi ajánlat esetében van további ideje az előárverezési jog jogosultjának a vételi ajánlata megtételére.

A 42-43. §-hoz

Tekintettel arra, hogy a törvény kizárólagossá tette az ingatlan elektronikus árverését, szükségtelenné vált a személyesen a végrehajtónál megjelenő árverezőkkel szembeni tájékoztatásra, a teljes vételár megfizetésére vonatkozó szabályozás; valamint az elektronikus árverés sajátosságainak megfelelően módosítani kellett az érvényes vételi ajánlattételre vonatkozó szabályokat.

A 44. §-hoz

A törvény szövegpontosítást végez: a becsérték helyett az ingatlan kikiáltási árát rendeli az árverési jegyzőkönyvben feltüntetni, valamint nem a becsérték leszállítására, hanem a legalacsonyabb érvényes vételi ajánlatra vonatkozó szabályok jegyzőkönyvben való feltüntetésére kötelezi a végrehajtót az árverési jegyzőkönyvben.

Tekintettel arra, hogy a törvény kizárólagossá tette az ingatlan elektronikus árverését, szükségtelenné vált a személyesen megjelenő árverezők között rendezett árverésről kép- és hangfelvétel készítésére vonatkozó előírás. A törvény az árverési vevő megjelenési kötelezettségére vonatkozó rendelkezéseket is átalakítja; az elektronikus ingatlan-árverésre vonatkozó külön szabályok általánossá tételével, valamint a teljesítés előmozdítása érdekében a végrehajtó számára előírja, hogy az árverési jegyzőkönyv aláírásával egyidejűleg adhat az árverési vevő részére halasztást - a 149. § (2) bekezdése szerinti feltételekkel - a vételár megfizetésére.

A 45. §-hoz

A törvény visszafizetni rendeli az ingatlan árverési vételárának törvényben rögzített %-át az ingatlanból önkéntesen kiköltöző adósnak annak ellentételezéseként, hogy jogkövető magatartást tanúsít, másrészt jelentősen csökkenti a végrehajtási költségeket, lehetővé teszi az eljárás mielőbbi befejezését. Az önkéntes kiköltözés nemcsak az eljárás költség- és időigénye szempontjából bír jelentőséggel, hanem az ingatlan iránt mutatkozó keresletet is alapvetően befolyásolja. Az árverési értékesítések sikerét ugyanis nagyban gátolja az, hogy a vevők nem látják garantáltnak az ésszerű időben történő birtokba kerülésüket: azt a jogorvoslati eljárások lebonyolítása, a kiköltözési haladék igénylése, illetve az esetleges kilakoltatás is késlelteti. Ennek bekövetkezését próbálja megelőzni a törvény, amellett, hogy a kiköltözésre köteles adósoknak is segítséget kíván nyújtani.

A visszafizetendő összeg az ingatlan vételárhoz igazodik: az 5 millió forint alatti árverési vételár esetén annak 1%-ának, 5 millió forint és azt meghaladó összegű árverési vételár esetén 50 000 forint és az 5 millió forint feletti rész 0,5%-ának, 10 millió Ft és azt meghaladó összegű árverési vételár esetén pedig 75 000 forint és az a 10 millió forint feletti rész 0,25%-ának megfelelő összeg. Az ennek megfizetése után fennmaradó összegből lehet elszámolni az eljárási költségeket, valamint a hitelezői követeléseket. Az összeg levonása - nagyságrendje okán - még nem akadályozza meg a végrehajtást kérők igényérvényesítését, nem lehetetleníti el a behajtást, másik oldalról viszont ösztönöz az önkéntes kiköltözésre, mely a vevők érdeklődését is fokozza, nem utolsósorban pedig némi ellentételezést nyújt az adósnak a kiköltözéssel, az ingatlan rendelkezésre bocsátásával kapcsolatos költségeire. A kifizetés feltétele az, hogy az adós jóhiszeműen eljárva, kötelezettségének önkéntesen eleget téve, határidőben, az ingatlan tartozékaival együtt a vevő rendelkezésére bocsássa az ingatlant. Ha ezt megtette, a végrehajtó az ő kérelmére intézkedik a kifizetés iránt: a feltételeinek bekövetkezését jegyzőkönyvbe foglalja, azt a feleknek kézbesíti, majd az esetleges vitás kérdések lezárását követően teljesíti a kifizetést.

A 46-47. §-hoz

A törvény pontosítja, az ingatlan-árverés megváltozott szabályaihoz igazítja az árverés siketelenségét megállapító rendelkezést.

Az ingatlanok iránt érdeklődő vevők tájékoztatására az árverési hirdetmény világhálón történő közzététele szolgál; a hirdetmények az árverés kitűzésétől kezdve az árverés befejezésétől számított 30. napig érhetők el az elektronikus árverési hirdetmények nyilvántartásában. A sikertelen árverést követően az újabb árverés (árverések) tartásáig nem ad tájékoztatást az elektronikus árverési rendszer az eladásra szánt ingatlanokról, holott ezekben - az egyenként is több hónapig terjedő - időszakokban is indokolt lenne a vevők érdeklődésére számot tartó adatok közzététele (az ingatlanok tájékoztató jelleggel történő „vételre” meghirdetése). Annak érdekében, hogy a soron következő árverések is nagyobb eredményt hozzanak, illetve akár egy árverésen kívüli eladásra is nagyobb esély mutatkozzon, a törvény úgy rendelkezik, hogy az ingatlanok eladás szempontjából releváns adatai az első és második árverés közötti időszakban is kerüljenek közzétételre az elektronikus árverési rendszerben. Ezzel több potenciális vevő értesül a vételi lehetőségről, az adós számára pedig - külön ráfordítás nélkül - lényegében egy meghirdetési felületet biztosít a rendszer. Ez a közzététel tájékoztató jellegű, joghatással nem bír, a második árverés kitűzésével pedig a rendszer automatikusan törli az így közzétett adatokat a rendszerből (illetve kerülnek át az ingatlan adatai ismételten a licitálásra lehetőséget adó felületre). A második árverésre általában véve az első árverésre vonatkozó szabályok alkalmazandók a törvény szerint.

A 48. §-hoz

A törvény az ingatlan átvételi eljárására határidők közé szorított, szabályozott eljárást ír elő, és több végrehajtást kérő esetén elektronikus úton rendeli lebonyolítani azt az árversenyt, amely az átvételi ár meghatározására irányul. Az ingatlan végrehajtást kérők általi átvételére akkor kerül sor, ha sem az első, sem a második árverés nem vezetett eredményre, a jog ezért a végrehajtást kérők számára biztosítja az ingatlan - követelésük fejében történő - átvételének lehetőségét. Több végrehajtást kérő esetében az átvétel lehetősége alapvetően nem a követelésük jogcíméhez, hanem az általuk felajánlott átvételi ár összegéhez igazodik annak érdekében, hogy nagyobb esély legyen arra, hogy legalább egyikük követelése megtérüljön a bírósági végrehajtási eljárás eredményeként.

A törvény átvezeti az átvételi eljárás szabályozásán az időközbeni jogszabály-módosításokat, s a szöveget a Vht. egyéb fogalom-rendszeréhez igazítja. A Vht. hatályos szövege nem tartalmaz eljárási határidőket az átvételre, ezt a törvény több vonatkozásban is pótolja: 15 napos határidőt szab arra, hogy a végrehajtó értesítse a végrehajtást kérőt az átvételre vonatkozó nyilatkozat megtételének lehetőségéről, és az átvételi ajánlat megtételére is 15 napot ad. Több végrehajtást kérő esetén az értesítés arra terjed ki, hogy elektronikus átvételi eljárás tartására kerül sor, melyet az ingatlan-árverési szabályok alkalmazásával kell lebonyolítani és az egy 15 napos elektronikus átvételi ajánlattételi lehetőséget jelent.

Az elektronikus átvételi eljárás biztosítja mind az érintett végrehajtást kérők, mind a felek, érdekeltek számára garanciát jelentő nyilvánosságot, az adós vagyonvédelme érdekében a lehetőség szerinti legmagasabb átvételi ár elérését, az átvételre jogosultak pedig a többi végrehajtást kérő átvételi ajánlatának ismeretében tervezhetik meg az ingatlan átvételére vonatkozó döntésüket. Figyelemmel arra, hogy az árverési licitekhez hasonló módon kerül sor az átvételi árajánlatok versenyeztetésére is, amely kiküszöböli az egyenlő ajánlatok tételét, szükségtelen az átvételi sorrend kettősségét fenntartani (azt, hogy elsősorban az átvételi ár, egyenlő ajánlatok esetében pedig a követelések jogcíme dönti el az átvételi sorrendet), a törvény már egyértelműen csak az átvételi ár összegéhez kötheti az átvétel elsőbbségét.

Az átvétel intézményének megújítása nemcsak az átlátható árverseny megteremtésével történik meg, hanem az átvevő követelésének beszámítása tekintetében is. Az átvétel intézményének a célja egyértelműen az, hogy az értékesíthetetlen ingatlanok esetében is biztosítson - legalább a hitelezők egy részének - belátható időn belüli megtérülést, s mivel az értékesítés nem járt sikerrel, ezért végső soron a követelés fejében történő tulajdonszerzést teszi lehetővé a törvény a kialakult árajánlatok versenyével. Ez tehát nem jogcím-sorrend szerinti átvételt jelent, hanem csak és kifejezetten az árversenyen alapuló átvételt, melynek eredménye magas összegű követelés esetén az lehet, hogy az átvevő pénzfizetés nélkül jut tulajdonhoz, míg a többi hitelező egyáltalán nem kap kielégítést - függetlenül attól, hogy jogcím alapján előnyösen lehetne kielégíteni a követelését. A törvény a szabályozás eme szélsőségességén azzal enyhít, hogy az átvételi ár 50%-ának erejéig számíthassa be a követelését a végrehajtást kérő, a beszámításra került összegen felüli átvételi ár-részt pedig be kelljen fizetne, amely úgy kerül felosztásra, hogy az átvevő végrehajtást kérő legyen az utolsó a kielégítési sorrendben. Az átvételi ár feléig terjedő összegű követeléssel rendelkező hitelezők esetében ez nem jelent változást a jelenlegi helyzethez képest (ők továbbra is teljes követelésüket beszámíthatják), a nagyobb összeget beszámítani kívánókat korlátozza csak a jogszabály azzal, hogy az 50%-on felüli követelés-részre járó összeget nem beszámítják, hanem felosztásra átadják és csak akkor részesülhetnek belőle, ha a többi hitelező kielégítése után marad még részükre kifizethető összeg.

A 49-50. §-hoz

A törvény az első két sikertelen árverést és átvételi eljárást követő további árverésekre egy gyökeresen új értékesítési modellt vezet be: az ingatlanra gyakorlatilag folyamatosan lehet licitálni, nemcsak akkor, ha a végrehajtást kérő kérésére árverés kitűzésére kerülne sor.

Az első két árverés sikertelensége esetén lehet helye az ingatlan végrehajtást kérő általi átvételének, amely sajnos még mindig nem jelent garanciát a sikeres értékesítésre: a gyakorlatban nem ritkán fordul elő, hogy az értékesítési eljárást tovább kell lefolytatni. A Vht. hatályos 159. §-a és 160. §-a értelmében ez a végrehajtást kérő által kitűzni kért újabb árveréssel, ennek eredménytelensége esetén pedig vagy ismételt árveréssel vagy átvételi eljárással folytatódik, ezek sorozata pedig ismételhető. Az eljárás - amellett, hogy valóban kevés eredménnyel kecsegtet, hiszen többszöri alkalommal is eladhatatlannak minősült ingatlanról van szó - újabb és újabb kérelmek előterjesztésével jár, valamint újabb árverés-kitűzésekkel. Ezt váltja fel a törvény egy ésszerűbb, az elektronikus árverési rendszer által nyújtott lehetőségeket kihasználó értékesítési renddel. Eszerint a sikertelen átvételt követően az ingatlan folyamatos árverezése iránti hirdetmény kerül közzétételre: ez a hirdetmény minden olyan adatot tartalmaz, amely az árverezés esetén közzéteendő, kivéve az árverés kezdő és befejező időpontját, továbbá az általános szabályok szerinti közzététellel megegyezően az ingatlanról készült képfelvételt is fel kell tölteni az elektronikus árverési rendszerbe. A folyamatos árverezés iránti hirdetmény alapján az érintett ingatlanra az általános szabályok szerint lehet vételi ajánlatot tenni: a regisztrált árverező felhasználó az előleg befizetése, felhasználói nevének és jelszavának aktiválása után a legalább a minimális összegű vételi ajánlatot teszi meg az ingatlanra. A hirdetmény közzététele emellett még nem jelenti formálisan az árverés kitűzését és megkezdését, csupán az első érvényes vételi ajánlat megtételéig tart az eljárás ezen szakasza. Az általános szabályok szerint kitűzött árverés lefolytatására akkor „vált át” az eljárás, ha vagy az említett első ajánlatot teszi meg egy árverező, vagy a végrehajtást kérő kéri az árverés kitűzését. (Ez utóbbi lehetőséget a hatályos Vht. is biztosítja számára 6 hónap elteltével; ezt a „türelmi időt” egyébként is lecsökkenti a törvény 3 hónapra.) Az előbbi esetben az árverési hirdetmény internetes közzétételére automatizáltan kerül sor: az árverési rendszer ugyanis érzékeli a közzétett vételi ajánlatot és annak időpontjára - valamint a hirdetmény eredeti tartalmára - figyelemmel automatikusan tud generálni egy közzétehető árverési hirdetményt. Ez esetben az árverés kezdő időpontja a vételi ajánlat megtételének időpontja, a befejező időpont pedig - az általános szabályoktól eltérően - ettől számított 30. nap. A törvény a 30. naphoz képest egy kisegítő szabállyal másik nap kijelölését is lehetővé teszi, ha a 30. nap nem munkanapra esik: ekkor a következő munkanapra kell kijelölni a 8 és 20 óra közötti időpontra eső befejezési időpontot. Az árverés közhírré tételével kapcsolatban a végrehajtónak természetesen a többi intézkedést is meg kell tennie: a hirdetményt kézbesítenie kell a meghatározott címzetteknek, illetve intézkednie kell a kifüggesztetése iránt. Ezzel az eljárás minden tekintetben a rendes menetébe tér vissza: a normál licitálási felületre kerültek át az ingatlan adatai és a 30. nap meghatározott órájáig tartó elektronikus licitálási időszak zajlik.

A fentieknél egyszerűbb a szabályozása a végrehajtást kérő által indítványozott árverés kitűzésének: mivel itt a végrehajtónál előterjesztett kitűzési kérelem alapján indul az eljárás, a végrehajtó minden tekintetben az általános szabályok szerint jár el: közzéteszi a hirdetményt és a szükséges egyéb adatokat az árverési rendszerben, illetve intézkedik az egyéb értesítések kiadása iránt.

Az újabb árverés eredménytelensége esetén a követendő eljárás megegyezik azzal, mint amely az újabb eljárás kiindulópontja is: az árverés sikertelenségének megállapításától számított 15 napon belül közzé kell tenni a folyamatos árverezés iránti hirdetményt, s a soron következő árverés vagy a kereslet függvényében, vagy 3 hónap elteltével a végrehajtást kérő indítványára indulhat meg. A sorrendben negyedik árverést követően annyiban változik az eljárás, hogy - egyezően a hatályos szabályozással - a továbbiakban, tehát az ötödik árveréstől kezdve lakóingatlan esetében is az 50%-os kikiáltási ár leszállítási szabály érvényesül annak érdekében, hogy mutatkozzon kereslet az ingatlanra. (Ezt egészíti ki a 3 évenkénti új becsérték-megállapítás szabálya, amely szintén sikeres értékesítés előmozdítására kerül bevezetésre.)

A törvény alapján az értékesítendő ingatlanok releváns adatai folyamatosan elérhetők a világhálón, a nyilvánosság - a potenciális vevőkör - számára nem függ attól a tájékozódás lehetősége, hogy két szünetelés között éppen mikor kerül sor árverés kitűzésére. Emellett viszont csak a szükséges mértékben terheli a folyamatot a törvény a hatósági közreműködéssel: az árverés végrehajtó általi kitűzésére akkor kerül sor, ha azt a végrehajtást kérő igényli, vagy a keresletet jelző árajánlat érkezik. Ha árverés tartását követően öt év eltelik anélkül, hogy akár ajánlat, akár kitűzés iránti végrehajtást kérői indítvány érkezne, úgy a folyamatos árverezés iránti hirdetményt törölni kell az elektronikus árverési rendszerből, ugyancsak így kell eljárni akkor is, ha az eljárás folyatására egyéb okból nincs szükség már.

Az 51. §-hoz

Speciális szabályok vonatkoznak az ingatlan közös tulajdonának árveréssel történő megszüntetésére: ez esetben a becsértéket a végrehajtás elrendelésekor a bíróság állapítja meg és azt a bíróság módosíthatja az árverési hirdetmény közzétételéig. Erre az esetre sem indokolt kizárni a becsérték három éven túli felülvizsgálatát, hiszen a forgalmi érték jelentős változása ez esetben is akadályát képezheti a sikeres értékesítésnek. A törvény ezekben az ügyekben is előírja a becsérték újbóli megállapítását; a bíróságok tehermentesítése érdekében erre már - hasonlóan az általános szabályokhoz - a végrehajtó rendelkezik hatáskörrel.

Az 52. §-hoz

A behajtandó követelések kielégítése a jogcímük szerinti, a Vht. 165. §-ában meghatározott sorrendben történik (kielégítési sorrend); ez tükrözi az egyes követelések mielőbbi - más követeléseket megelőző - megtérüléséhez fűződő kiemelt társadalmi, gazdasági, szociális stb. érdekeket. Az előnyösen rangsorolt (a nem „egyéb” jogcím-csoportba tartozó) követelések között több olyan található, amely a feleken kívül harmadik személyek életviszonyait is közvetlenül érinti, ilyen például az első helyen szereplő gyermektartásdíj, illetve a második helyen szereplő egyéb tartásdíj. A tartásdíjak között további differenciálást végez a törvény az újraalkotott 165. § b) pontjában: a privilegizált kielégítési - második - ranghellyel rendelkező egyéb tartásdíjak körét a jogszabályon alapuló tartásdíjakra szűkíti. A módosítás célja az, hogy azon, „egyéb tartásdíjra” jogosultak részesüljenek a továbbiakban a kielégítési sorrendben elfoglalt kedvezményezett sorrend előnyeiből, akik vonatkozásában a jogalkotó már közérdekből, illetve különös méltánylást érdemlő magánérdekből jogszabályban írta elő a tartásdíjra való jogosultságot. Ilyen például a hozzátartozók, családtagok közötti tartási kötelezettség, vagy az eltartásra való kötelezettség akkor, ha a kötelezett károkozó magtartásának következményeként nem képes a jogosult a saját vagy hozzátartozója létfenntartásának biztosítására, emiatt szorul tartásra. Így a törvény hatályba lépését követően azon tartási jogviszonyokban, amelyekben a tartási kötelezettség kizárólag a felek polgári jogi szerződésén alapul, anélkül, hogy a tartásra jogszabály a tartás kötelezettjét kötelezné, a tartásra jogosult tartásdíj iránti igényét a jövőben „egyéb” jogcímű követelésként tudja a végrehajtási eljárás során érvényesíteni.

A tartásdíjak kielégítési elsőbbségének jogpolitikai indoka az, hogy a tartásra jogosultak mindennapi ellátásához szükséges minimális összegek akkor is rendelkezésre álljanak, ha a tartásra kötelezett ellen más végrehajtást kérők is érvényesítenek követeléseket. Ezt tartja szem előtt a szabályozás akkor is, amikor nemcsak a végrehajtás elrendelésekor lejárt, hanem a végrehajtás foganatosítása során lejáró részletek tekintetében is lehetővé teszi a behajtást és a befolyó összegek előnyös elszámolását. Némileg más megítélés alá esik az az eset, ha a tartásdíj-követelés nem annak okán válik lejárttá, hogy már eltelt az az időszak, amely alatt az adós köteles lett volna a tartásdíj fizetésével az eltartottról gondoskodni, hanem azért, mert - akár hosszabb időszakra előre - vállalta egy összegben a tartásdíj-fizetést, és ezen összeg kifizetésére megállapított határidő járt le. A követelés jogcíme ebben az esetben is tartásdíj, rendeltetése azonban eltér attól a követelésétől, amely a már elmulasztott tartás pótlására szolgál. A törvény ezt a különbségtételt fogalmazza meg a Vht. 165. § (2) bekezdésében, amikor úgy rendelkezik, hogy a jövőre vállalt egyösszegű tartásdíj behajtása esetén a behajtásig eltelt időre jutó hányada a követelésnek az, amely megfeleltethető az elmulasztott tartás miatt keletkezett igénynek. Ez minősülhet a kielégítési sorrend első helyén szereplő tartásdíj-követelésnek; lényegében ez az, ami ténylegesen behajtható lenne, ha az általános szabályok szerinti időszakonkénti teljesítést vállalta volna az adós, nem pedig az akár évtizedekre előre történő elszámolást. Az ezen túlmenő összeg természetesen érvényesíthető a végrehajtás során, csupán speciális szabályok nem vonatkoznak a kielégítésére. A rendelkezés emellett felhívja a figyelmet arra is, hogy az adósoknak felelős magatartást kell tanúsítaniuk a tartásdíj-fizetés tekintetében történő vállalásaik, jognyilatkozataik megtétele során: azt értelemszerűen csak a tényleges vagyoni helyzetükre, eladósodottságukra figyelemmel tehetik meg; ezzel szolgálják a tartásra jogosultak érdekeit. A törvény emellett védelmet nyújt olyan visszaélésszerű esetekkel szemben is, amikor - az első helyi kielégítés előnyire alapozva - az adós kötelezettségvállalása (akár perben megegyezéssel, akár peren kívül, közokiratba foglalt tartozáselismerő nyilatkozattal) kifejezetten azzal a céllal történik, hogy a többi hitelező ne részesülhessen a vagyonából, illetve a követelését biztosító zálogjog is megszűnjön a tehermentes szerzést jelentő árveréssel. A törvénnyel beiktatott rendelkezés több szempont figyelembe vételén alapul. Alapvetően azon, hogy olyan megoldást célszerű választania a jogalkotónak, amely biztosítja az eljárások gyorsaságát, megelőzi az újabb pereket (így például nem a jognyilatkozatok utólagos megtámadásának eszközével küzd a visszaélésszerű magatartások ellen), figyelemmel van a gyermekek, egyéb tartásra szorulók érdekeinek védelmére, és nem utolsó sorban: nem bünteti a tartásdíj megállapodással történő rendezését és az átlagnál magasabb összegben vállalt tartást sem.

Az 53. §-hoz

A törvény a végrehajtási jog ingatlan-nyilvántartásba történő bejegyzését követően történő jogszerzéssel szemben támasztott követelményre figyelemmel [az nem sértheti a végrehajtást kérő érdekeit, nem hiúsíthatja meg a végrehajtás célját - Vht. 138. § (6) bekezdés], valamint a két jogintézmény rendeltetésére figyelemmel egyértelművé teszi azt, hogy a zálogjog kielégítési sorrendben foglalt elsőbbsége a zálogjog bejegyzését megelőzően bejegyzett végrehajtási joggal érintett követeléssel szemben nem áll fenn.

A kielégítési sorrend elsősorban a követelések jogcíme szerint rangsorol, a zálogjoggal biztosított követelések pedig a zálogjog polgári jogi rendeltetésénél fogva önállóan illeszkednek be a kielégítési sorrendbe, ha a felosztandó összeg a zálogtárgy vételára. Az ingatlannak egy követelés behajtása érdekében történő lefoglalása (a végrehajtási jog ingatlan-nyilvántartásba történő bejegyzése) speciális jogot biztosít a jog jogosultjának, a végrehajtást kérőnek: ha az árverezés feltételei fennállnak, a követelése fejében az ingatlan elárverezhető, ő pedig a kielégítési sorrendnek megfelelően jogosult a vételárból való részesedésre. A végrehajtási jog bejegyzése nem teremt elidegenítési és terhelési tilalmat, tehát az ingatlanra további jogok is szerezhetőek, ezekkel kapcsolatban azonban kimondja a Vht. már említett 138. § (6) bekezdése, hogy nem sérthetik a végrehajtást kérő végrehajtási jogát. A végrehajtási jog bejegyzését követően bejegyzett zálogjog érvényesítése ehhez képest speciális helyzetet teremt, mivel a zálogjoggal biztosított követelés a Vht. 170. §-a alapján feltétlenül előnyös kielégítést élvez, tehát ténylegesen is veszélyeztetheti a végrehajtási joggal érintett követelés kielégítését, miközben a zálogjogot szerző már tisztában lehetet a bejegyzéskor is azzal, hogy az ingatlan tartozások fedezetét képezi (akárcsak ha egy korábbi zálogjog-bejegyzést követően jegyeztet be zálogjogot). A törvény a Vht. 138. § (6) bekezdése és 170. §-a közötti párhuzamosságot feloldja: kimondja, hogy a zálogjognak a Vht. 170. §-ban foglalt elsőbbsége a bejegyzését követően bejegyzett végrehajtási jogokkal érintett követelések tekintetében áll fenn.

A törvény emellett a Vht. szóhasználatát összhangba hozza az ingatlan-nyilvántartásról szóló 1997. évi CXLI. törvényben használt jogi fogalmakkal, amely alapján a törvény már nem a jelzálogjogok bejegyzésének sorrendjéről, hanem azok rangsoráról rendelkezik a kielégítés sorrendjével összefüggésben.

Az 54-55. §-hoz

Gyermek átadására irányuló végrehajtási eljárások nem indulnak nagy számban, foganatosításuk azonban rendkívüli nehézségekkel jár. A gyakorlat egyértelműen azt bizonyította, hogy szinte kivétel nélkül a gyermekek sérülésével jár, az ő mentális, pszichikai, érzelmi fejlődésüket veti vissza az eljárások elhúzódása, a hatóságok előli hosszú időre történő elrejtőzés (amely másik oldalról sokszor kiemelt médiafigyelemmel is párosul), a szülők közötti ellentétek mélyülése, az ilyen körülmények között lezajló rendőrségi átadás okozta sokk. Ezek a tényezők nemcsak az eljárások lezárását gátolják, hanem a gyermek számára meg is nehezítik az új - sok esetben egyben a korábbi - környezetbe való beilleszkedést. A törvény ezért a Vht. 180. §-ának módosításával felgyorsítja a gyermekek átadására irányuló eljárásokat, s arra figyelemmel, hogy a gyermek átadása kérdésében már bírósági döntés született korábban (tehát nem lehet vitás, hogy a gyermeket át kell adni), az önkéntes teljesítés elmaradása esetére a rendőrség közreműködésével történő átadást rendeli el. Erről a bíróság már a végrehajtható okirat kiállításakor dönt, a végrehajtónak ezért külön nem kellene beterjeszteni az iratokat a bírósághoz a teljesítés elmaradása esetén, hanem minden további nélkül lefolytathatná a helyszíni eljárást. Hasonló modellben történik több más meghatározott cselekmény végrehajtása is; ezzel a bíróságok is mentesülnek a bírság kiszabására irányuló, ám legtöbb esetben eredményre nem vezető, viszont további bírósági és végrehajtási költségeket generáló eljárásoktól. A törvény a közreműködő gyámhatóság feladatát is újrafogalmazza: törli a környezettanulmány készítésének kötelezettségét, ehelyett a kötelezett önkéntes teljesítésre ösztönzésére, a gyermekre veszélyekkel, nehezen feldolgozható megpróbáltatásokkal járó rendőrségi átadás elkerülésére való felhívásra koncentrál.

A gyermekek átadásának másik problémás kérdése a gyermekek és az átadásra kötelezett szülők körözése, amely akkor lehet eredményes, ha a rendőrségnek rendelkezésére állnak hatékony eszközei a gyermek megtalálása esetére is. A törvény ezért - amellett, hogy biztosítja a rendőrségnek erre az esetre az előállítás jogát - a hatóságok között együttműködés biztosítása érdekében előírja a végrehajtást foganatosító végrehajtó haladéktalan értesítését és a gyermek megfelelő körülmények között történő elhelyezését az átadásig.

A gyermek átadására irányuló végrehajtási eljárások különösen problémásak nemzetközi vonatkozású ügyekben. A gyermekek jogellenes Magyarországra hozatala miatt indult eljárásokban alkalmazandó, a gyermekek jogellenes külföldre vitelének polgári jogi vonatkozásairól szóló hágai egyezmény (1986. évi 14. tvr.), valamint a házassági ügyekben és a szülői felelősségre vonatkozó eljárásokban a joghatóságról, valamint a határozatok elismeréséről és végrehajtásáról szóló 2201/2003/EK rendelet megköveteli a soron kívüli eljárást. A nemzetközi szerződés, illetve az EK rendelet célja - a jogellenesen külföldre vitt gyermekek azonnali visszajuttatása jogszerű tartózkodási helyükre - csak akkor valósítható meg, ha a soron kívüli bírósági eljárást gyors és hatékony végrehajtás követi. Az időmúlás ugyanis utóbb orvosolhatatlan következményekkel járhat a gyermek és a visszaadást kérelmező szülő kapcsolatára nézve; a köztük lévő kapcsolat megszakadásán túl a gyermek bizonyos idő után akár még kommunikálni sem tud a kérelmező szülővel, mert az általa beszélt nyelvet is elfelejtheti. Nemzetközi ügyekben a végrehajtást nehezíti egyrészt, hogy a külföldön élő végrehajtást kérőnek a végrehajtás eredményességét előremozdító aktív személyes közreműködésére aligha lehet számítani, ugyanakkor a kötelezettek részéről fokozott ellenállás tapasztalható, hiszen a gyermeket egy másik országba kellene visszavinni (visszaadni). Tekintettel a széles körben tapasztalható végrehajtási problémákra, a hágai gyermekelviteli egyezményt kidolgozó Hágai Nemzetközi Magánjogi Értekezlet egy „jó gyakorlatról szóló útmutatót” (Good Practice Guide) dolgozott ki a jogellenesen külföldre vitt gyermekek visszaadását elrendelő határozatok végrehajtásáról, amelyben különböző javaslatokat tesz a végrehajtás hatékonyabbá tétele érdekében. Az útmutató többek között javasolja, hogy az államok belső végrehajtási jogukban csökkentsék a kényszervégrehajtás foganatosításához szükséges eljárásjogi lépések számát és zárják ki vagy szigorúan korlátozzák a végrehajtás során hozott határozatokkal, intézkedésekkel kapcsolatos jogorvoslati lehetőségeket. A magyarországi tapasztalat is az, hogy ha a gyermek önkéntes visszaadására a jogerős határozat meghozatala után sem kerül sor, a pénzbírság, mint végrehajtási mód alkalmazása nem vezet eredményre, viszont a pénzbírságról szóló határozat és az ahhoz kapcsolódó fellebbezési lehetőség a végrehajtási eljárás hónapokkal történő elhúzódását eredményezi; ilyen esetekben a gyermek átadásának tényleges végrehajtására csak a rendőrség közreműködésével került sor. A törvény rendelkezései tehát nemzetközi szinten is érzékelt problémákat kívánnak megoldani. Az Emberi Jogok Európai Bírósága például több államot is elmarasztalt a gyermek visszaadása iránti eljárás elhúzódása és ezzel kapcsolatban a külföldön élő kérelmező családi élethez való jogának megsértése miatt; a Bíróság megállapította a jogsértést amiatt is, ha a gyermek visszavitelét elrendelő jogerős, végrehajtható ítélet meghozatala és a rendőrség közreműködésével folytatott első végrehajtási cselekmény között indokolatlanul hosszú idő telik el.

Az 56. §-hoz

A pályaudvarokon található helyiségek, létesítmények gyorsított eljárásban történő kiürítésére ad lehetőséget. A szabályozás a Vht. 183. §-ában szabályozott eljárásrend alkalmazását írja elő az érintett esetekben, kiegészítve azzal, hogy a helyiség használatára vonatkozó szerződés megszűnésére, a kiürítési kötelezettség teljesítésére vonatkozó határidő lejártára vonatkozóan az eljárást kérelmezőnek közokirati bizonyítékot kell szolgáltatnia a bíróság felé.

Az 57. §-hoz

A törvény a szellemi tulajdonjogok megsértése miatt indított végrehajtások gyorsítása érdekében több rendelkezéssel egészíti ki a Vht.-t. Mérlegelési jogot biztosít a végrehajtást elrendelő bíróság számára arra vonatkozóan, hogy mellékletként csatolja a végrehajtható okirathoz a végrehajtási kérelem mellékleteként előterjesztett képfelvételt, amennyiben az a meghatározott cselekmény végrehajtásához, az önkéntes teljesítés megállapításához vagy az eljárás tárgyának beazonosításához segítséget nyújt, és a végrehajtható határozat meghozatalát megelőző eljárásban is az ügyiratok részévé vált. A törvény megszünteti továbbá a Vht. 184/A. § (1) bekezdésében foglalt különbségtételt: így a végrehajtási lap kiállítására jogosult bíróság már nemcsak ingóság átadása esetén köteles a kötelezettet azonnali teljesítésre felhívni, hanem a Vht. 184. § (1) bekezdés első mondatában felsorolt valamennyi szellemi tulajdonjogokat ért sérelem orvoslása érdekében is, ha végrehajtást elrendelő végzést hoz. Kiegészül a Vht. 184/A. §-a azokkal a szabályokkal, amelyek ahhoz szükségesek, hogy a késedelem esetén a kötelezett által fizetendő pénzbírság már az alapeljárásban behajthatóvá váljék az önkéntes teljesítés előmozdítása érdekében, hasonlóan a rendbírság esetében érvényesülő szabályokhoz.

A szellemi tulajdonjogok megsértése esetén a törvény jelentősen szigorít, mert a végrehajtás keretében a kötelezettnek már azonnali teljesítést ír elő, mely a végrehajtható okirat részére történő kézbesítésekor esedékes. Ezt a változást a módosítás a Vht. 184/A. § (4) bekezdésében is átvezeti.

Az 58. §-hoz

A törvény 15. §-ával beiktatott 79/F. §-ban már a kifejezetten az ennek az intézmények a megnevezésére szolgáló, a későbbi pontos hivatkozásokat lehetővé tévő szöveget alkalmazza („zárolás iránti végrehajtói felhívás”). Egyértelművé teszi annak tartalmát azzal, hogy az adott követelés biztosítása érdekében zárolt összeg a későbbiekben csak e követelés végrehajtására használható fel. Ehhez szorosan kapcsolódik, tartalmilag összefügg az a rendelkezés, amely a számla zárolásról szóló Vht. rendelkezés [191. § (2) bekezdés] módosítására irányul. Itt vezeti be az említett definíciót, részletes szabályokat ad - egyébként a kialakult gyakorlatnak megfelelően - a zárolás végrehajtására. Erre azért van szükség, mert a hatósági átutalási megbízással és az átutalási végzéssel ellentétben a zárolás nem minősül a pénzforgalomról szóló törvény szerinti fizetési megbízásnak, viszont a fizetési megbízások teljesítésének néhány fontos szabályát azzal kapcsolatban is rögzíteni kell.

Az 59-60. §-hoz

A végrehajtási kifogás a jogszabálysértő eljárási cselekmények, illetve eljárási késedelmek okozta jog- és érdeksérelmek orvoslására szolgáló bírósági jogorvoslati eljárás. Lefolytatásával kapcsolatban a Vht. csupán néhány alapvető szabályt rögzít, ezek azonban - a gyakorlati tapasztalatok szerint - nem elegendőek ahhoz, hogy gyors eljárást, egységes jogalkalmazást tegyenek lehetővé, és a jogintézmény döntően ne az eljárások megakasztásának egyik eszköze legyen. A törvény ezért a végrehajtási eljárások jelentős elhúzódását eredményező végrehajtási jogorvoslat, a végrehajtási kifogás elbírálását a Vht. 217. és 217/A. §-ába iktatott több rendelkezéssel is gyorsítja. A kifogás előterjesztésének objektív határideje a kifogásolt intézkedés időpontjától számított 6 hónapról 3 hónapra csökken (ezzel párhuzamosan az ügyész is 3 hónapon belül terjeszthet elő kifogást). A törvény 8 napos határidőt szab a bíróságnak a kifogás alapján szükséges intézkedések megtételére (hiánypótlásra, érdemi vizsgálat nélküli elutasításra, áttételre), a kifogás iratok alapján történő elbírálására rendelkezésre álló 60 napos határidőt pedig 45 napra csökkenti. A kifogások gyorsabb és szakszerűbb elbírálását segítik elő azok a rendelkezések, amelyek a kifogás előterjesztésének okait, és a kifogás tartalmát is pontosítják, részletezik. A kifogás tárgya ennek megfelelően a végrehajtó azon intézkedése (mulasztása) lehet, amely az eljárásra érdemi kihatással van, és amely a kifogást előterjesztő jogát vagy jogos érdekét ténylegesen is sérti, a kifogásban pedig tételesen meg kell jelölni a kifogásolt végrehajtói intézkedést és a kifogás okát. A kifogást továbbra is nemperes eljárásban, soron kívül bírálják el, részben a becsatolt, illetve a végrehajtó által megküldött iratok alapján, szükség esetén pedig emellett a felek meghallgatásával vagy egyéb bizonyítás felvételével.

A 61. §-hoz

Kiemelt jogpolitikai érdek fűződik ahhoz, illetve fokozott a társadalmi elvárás azzal kapcsolatban, hogy a végrehajtási kényszer szigorú és következetes alkalmazásával szemben az állam a lehető leghatékonyabb eszközökkel biztosítsa az eljárások törvényességét, szakszerűségét, kiszámíthatóságát, ez egységes jogalkalmazást, határozottan lépjen fel az eljárási késedelmekkel szemben. A törvény ennek érdekében a Vht.-ba a 217/B. § beiktatásával vagyoni szankciót fűz ahhoz, ha a végrehajtási kifogás elbírálása eredményeképpen a bíróság megállapítja a végrehajtó lényeges eljárási szabálysértését. Ez a vagyoni szankció tehát a kifogás elbírálásához kapcsolódik. Ahhoz a bírósági eljáráshoz, amely a végrehajtói eljárás törvényességének vizsgálatára hivatott, amelyben a kifogást előterjesztő felek (érdekeltek) is lehetőséget kapnak indítványaik előterjesztésére, alátámasztására, és amelyben a bírósági végrehajtó is lehetőséget kap az elbíráláshoz szükséges iratok, adatok szolgáltatására, az őt is érintő döntés alapjául szolgáló körülmények igazolására. A törvény a vagyoni szankció alkalmazására nem hoz létre új eljárást, új fórumrendszert, hanem a kifogás elbírálásához kapcsolódó járulékos kérdésként szabályozza; arról - a feltételek fennállása esetén - a végrehajtást foganatosító bíróságnak hivatalból kell döntenie. A törvény két olyan esetet zár ki a szankció alkalmazásának köréből, amikor ugyan alapos a kifogás, és a végrehajtó intézkedése emiatt nem hatályosulhat, de az alapvetően nem a végrehajtó szakszerűtlen eljárására vezethető vissza. Az egyik eset a lényegében ingatlanforgalmi szakkérdést jelentő becsérték-megállapítás, a másik pedig az, ha nem a végrehajtó érdekkörében merül fel a végrehajtói intézkedés szabályszerűtlensége.

A törvény - összefüggésben azzal, hogy a végrehajtó a tevékenységéért jogszabályban foglalt díjazásra jogosult - alapvetően e díjazásnak az eljárás bármely szakaszában mérhető eleméhez, a munkadíjhoz viszonyítva határozza meg a végrehajtót terhelő összeget: a munkadíj 20%-ában, illetve ismétlődő jogsértés esetén 50%-ában határozza meg azt. A törvény általános célja a végrehajtási eljárások gyorsítása, hatékonyságának növelése (magasabb behajtott összegek elérése), a legtöbb rendelkezés e szempont elsődleges érvényesítésére szolgál. Ez irányadó a vagyoni szankció eredményeként megfizetett összeg felhasználásánál is, amikor a törvény a végrehajtás során befolyt összegként kezeli a végrehajtó által befizetett összeget (az vagy a követelésre vagy az eljárás költségére fordítható. Figyelemmel arra, hogy a végrehajtás során befizetett vagy behajtott összegből a végrehajtót díjigény illeti meg, ezért - az eljárás adminisztratív és pénzügyi terheinek csökkentése érdekében - arra is lehetőséget ad a törvény, hogy a befizetési kötelezettségnek a végrehajtó a díjigénye elszámolásakor tegyen eleget, az őt megillető összeg megfelelő mértékű csökkentésével (erre tekintettel határozza meg a törvény a befizetés végső határidejét 60 napban). Abban az esetben ugyanakkor, amikor mind a költségek, mind a követelés már behajtásra került, az adósnak történő visszafizetés helyett - kiindulva az intézmény rendeltetéséből: szankció (bírságolás) a jogsértés esetére - a szankció bírság jellegét kell érvényre juttatni. A törvény ezért úgy rendelkezik, hogy a vagyoni szankció összege csak a végrehajtást kérők részére történő kifizetésre fordítható, ezen túlmenően az az államot illeti, s mint általában az eljárásban kiszabott bírság összegét, a bírósági gazdasági hivatal számlájára kell befizetni.

A 62. §-hoz

A kifogást elbíráló döntéssel szemben a Vht. hatályos szabályai is biztosítanak fellebbezési lehetőséget a végrehajtónak a Vht. 218. § (2) bekezdésében az őt érintő kérdésekkel kapcsolatban, ezt az esetkört kiegészíti a törvény a vagyoni szankció alkalmazásának esetével. Annak érdekében továbbá, hogy az eljárást gyorsító, ésszerűsítő rendelkezések ne csak a kifogás első fokú elbírálásakor, hanem az eljárás eredményeként hozott végzés elleni fellebbezés elbírálása során is érvényesüljenek, a törvény erre az eljárásra is alkalmazni rendeli a kifogás elbírálására megállapított szabályokat.

A 63. §-hoz

A kizárás intézményének célja az, hogy az ügy elbírálásában ne vehessen részt az, akitől annak tárgyilagos elbírálása elfogultság vagy egyéb ok miatt nem várható; ez értelemszerűen a végrehajtó által lefolytatott eljárásokban is érvényesítendő. A kizárás szabályait a Pp. rendezi; a kizárás eseteire a Vht. 226. §-a visszautal, a kizárás esetén követendő eljárásra speciális szabályokat nem ad, ezért a Vht. általános utaló szabálya folytán (Vht. 9. §) arra ugyancsak a Pp. irányadó. Mivel azonban az önálló bírósági végrehajtók a bírósági szervezettől igazgatásilag elkülönülten működnek, így problémakánt jelentkezik a gyakorlatban a Pp. igazgatási intézkedésekre vonatkozó rendelkezéseinek alkalmazása; a törvény ennek érdekében a Vht. 226. §-ának kiegészítésével egyértelműen rendelkezik arról, hogy ki és milyen eljárásban dönt a kizárásról és másik végrehajtó kijelöléséről. A szabályozás rendező elve az, hogy ha a kizárás a Pp. szabályai szerint egyébként igazgatási ügykörben kezelhető, úgy a végrehajtói szervezet napi igazgatási feladatait ellátó kamara, ha pedig igazgatási ügykörben nem intézhető el, a bíróság hatáskörébe tartozik a kizárás, az új végrehajtó kijelölése pedig - függetlenül attól, hogy ki döntött a kizárásról - valamennyi esetben kamarai feladat. A kizárás akkor dönthető el igazgatási ügykörben, ha a végrehajtó a reá vonatkozó kizárási okot maga jelentette be, vagy a fél által bejelentett kizárási indítvány alapján saját mellőzéséhez maga is hozzájárult; a kizárásról és az eljáró végrehajtó kijelöléséről ez esetben a kamara elnöke határozattal döntene. Ha a kamara is egyetért a kizárással, úgy az ügy igazgatási úton befejezhető, ha azonban nem, úgy az eljárást - az iratok bíróságnak történő megküldését követően - a bíróságnak kell folytatnia. A kizárás sajátos esete az, amikor az ilyen ügyeket egyébként intéző kamarai elnökkel szemben merül fel kizárási ok: ilyen esetben az elnök helyett az őt a Vht. 235/B. §-ának (5) bekezdése szerint helyettesítő kamarai tisztségviselő járhatna el. A törvény értelmében az igazgatási ügykörben el nem intézhető (vitás) ügyekben a kizárásról a végrehajtást foganatosító bíróság dönt: ha a kamara elnökének döntése szerint a bejelentés ellenére a kizárási ok nem áll fenn vagy a végrehajtó az ellene bejelentett kizárási indítvány alapján a kizáráshoz nem járult hozzá.

A kizárásról igazgatási ügykörben hozott döntés ellen az eljárás elhúzásának megakadályozása és amiatt sem célszerű jogorvoslatot biztosítani, mivel az érintettek (végrehajtó, a bejelentést tevő fél, kamara) között nincs vita a kizárás kérdésében, ha pedig a kizárásra nem a fél bejelentése alapján kerül sor, úgy az új végrehajtó kijelölése sem érintheti hátrányosan a felek eljárási jogait, tehát ezen okból sem indokolt a jogorvoslat biztosítása. Ugyancsak kizárható a fellebbezés a bíróság bejelentésnek helyt adó végzése esetében, mivel az új végrehajtó kijelölése az eljárást érdemben ugyancsak nem befolyásolja, a felek érdekei nem sérülnek. Más megítélés alá esik, ha a kizárást megtagadja a bíróság; ilyen esetben a Pp. is ad lehetőséget jogorvoslatra az eljárást érdemben lezáró határozat elleni fellebbezésben, s mivel a végrehajtási eljárásban ilyen, az ügyet érdemben lezáró határozat nincs, s nem is célszerű későbbre halasztani a döntést, emiatt ez esetben érvényesülhetnek a bírósági jogorvoslatok szabályai [Vht. 218. §-ának (1) bekezdése - fellebbezés a bíróság végzése ellen]. A kijelöléssel szemben a törvény jogorvoslatot nem ad sem a feleknek, sem a kijelölt végrehajtónak; ez összhangban áll azzal, hogy az - eredeti - ügyelosztás sem kifogásolható általuk, a végrehajtónak pedig közreműködési kötelezettsége áll fenn a jogszabály alapján hozzá kerülő ügyek ellátásért, továbbá az eljárás sem szenvedhet késedelmet a kizárás miatt. (Értelemszerűen, ha a kijelölt végrehajtóval szemben kizárási ok áll fenn, úgy az ő személyét érintően is biztosítja a jog az elfogulatlan ügyintézés érdekében való fellépés lehetőségét.)

A 64. §-hoz

A törvény a végrehajtás alá vont vagyon értékesítésével összefüggő visszaélések megelőzése, a kényszerértékesítés lefolytatásával szembeni közbizalom erősítése érdekében szigorítja az árverezésből kizártak körére vonatkozó szabályozást (Vht. 123. §) és ezt kiegészíti az összeférhetetlenségi szabályok körében egy globálisabb vagyonszerzési tilalommal azzal a céllal, hogy fel se merülhessen az, hogy olyan vagyonelemet szerez meg a végrehajtás foganatosításában közvetlenül részt vevő személy, amely a végrehajtandó követelés kielégítésére lenne fordítható.

A 65. §-hoz

A törvény továbbfejleszti a végrehajtó kizárása esetén követendő eljárás szabályozását; ehhez kapcsolódóan speciális kizárási okot fogalmaz meg az önálló bírósági végrehajtó-helyettes eljárására, akit a végrehajtóval fennálló munkaviszonya miatt ugyancsak nem lehet pártatlannak tekinteni a végrehajtó kizárása esetén.

A 66. §-hoz

A törvény az egyéb rendelkezésekhez kapcsolódóan alakítja át a kamarai feladatok felsorolását: megjelenik benne a kizárással kapcsolatos feladatellátás, valamint az elektronikus hirdetményezés és a végrehajtási iratok kézbesítési rendszerének működtetése.

A 67-68. §-hoz

A bírósági végrehajtási eljárás során kezelt (alapvetően a felek magánjogi viszonyával kapcsolatos) adatok fő szabály szerint kizárólag a végrehajtás céljára használhatók fel és a felek, valamint az eljárásban érdekeltek által ismerhetők meg. Ezen általános elvtől a jogalkotó által pontosan körülhatárolt, személyiségi jogvédelmi garanciákkal védett körben lehet eltérni, ezen eltérés a forgalombiztonság és a körbetartozások kialakulásának és a késedelmes fizetéseknek a megelőzése, káros hatásainak enyhítése érdekében szükséges. Az adósokkal szembeni végrehajtási eljárások adatait az eljáró bírósági végrehajtók kezelik, az eljárás leglényegesebb adataiból az ügyvitel támogatása, valamint a végrehajtók feletti felügyelet, ellenőrzés elősegítése érdekében képeznek ügy-nyilvántartást (ennek szabályait a végrehajtási ügyviteli rendeletek tartalmazzák). A Vht. emellett egy központi nyilvántartás-vezetés kötelezettségét is tartalmazza az egyedi ügyekben rendelkezésre álló adatokból: ez a Vht. 253/F. §-ban szabályozott, ún. adós gazdálkodó szervezetek kamarai nyilvántartása, melyből arra vonatkozóan nyerhető adat, hogy volt-e öt éven belül az adott gazdálkodó szervezettel szemben behajthatatlanság okán befejeződött végrehajtási ügy.

A törvény - annak érdekében, hogy a szabályozás maradéktalanul megfeleljen az adatvédelmi rendelkezéseknek, másrészt a végrehajtási ügyek nyilvántartásából (a jelenlegi, az adós gazdálkodó szervezetekről vezetett nyilvántartásból nyerhető adatokhoz képest) több adat legyen megismerhető hitelezővédelmi célokra - újraalkotja a végrehajtási ügyekről vezetett nyilvántartás szabályait. A nyilvántartás vezetésének alapvető szabályai egységesen törvényi szintre kerülnek, s abból immár nemcsak a gazdálkodó szervezetekre vonatkozóan kérhető adat, hanem az egyéb jogalany - különösen természetes személy - adósok végrehajtási ügyeiről is. A nyilvántartás alapján kiállítható tanúsítvány alapvetően három féle lehet. Az kérelemre igazolhatja - természetes személy esetében csak saját kérelmére, míg gazdálkodó szervezetek esetében a cél és a jogi érdek megjelölése esetén más személy kérelmére is kiadhatóan - a nyilvántartásban adósként nem szereplés tényét, valamint azt is, hogy egy megjelölt időtartamban (pl. öt éven belül) nem tartalmaz a nyilvántartás a jogalanyra nézve végrehajtási eljárást vagy behajthatatlanság miatt szünetelő végrehajtási eljárást, továbbá általában a nyilvántartásban szereplő egyes adatokat.

A nyilvántartásban az adatok kezelésére a végrehajtási ügy befejezésétől számított 10 évig kerül sor. Az időtartam, illetve az adattípusok meghatározása során - különösen a célhoz kötött adatkezelés elvére tekintettel - több szempont került mérlegelésre: olyan időtartam és adattípusok legyenek, amelyekre figyelemmel a nyilvántartás a fenti céloknak megfelelő, valamint reálisan hasznosítható adatokat tud szolgáltatni az adós teljesítőképességéről, illetve esetlegesen visszatartó erővel bírjon a nemzetgazdasági és Uniós szempontból is jelentős károkat okozó, késedelmes fizetési gyakorlat visszaszorítására, valamint a bírósági határozatokban foglalt kötelezettségek nemteljesítésével szemben.

A törvény hangsúlyos célját jelenti a hitelezővédelem egy magasabb szintjének biztosítása. Így például az adóssal szerződési viszonyba lépő jogalanyok, a különböző juttatásokat odaítélő szervek, a közbeszerzések során az ajánlatkérők, illetve általában mind közszféra, mind a gazdasági szféra szereplői számára lehetőséget biztosít arra, hogy szerződő partnereik számára a kiválasztás feltételéül tudják szabni egy igazolás bemutatását arról, hogy a szerződő partnerrel (pályázóval, jelölttel, kérelmezővel stb.) szemben végrehajtási eljárás nincs vagy meghatározott időn belül nem volt folyamatban. Ennek jelentőségét az adja, hogy a tanúsítvány tartalma a leendő szerződő partner (kinevezendő, támogatást elnyerő stb. személy) vonatkozásában kiemelten fontos adatot szolgáltat arról, hogy szerződéses vagy jogszabályi kötelezettségeinek jövőbeni nemteljesítése esetén állnak-e rendelkezésre vagyoni eszközök a kötelezettségvállalásai kikényszerítésére, korábbi működése során fizetési kötelezettségének milyen fokú fegyelemmel tett eleget, szerződéses kötelezettségeit általában tiszteli-e, betartja-e. A törvény, mindezért - a hitelezővédelmi érdekekre, a körbetartozások és a késedelmes fizetések megelőzésére figyelemmel - a törvényben meghatározott körben nyilvánosságot biztosít azon tényeknek, hogy a gazdálkodó szervezettel szemben folyamatban van/volt végrehajtási eljárás, attól bírósági végrehajtás keretében nem hajtható be a tartozás (tehát fizetésképtelen), illetve lehetővé teszi, hogy a természetes személyek is igazolást kérjenek a fenti tényekről saját maguk vonatkozásában. A törvény kizárólag a kitűzött célokkal szükséges és arányos mértékben kívánta korlátozni a természetes személyek információs önrendelkezési jogát, ezért a személyes adatok körében az adatszolgáltatást kizárólag a jogosult kérelme esetén teljesíti (a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvényben szabályozott hatósági erkölcsi bizonyítvány kérelmezésének mintájára), szűk körű, törvényben felhatalmazott állami szervek kivételével.

Fontos hangsúlyozni, hogy a pénzfizetési kötelezettségek teljesítésének elmulasztása miatt felmerülő nemzetgazdasági szintű nehézségeket nemcsak hazai jogalkotó ismerte fel, erre a problémára már az Európai Unió is rámutatott és jogi instrumentumaiban nevesítette. Az Európai Parlament és a Tanács a kereskedelmi ügyletekhez kapcsolódó késedelmes fizetések elleni fellépésről szóló 2011/7/EU irányelv (2011. február 16.) preambulumának (30) bekezdése szerint az irányelvben foglalt cél - a kereskedelmi ügyletekhez kapcsolódó késedelmes fizetések elleni fellépés - eléréséhez való hozzájárulásként a tagállamoknak elő kell segíteniük a bevált gyakorlatok terjesztését, többek között például ösztönözniük kell az azonnal fizetők jegyzékének közzétételét. Az irányelvben foglalt ezen cél szintén hatékonyan előmozdítható a végrehajtási ügyek nyilvántartásának törvény által adatvédelmi garanciákkal történő megteremtésével.

A nyilvántartás adatainak megismerésére a törvény különböző hatóságokat és szervezeteket jogosít fel a végrehajtási eljárási oldalról, azonban a nyilvántartásból részükre történő adat továbbíthatóságához szükség van ezen hatóságok eljárását szabályozó törvényekben ezen személyes adatok vonatkozásában az adatkérésre, kezelésre való felhatalmazás jogalkotói megadására is az adatvédelmi törvénnyel összhangban. E törvényi felhatalmazások további jogalkotói mérlegelés alapján hozott döntések alapján születhetnek meg.

A természetes személyek információs önrendelkezési joga így nem sérülhet, hiszen gazdasági érdekeik mérlegelésével maguk dönthetnek arról, hogy egy verseny kiíráson, pályázaton, közbeszerzésen - ahol a törvény szerint kibocsátható, bármelyik típusú tanúsítvány benyújtását előírják - részt vesz-e vagy sem, és annak során ezen személyes adatait átadja vagy sem. Az érintett természetes személy hozzájárulása hiányában ezen adatok a törvény rendelkezései szerint nem adhatóak át, az adatkezelő jogszerű eljárása az adatkezelésre - különösen a naplózásra - vonatkozó rendelkezések által biztosított.

A 69-75. §-hoz

A bírósági végrehajtási eljárások mellett a bírósági végrehajtói fegyelmi eljárások szabályozását is tartalmazza a Vht., a törvény ezért a bírósági végrehajtói fegyelmi eljárásokat is gyorsítja a fórumrendszer átalakításával, ésszerűsítésével. A fegyelmi felelősségre vonás a végrehajtói szolgálat és a végrehajtói szervezet felügyeletének egyik alapvető eleme; a gyors és következetes felelősségre vonás szükséges ahhoz, hogy a fegyelmi vétséget megvalósító eljárási szabálysértések, illetve a végrehajtói szolgálattal szembeni közbizalmat aláásó egyéb magatartások eredményesebben megelőzhetőek legyenek. A hatályos szabályok szerint a megyei bírósági végrehajtók ügyeiben az igazságügyi alkalmazotti fegyelmi felelősségre vonási rendszer működik, az önálló bírósági végrehajtói szervezet tekintetében pedig a Vht. szerinti bírósági végrehajtói fegyelmi bíróságok járnak el a Vht. eljárási szabályai alapján. A törvény a bírósági fegyelmi bíróságok átalakításának mintájára szervezi újra az utóbb említett végrehajtói fegyelmi bírósági működést is. A hatályos szabályok szerint három megyei bíróság mellett három elsőfokú bíróság és a Legfelsőbb Bíróság mellett egy másodfokú bíróság működik vegyes tanácsokkal (bíró-végrehajtó) és végrehajtói vizsgálóbiztosokkal. A törvény három helyett csak egy elsőfokú bíróságot tart fenn 2012. március 1-jétől, az első és másodfokú bíróságokon pedig - már a törvény kihirdetését követő 8. nappal - úgy szervezi újjá a munkát, hogy az ítélkezés tisztán bírói tanácsokkal, és végrehajtói vizsgálóbiztosi tárgyalás-előkészítéssel történik. Az első és másodfokú fegyelmi bírákat - a bírósági szolgálati bíróságra történő kinevezéssel megegyezően - az Országos Bírói Tanács nevezi ki egységesen a hivatásos bírák közül; a tekintetben nem tartalmaz megszorítást a törvényt, hogy mely bíróság bírái közül. Ezzel együtt a vizsgálóbiztosok kamarai megválasztása is országossá válik: az első és a másodfokú bíróságra kapnak kinevezést székhelyüktől függetlenül. Sem az ügyek száma, sem a szervezet létszáma nem indokolja a három elsőfokú bíróság fenntartását, még a jóval nagyobb bírósági szervezet esetében is azt a döntést hozta korábban a jogalkotó, hogy egy szolgálati fórummal jobban biztosítható az ésszerű munkavégzés, az egységes és gyors ítélkezés, vagy éppen az ítélkezésből való kizártság alapjául szolgáló esetek megelőzése. Az átalakítással azt is kifejezésre juttatja a jogalkotó, hogy a bírósági végrehajtói fegyelmi felelősségre vonás a bírói fegyelmi felelősségre vonáshoz, bírói szolgálati ügyekhez hasonló szabályozást, fórumrendszert igényel, mivel az önálló bírósági végrehajtók is az igazságszolgáltatási szervezet részei a bírákéval megegyező kötelmekkel, szakmai és fegyelmi felelősséggel. Mivel az Országos Bírói Tanács 2012. március 1-jén jön létre, ezért az átalakításra két lépcsőben kerül sor: ezen időpontig a fegyelmi bíróságok hivatásos bírákkal való feltöltése történik meg, majd a korábbi kinevezések hatályának fenntartása mellett, 2012 márciusától kezdi meg az OBT a fegyelmi bírák kinevezését.

Ezt a kétlépcsős változtatás átmeneti szabállyal egészül ki, mivel 2012. január 1-jével egyébként is változások történnek a bírósági szervezetben, ezt is át kell vezetni a fegyelmi bíróságok megnevezésén, illetékességi területén, vezetésén stb. is. A módosítások első része eredetileg a törvény kihirdetését követő 8. napon lépett volna hatályba, de ez 2012. január 1-jére változott annak érdekében, hogy egyszerre legyen elvégezhető a törvény szerinti átszervezés a bírósági szervezet sarkalatos törvényekkel történő átalakításával.

A 76. §-hoz

A törvény rendelkezéseit fő szabály szerint a folyamatban lévő ügyekben is alkalmazni kell a lehető legszélesebb körben. Az értékesítési szabályok tekintetében a folyamatban lévő ügyekben történő alkalmazás azt feltételezi, hogy a már közzétett hirdetmények alapján még a hatályos szabályok szerint történjen az árverés lebonyolítása, a már lefoglalt vagyontárgyak esetében pedig már az új szabályok szerint történjen meg az árverés közhírré tétele és megrendezése, valamint a soron következő eljárási cselekmények lefolytatása. A kifogás előterjesztéséről a felek már az eljárás kezdetén, a végrehajtható okiratban tájékoztatást kapnak (a Vht. 19/A. §-a értelmében a végrehajtható okiratban fel kell tüntetni a kifogás előterjesztéséről szóló tájékoztatást), így fel tudnak készülni az új határidőkre, eljárási szabályokra. Folyamatban lévő ügyekben értelemszerűen csak a törvény hatályba lépését követően megtett végrehajtói cselekmények miatt előterjesztett kifogásra vonatkoznak az új szabályok, ezen esetekre előírja a törvény, hogy a soron következően kézbesítendő végrehajtási iratot is el kell látni az új szabályokról történő tájékoztatással. A törvény rögzíti a fegyelmi bíróságok átalakítása folytán szükséges átmeneti rendelkezéseket annak érdekben, hogy 2012. január 1-jén folyamatban lévő fegyelmi eljárások lefolytatása sem szenvedjen késedelmet.

A 77. §-hoz

A törvény a kamarai nyilvántartások vezetésére vonatkozó Vht-beli felhatalmazást részletessé teszi, a végrehajtási ügyek nyilvántartás tekintetében ugyanis - mivel szolgáltatásért járó díjról an szó - az adópolitikáért felelős miniszterrel egyetértésben rendeli szabályozni az ügy-nyilvántartás adatairól szóló tanúsítvány kiállításáért járó díj összegét és megfizetésének részletszabályait.

A végrehajtási kérelmek időszerű elbírálásához kapcsolódik az, hogy a törvény pontosítja és kiegészíti a végrehajtói ügyviteli szabályok megalkotására vonatkozó felhatalmazó rendelkezést. Az nemcsak a végrehajtói, hanem tágabb körben: a végrehajtási ügyviteli szabályok megalkotását is magában foglalja, továbbá felhatalmazást ad a végrehajtási kérelem-nyomtatványok adattartalmának meghatározására. Ez utóbbira gyakorlati igény mutatkozott (az nemcsak a bíróságokat, hanem az ügyfelek joggyakorlását is érinti), másrészt fontos érdek fűződik ahhoz, hogy megfelelő nyomtatvánnyal a kérelem minél gyorsabban feldolgozható legyen és a végrehajtás foganatosítását is maximálisan segítse, alkalmas legyen továbbá a jövőben az elektronikus adatfeldolgozásra (hasonlóan ahhoz, ahogyan a fizetési meghagyás alapján kiállított végrehajtási lapok esetében történik).

A törvény előírja a becsérték-kifogást előterjesztő fél számára egy jogszabályban - miniszter rendeletében - meghatározott szakértői díjelőleg-összegnek a kifogás előterjesztésével egyidejűleg történő letétbe helyezését. A törvény a szakértői díjelőleg összegének meghatározására felhatalmazást ad az igazságügyért felelős miniszternek rendelet kiadására - mivel a kifogás előterjesztésekor még nem áll rendelkezésre adat a várható szakértői költségekről, ezért az egyértelmű jogalkalmazás érdekében tételesen kell meghatározni a letétbe helyezendő összeget -, illetve az összeg megfizetésének módjáról szóló technikai szabályok megalkotását is rendeleti útra utalja. Ugyancsak kiegészülnek a Vht. felhatalmazó rendelkezései a törvénnyel érintett elektronikus rendszerek működtetésével kapcsolatos részletszabályok megalkotásáról szóló szabályokkal.

A 78. §-hoz

A rendelkezés szövegcserés módosító rendelkezéseket tartalmaz, melyek a törvény egyéb szabályaihoz kapcsolódnak: végrehajtási ügyek nyilvántartásához, letiltás alóli mentesség szabályaihoz, az ingóságok minimális árverési vételárának egynegyedről 35%-ra emeléséhez, az előárverezési joghoz, a kifogási határidők változásához, a fegyelmi bíróságok átszervezéséhez.

A 79. §-hoz

A rendelkezés a Vht. egyes §-ait, bekezdéseit, illetve szövegrészeket hatályon kívül helyező szabályokat tartalmaz.

Értelmezési kérdéseket vetett fel az, hogy míg a közjegyző az általa elrendelt végrehajtási eljárások speciális szabályait megállapító Vht. 31/E. § alapján végrehajtási lapot és végrehajtási záradékot állít ki, addig a végrehajtható okiratok Vht. 10. §-ban foglalt felsorolásában szerepel a közjegyző letiltó és átutalási végzése is. A törvény egyértelművé teszi azt, hogy a Vht. 31/E. §-ában foglalt speciális szabályok érvényesülnek a közjegyző eljárása során, és erre figyelemmel törli a Vht. 10. §-ából az érintett szövegrészeket. A Vht. időközbeni változásait lekövetve válik szükségessé a Vht. 31/F. §-ának hatályon kívül helyezése is.

Az egyes árverési szabályok hatályon kívül helyezése arra figyelemmel történik, hogy a törvény érelmében az ingatlan-végrehajtás háttérszabályai általános jelleggel az elektronikus ingóráverés szabályai lesznek, illetve a szóbeli árverés megszüntetése miatt válnak feleslegessé egyes rendelkezések.

A tájékozódó ügyfelek számára rendelkezésre álló információk körének szélesítése érdekében bővíti a törvény a megtett licitek internetes közzétételére szolgáló elektronikus licitnapló adatait. Az elektronikus árverési rendszer világhálón elérhető felülete két alapvető tárgykörben nyújt információkat és szolgáltatásokat az érintetteknek és érdeklődőknek: egyrészt az értékesítésre kerülő vagyontárgyakról szolgáltat adatokat, másrészt az elektronikus licit menete követhető nyomon rajta a vételi ajánlatok összegének és a licitet tevő árverezők egyedi (a nyilvánosság számára személyük beazonosításra nem alkalmas, tehát anonimitást biztosító) azonosítóinak közzétételével. Ezen utóbbi a licitnapló, amely esetében a nyilvánosságnak két szintje van: az utolsóként közzétett (tehát érvényes) licit adatai teljes körűen nyilvánosak, míg a licitálás teljes menetét mutató ún. „teljes licitnapló” a rendszer árverezőként regisztrált felhasználói számára érhető el. Bár jogi relevanciája a licitálás során csak a megelőző, érvényes licitnek van (ezt kell legalább a licitküszöb összegével meghaladnia a következő licitnek), mégis biztosítja a törvény az ún. teljes licitnapló nyilvánosságát minden betekintő részére a Vht. 132/F. § (8) bekezdéséből a korlátozott megismerhetőséget előíró szöveg hatályon kívül helyezésével. Ezzel nemcsak az aktuális licit, hanem a licitálás teljes folyamata nyomon követhető, mely ugyancsak adhat többletinformációt a vevőjelölteknek, másrészt alkalmas felesleges kifogások megelőzésére is, ha az ajánlatot tevő nem veszti szem elől ajánlatának rögzített adatait a rendszerben.

A büntetőeljárásról szóló törvény szerint a zár alá vételt (bűnügyi zárlat) a bíróság rendeli el, míg a Vht. erre utaló szövege a 202. § (1) bekezdésében még a korábban hatályos jogszabályok szerinti egyéb hatóságra is utal; a törvény kiiktatja a szövegből a jogszabályi hátterét elvesztett utalást.

A végrehajtó intézkedésével szemben kétfokú bírósági jogorvoslatot (kifogás, kifogást elbíráló végzés elleni fellebbezés) biztosít a Vht., amely - különös tekintettel arra is, hogy a törvénnyel jóval részletesebb szabályozást kapott az elbírálása - messzemenőkig megfelel a jogorvoslathoz való alkotmányos jog követelményének. Ezen túlmenően már csak kivételes jelleggel maradt fenn a felülvizsgálat lehetősége - ingatlanárverés megsemmisítéséről szóló döntéssel szemben -, melyet a törvény megszüntet. A kétfokú bírósági eljárás alkalmas a felek és egyéb érdekeltek jogsérelmének orvoslására, másrészt az eljárások mielőbbi befejezéséhez alapvető érdek fűződik.

A 80-83. §-hoz

A fizetési meghagyásos eljárás bírósági szakaszát érintően felmerültek olyan gyakorlati problémák, melyek jogalkotással orvosolhatóak. Így például nehézséget jelent az, hogy a bíróság számára a Pp. 319. §-a és 388. §-a az ellentmondás folytán vagy egyéb okból perré alakult eljárásban a jogosult által beadott iratok megérkezésétől számítja a tárgyalás kitűzési határidőket, míg előfordulhat az, hogy a jogosult iratainak beérkezését követően történik meg a fizetési meghagyásos eljárás közjegyzői aktanyomatának megküldése (mivel ahhoz a közjegyzőnek bizonyos eljárási cselekményeket el kell végeznie, be kell várnia). A törvény az ellentmondás feloldása érdekében egységesen az aktanyomat beérkezésétől rendeli a határidő számítását, ha az később történik meg, mint a jogosult beadványának beérkezése. Törli továbbá a törvény a Pp. 319. § (1) bekezdéséből - az eljárások egyszerűsítésének, a felesleges adminisztratív eljárási cselekmények kiiktatásának céljával - azt a kötelezettséget, hogy a bíróság a feleknek a közjegyzői aktnyomatot is küldje meg. Az aktanyomat megküldése a feleknek nem szükséges, mivel mind a felperes, mind az alperes a fizetési meghagyásos iratokat ismeri, azok részükre az eljárás közjegyzői szakaszában megküldésre kerültek.

A törvény célszerűségi okból módosítja a Pp.-ben azt a különös szabályt, mely szerint a Vht. 10. §-a szerinti különböző büntetések, pénzbírságok, vagyonelkobzás végrehajtása esetében nem a végrehajtást kérő, hanem az igazságügyi miniszter ellen kell az igénypert megindítani. Ez ugyanis nem tükrözi a bírósági szervezet közjogi helyzetét és ésszerűségi okokból sem szükséges fenntartani. A miniszter helyett ezért a törvény az állam nevében a követelés jogosultjaként eljáró szervre utal, mint alperesre: ez az esetek döntő többségében a bíróságot jelenti, néhány esetben - például ingatlanra kimondott vagyonelkobzás - pedig az MNV Zrt.-t. A bíróságok a jelenlegi igényperekben is rendszeresen beavatkozóként részt vesznek, hiszen ők rendelkeznek releváns információkkal az ügyekről, és az igényper végeredményét is elsősorban a végrehajtási eljárásban érdekelt felek részére kell visszacsatolni, nem pedig az ügyben egyáltalán nem érdekelt minisztériumhoz.

A 84. §-hoz

Az Itv. hatályos 42. § (1) bekezdésének e) pontja szerint az illeték mértéke: a végrehajtási eljárásban 1%, de legalább 5000 forint, legfeljebb 200 000 forint. Ez a rendelkezés egyrészt azt jelenti, hogy az ügyek egy jelentős részében a bíróság jelentős ráfizetéssel dolgozik - értsd a jogkövető adófizetők pénzéből finanszírozzák a jogsértők miatt indított eljárásokat -, ti. az 5000 Ft-os díj még a posta- és egyéb költségeket sem fedezi teljes egészében, nemhogy a bírósági munkaerő költségét, másrészt azt jelenti, hogy 20 millió forint felett az eljárás ingyenes annak ellenére, hogy e felett az érték felett is lehet kárt okozni bírói jogkörben, amiért az állam korlátlanul felel. Ugyanez áll a Vht. 31/E. § szerinti végrehajtási díjra.

Megjegyzendő, hogy például Németországban egy degresszív kulcs alapján számolják az illetéket, pont azért, hogy ne legyen ingyenes, illetékfedezet nélküli része az eljárásnak.

20 millió forint felett már tipikusan nem a lakossági hitelesek tartozásai vannak, azaz a nagyvállalatok ügyeit végül is a lakossági ügyek finanszírozzák, ami pedig elfogadhatatlan igazságtalanság, különösen a jelenlegi helyzetben.

Mindezek alapján - azért, hogy a multicégek közötti végrehajtási eljárásokat is bevonja a jogalkotó a közös teherviselésbe, valamint csökkentse a költségvetés meg nem térülő kiadásait - degresszivitás mellett felül nyitottá kell tenni az illeték/díj mértékét, az alsó mértéket pedig reális szintre kell beállítani.

A 85-86. §-hoz

A gyermekek átadására irányuló végrehajtási eljárások kevéssé sikeres szakasza a gyermekek és az átadásra kötelezett szülők körözése, amely - amellett, hogy természetesen hozzájárulhat a végrehajtás sikeréhez az annak során történő adatgyűjtés is - akkor lehet eredményes, ha a rendőrségnek rendelkezésére állnak hatékony eszközei a gyermek megtalálása esetére is. Erre nem ad elégséges megoldást az, ha a jogszabályok csak a végrehajtást foganatosító végrehajtó értesítését írják elő a rendőrség részére, hanem nyilvánvalóan biztosítani kell azt is, hogy a gyermek az átadás céljára ténylegesen is rendelkezésre állhasson mindaddig, amíg a végrehajtó és a gyermek átvételére jogosult személy (meghatalmazott, gyámhatóság) meg nem jelennek az átadás lebonyolítására. A törvény ezért a rendőrségről szóló törvény előállításra vonatkozó rendelkezéseinek kiegészítésével lehetőséget ad a rendőrségnek a körözés alatt álló gyermek előállítására. Ehhez kapcsolódnak a törvény azon egyéb rendelkezései is, amellyel előírják az ebben az esetben követendő eljárást: a végrehajtó azonnali értesítését, szükség esetén pedig a gyermekotthonban történő elhelyezést. A rendőrség ez esetben lényegében hasonló eljárást követ, mint általában akkor, amikor az eljárása során hozzá kerülő, felügyelet nélkül maradó gyermekek esetében kell intézkednie.

A törvény - szintén más rendelkezéshez: a Vht. 45. §-ának módosításához kapcsolódva - a rendőrségről szóló törvényt akként módosítja, hogy abban az elővezetési költség meghatározásához hasonlóan felhatalmazást kapjon a belügyminiszter, hogy az államháztartásért felelős miniszterrel és az igazságügyért felelős miniszterrel egyetértésben rendeletben állapítsa meg a végrehajtási eljárásban ellenszegülés esetén történő rendőri közreműködéssel kapcsolatban felmerült költségek mértékét, valamint megtérítésének részletes szabályait.

A 87-89. §-hoz

A törvény kimondja a finanszírozott egészségügyi szolgáltatók elkülönített számlán kezelt, kizárólag a finanszírozott tevékenységre fordítható pénzeszközeinek korlátozott végrehajthatóságát. A célhoz kötött felhasználás további garanciájaként a törvény kiegészíti a kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.). 31. § (1) bekezdésének g) pontját, amellyel az egészségügyi szolgáltatóval kötött finanszírozási szerződés kötelező tartalmi elemévé teszi a finanszírozásra kapott összegek elkülönített kezelésére szolgáló számla számát. A törvény kiegészíti továbbá az Ebtv. 35. §-át egy új (1a) bekezdéssel, amelyben megteremti az egészségügyi szolgáltató nyilatkozattételi kötelezettségét a pénzügyi intézmény felé arról, hogy az érintett számla egy elkülönítetten kezelt számla a finanszírozásra kapott összegek kezelésére; a nyilatkozatot a finanszírozási szerződés megkötésével, illetve a számla megváltozása esetén ennek bejelentésével egyidejűleg kell megtenni. E nyilatkozattételi kötelezettség a már létrejött jogviszonyokban is érvényesül: a törvény - egy átmeneti rendelkezés beiktatásával - a teljesítésének végső határidejét 2012. március 31. napjában állapítja meg a 2012. január 1-jén hatályos finanszírozási szerződéssel rendelkező szolgáltatók esetében.

A 90-91. §-hoz

Az Art. 156. § (4) bekezdés módosítására a Vht. 156. § (5) bekezdés hatályon kívül helyezése okán kerül sor. Az Art. 156. § (5) bekezdésében a Vht. azon rendelkezéseinek tételes meghatározására kerül sor, amelyeket az ingóságok árverése során az adóvégrehajtó nem alkalmazhat. Ezen felsorolás a törvény alapján kiegészül a Vht. 120. § c) pont második fordulatával, mivel az adó-végrehajtásban a hagyományos árverésnél licitküszöb alkalmazására nem kerül sor, elektronikus árverésnél pedig a licitküszöböt az Art. 156/A. § (7) bekezdése eltérően szabályozza.

Az Art. 156. § (6) bekezdésének a) pontja az ingatlanárverés során az adóvégrehajtásban nem alkalmazható Vht. szabályok felsorolását tartalmazza. A törvénnyel megállapított Art. rendelkezésből elhagyásra került a Vht. 146. §-ának (4) bekezdése, 147. § (1) bekezdésének harmadik mondata, 147. § (2) bekezdésének második mondata, 147. §-a (5) bekezdésének harmadik mondata, 149. § (1) bekezdésnek második mondata, 152. §-ának (4) bekezdése. Ennek oka, hogy a Vht. módosítása kapcsán az érintett rendelkezések újrafogalmazása, illetőleg átszerkesztése miatt felsorolásuk az Art.-ben okafogyottá vált. Ugyanakkor a felsorolás kiegészül a Vht. 154/B. §-ával, tekintettel arra, hogy az adó-végrehajtási eljárásokban leszűrt ingatlanértékesítésekkel kapcsolatos tapasztalatok az adósok kiköltözési kötelezettségének határidőben történő teljesítése esetén alkalmazható jutalmazás jogintézményének létjogosultságát nem támasztják alá. A felsorolás kiegészül továbbá - átszerkesztési okok miatt - a Vht. 155. § (1) bekezdésének b) pontjával és - mivel a kérdést az Art. jelenleg eltérően szabályozza - a 155. § (2) bekezdésével. A 158. § (2) bekezdésének b) pontjával, illetőleg (3)-(8) bekezdéseivel történő kiegészítést az indokolja, hogy a Vht. 158. §-ában szabályozott tényállás az adó-végrehajtásban kizárólag akkor fordulhat elő, ha a végrehajtás megkeresésre (is) folyik, és a behajtást kérő olyan személy, aki a végrehajtás alá vont ingatlan felett ilyen módon tulajdont szerezhet. Emiatt a Vht. 158. § (2) bekezdés b) pontja, továbbá (3)-(8) bekezdéseiben megfogalmazott bonyolult elektronikus átvételi eljárás alkalmazása az adó-végrehajtásban nem indokolt.

Az Art. 156/A. § (1) bekezdésében a Vht. azon rendelkezései kerültek felsorolásra, melyeknek az adó-végrehajtásban az elektronikus árverés során történő alkalmazását, illetőleg az alkalmazás tiltását fogalmazza meg az Art. A Vht. 154/B. §-a alkalmazásának kizárását az indokolja, hogy az adó-végrehajtási eljárásokban leszűrt ingatlanértékesítésekkel kapcsolatos tapasztalatok az adósok kiköltözési kötelezettségének határidőben történő teljesítése esetén alkalmazható jutalmazás jogintézményének létjogosultságát nem támasztják alá. Továbbá elhagyásra kerül e rendelkezésből a hatályát vesztő Vht. 146. § (1) bekezdése, valamint 147. § (5) bekezdése.

A Vht. 159. §-a a jövőben lehetővé teszi az elévülési időn belül az ingatlan folyamatos árverezésének lehetőségét, mely jogintézmény bevezetése az adó-végrehajtásban nem indokolt. Az adózás rendjéről szóló törvényben a Vht.-től eltérő szabályozás során meghatározó szempont volt, hogy az adóhatóság az elektronikus árverésre a hatályos jogszabályi rendelkezések alapján kialakult és működő elektronikus árverési felülettel rendelkezik, továbbá az Art. az adótartozás elévülése vonatkozásában a polgári jogi szabályokhoz képest alapvető eltéréseket tartalmaz.

A 92-105. §-hoz

A törvény a büntetőügyekben folytatott rendőrségi és igazságügyi együttműködés keretében feldolgozott személyes adatok védelméről szóló 2008/977/IB tanácsi kerethatározat, valamint az információs önrendelkezési jogról és az információszabadságról szóló 2011. évi CXII. törvény alapján meghatározza az igazságügyi szakértő adatkezelési irányelveit, pontosítja az adatok kezelésének időtartamát és azzal kapcsolatos tájékoztatás lehetőségét. A jövőben a szakértő a kirendelőtől kapott vagy a tevékenysége során keletkező adatokról szóló tájékoztatást megtagadhatja, ha a kirendelő bűncselekmények megelőzése vagy üldözése, továbbá az érintett vagy mások jogainak erre utasítja.

Az igazságügyi szakértői tevékenységről szóló 2005. évi XLVII. törvény (a továbbiakban: Szaktv.) újraalkotott 12. §-a immár csak kifejezetten az adatkezelési előírásokat tartalmazza, ezért önálló §-ban (12/C. §) kerül elhelyezésre a szakértői tevékenység szüneteléséről szóló, a hatályos 12. § (5) bekezdésben szereplő rendelkezés.

A Szaktv. alapján igazságügyi szakértő az lehet, aki az egyes szakterületekre meghatározott, az adott szakterületnek megfelelő képesítéssel rendelkezik. Az igazságügyi szakértői szakterületeket, valamint az azokhoz kapcsolódó képesítési feltételeket az igazságügyi szakértői szakterületekről, valamint az azokhoz kapcsolódó képesítési és egyéb szakmai feltételekről szóló 9/2006. (II. 27.) IM rendelet (a továbbiakban: Iszr.) tartalmazza. Az Európai Parlament és a Tanács a belső piaci szolgáltatásokról szóló 2006/123/EK irányelvének 10. cikke értelmében az egyes engedélyezési eljárásoknak olyan feltételrendszereken kell alapulniuk, amelyek során a feltételek objektívek, világosak, egyértelműek és átláthatóak, valamint biztosítják azt, hogy az eljáró hatóság az elbírálást megkülönböztetés-mentesen, önkényes jogértelmezés nélkül folytassa le. A fentiek alapján az Iszr-ben (és ezzel párhuzamosan valamennyi képesítési feltételen alapuló engedélyezési eljárásról szóló jogszabályban) az egyes elfogadható képesítéseket világosan és egyértelműen kell meghatározni. Ezért a vonatkozó végrehajtási rendeletben az egyes szakterületek esetében elfogadható felsőfokú végzettségek (figyelemmel az előírt gyakorlati időre) a felsőoktatási alap- és mesterképzésről, valamint a szakindítás eljárási rendjéről szóló 289/2005. (XII. 22.) Korm. rendelet (a továbbiakban: felsőoktatási Korm. Rendelet) és az e kormányrendelet által hatályon kívül helyezett, az egyes alapképzési szakok képesítési követelményeiről szóló kormányrendeletek alapján kerültek meghatározásra. Ugyanakkor egyes szakterületek esetében, azok kifejezett speciális szakismeretei okán több alkalommal is, felvételi feltételként szakirányú továbbképzési szak került megjelölésre. A felvételi eljárások során azonban folyamatos nehézséget okoz az egyes végzettségek és szakképzettségek egyenértékűségének vizsgálata. A kimeneti szabályozás követelményét a felsőoktatásról szóló 1993. évi LXXX. törvény határozta meg. Korábban az ágazatok eltérő módon, jogszabályban vagy egyedi intézkedéssel rendelkeztek. A felsőoktatási Korm. Rendelet az alap- és mesterképzési szakok esetében kizárólag az 1996. évtől hatályos kormányrendeletek után indult képzések vonatkozásában mondja ki az egyenértékűséget. Az ezt megelőzően indult képzések egyenértékűségére vonatkozólag a felsőoktatási Korm. Rendelet valamennyi ilyet is kimondó kormányrendeletet hatályon kívül helyezett. A szakirányú továbbképzések előzményéről, a szakosító továbbképzésekről 1987 előtt az ágazatok rendelkeztek jogszabályban vagy ügyiratban. 1987 után a felsőoktatási intézmények hatáskörébe került a szabályozás, az 1993. évi felsőoktatási törvény alapján miniszteri rendelet szabályozta a képesítési követelményeket, majd 2006. március 1-je után ismét intézményi hatáskörbe került a szakirányú továbbképzések létesítése és indítása. Külön nehézséget okoz továbbá az is, hogy az egyes szakirányú továbbképzési szakok tekintetében a felsőoktatási rendszer többször átalakult: gyakorlatilag a szakirányú továbbképzési szakokat a felsőoktatási intézmények szabadon, tartalmi vizsgálatok nélküli bejelentés mellett, külön jogszabályi megjelenítés nélkül indíthatják. Így viszont egyes szakterületek esetében mind az elfogadható, mind az el nem fogadható szakirányú továbbképzési szakok listája általunk ellenőrizhetetlen mértékben változhat: egyes képzések megszűnnek, átalakulnak, és már nevük megváltozása miatt sem lesznek azonosak az Iszr.-ben megjelöltekkel, annak ellenére, hogy esetleg a képzési tartalmukban nem szűkülnek, hanem akár bővülnek. Mindezen képzések változásainak kodifikációs szempontból való lekövetése igen nagy nehézséget állít a jogalkotás felé, ugyanakkor az irányelv tiszteletben tartása csak úgy képzelhető el, ha vagy a továbbképzési szak, vagy pedig azoknak egyenértékűsége világosan és egyértelműen megjelenik a jogszabályban.

A törvény a fentiekre tekintettel kiegészíti a Szaktv.-t azzal, hogy ha a mindenkori jogszabályok alapján sem állapítható meg a különböző képzettségek egyenértékűsége, úgy egyedi vizsgálattal történjen a képzéssel kapcsolatos adatok ebből a célból történő összevetése. Így egyértelművé válna, hogy a korábbi Korm. rendeletek által elismert egyenértékűségek - az igazságügyi szakértői tevékenység engedélyezési eljárás szempontjából - továbbra is fennállnak, másrészről az egyenértékűség vizsgálatára lehetőség nyílna a közigazgatási hatósági eljárás és szolgáltatás általános szabályairól szóló 2004. évi CXL. törvény 50. § (5) bekezdése szerint meghatározott szerv véleményének kötelező beszerzésére és figyelembevételére. A bizottság jogi státusza szerint szakértőnek minősül, tagjait az igazságügyi szakértői névjegyzéket vezető hatóság, a Magyar Igazságügyi Szakértői Kamara és az oktatásért felelős miniszter jelöli ki. A törvényhez hasonló szabályozást tartalmaz a környezetvédelmi, természetvédelmi, vízgazdálkodási és tájvédelmi szakértői tevékenységről szóló 297/2009. (XII. 21.) Korm. rendelet 7. § (3) bekezdés b) pontja, és a településtervezési és az építészeti-műszaki tervezési, valamint az építésügyi műszaki szakértői jogosultság szabályairól szóló 104/2006. (IV. 28.) Korm. rendelet 3. § (8) bekezdése.

A kirendelő hatóságok az utóbbi időben a szakértői díjat jelentős (fél-, egyéves) késedelemmel fizették ki. Az igazságügyi szakértő, amennyiben áfa-körbe tartozik, úgy a számla benyújtását követően 60 napon belül köteles az áfát megfizetni, egyúttal pedig a szakértői vizsgálathoz szükséges költségeket folyamatosan megelőlegezni. A kirendelői tartozás olyan mértékűre nőtt, amely már súlyosan veszélyezteti a szakértői intézmények és orvostani intézetek működését, egyúttal a magánszakértők számára elviselhetetlen terhet okoz, akik egyre nagyobb létszámban fejezik be tevékenységüket, mert a hatósági fizetési késedelem miatt a szakértői munka veszteségessé vált. Az ítélkezés gyorsítása ilyen körülmények között nem lehetséges, sürgős jogalkotói beavatkozásra van szükség ahhoz, hogy a szakértés ne lehetetlenüljön el teljesen. Fentiek miatt - figyelemmel arra, hogy a kirendelő hatóságok a szakértéshez szükséges költségvetési támogatást megkapják - szükséges biztosítani azt, hogy a szakértő költségeinek meghatározott hányadát a hatóság a kirendeléssel egyidejűleg át is adja. A Szaktv.-be beiktatott rendelkezés alapján, ha a szakértői kéri, a kirendelő hatóságok a szakértői díj költség részének 30%-át (de legfeljebb 100 000 Ft-ot) a kirendelést követően számla ellenében átadják. Amennyiben a kirendelő a költségelőleget nem fizeti meg, úgy a szakértő (kiemelt ügyek kivételével) kérheti a kirendelés alóli felmentését. Amennyiben a kirendelés alól a szakértőt a kirendelő felmenti, úgy határozatában a költségelőleg visszafizetésére kötelezi, ezáltal - ha a szakértő nem fizeti vissza - a végrehajtható okirat révén könnyebb az előleg visszakövetelése.

A Szaktv. 24. § a) pontja alapján az igazságügyi szakértői névjegyzékben szereplő társaságot törölni kell a névjegyzékből, ha a cégbíróság a cégjegyzékből törli. A cégnyilvánosságról, a bírósági cégeljárásról és a végelszámolásról szóló 2006. évi V. törvény 57-58. §-ai alapján az átalakulással érintett jogelőd cégeket a cégbíróság a cégjegyzékből törli. Fentiek alapján egy igazságügyi szakértői névjegyzékben szereplő társaságot, amennyiben pl. társasági formát vált vagy más céggel egyesül, a névjegyzékből törölni kell, majd - újabb kérelemre - lehet csak a névjegyzékbe felvenni. E bonyolult eljárás helyett egyszerűbb ügyintézést tesz lehetővé a törvény. Amennyiben a jogelőd társaság rendelkezett a tevékenység folytatásához szükséges hatósági engedéllyel, és a jogutód a tevékenységet folytatni kívánja, emellett a hatósági engedély fenntartásához szükséges - személyhez és/vagy technikai előírásokhoz kötött - feltételeknek megfelel, úgy felesleges adminisztrációs és költségteher egy törlési majd felvételi eljárás lefolytatása, ehelyett egyszerűbben át kell vezetni a névjegyzéken a személyi változást.

A hatályos szabályok szerint igazságügyi szakértői módszertani levelet csak a szakma teljes egyetértése esetén lehet kiadni. Mivel ilyen egyetértés a legtöbb szakkérdésben nem valósulhatott meg, indokolt, hogy a teljes egyetértés szabályai helyett a módszertani levélre javaslatot tevők minősített többségének egyező véleménye legyen irányadó. A gyors és problémamentes szakvéleményadáshoz sok területen nélkülözhetetlen a módszertani levél, ezért teszi lehetővé a törvény annak egyszerűbb elfogadását.

Az igazságügyi szakértők egyedi megjelenítését, speciális képességeit jobban tükrözi, ha a névjegyzékben önálló közlemény rovatot határozhatnak meg. A Szaktv. 2. számú mellékletének kiegészítésével a közlemény rovat kulcsszavas keresőként funkcionálhat, mindez pedig jelentősen megkönnyítheti a kirendelő választását, így gyorsíthatja az eljárásokat.

A hatályos szabályok szerint szakkonzultáns csak névjegyzékben nem szereplő személy lehet. A Szaktv.-be beiktatott rendelkezés alapján a jövőben a névjegyzékben szereplő igazságügyi szakértő is bevonható szakkonzultánsként, ezáltal a szakértő könnyebben kérhetne segítséget olyan ügyekben, ahol a szakterületén kívül eső kérdéseket is tisztázni kellene. A szakkonzultáns igénybevétele abból a szempontból is célszerűbb lehet, hogy olcsóbb és gyorsabb, mintha a hatóság társszakértőt rendelne ki.

A 106. §-hoz

Már a bírósági végrehajtásról szóló 1994. évi LIII. törvény és egyéb kapcsolódó törvények módosításáról szóló 2008. évi XXXIX. törvény megállapított az üzletrész elektronikus árverésére speciális szabályokat, ideértve az elővásárlási jog - a törvény szóhasználatában: előárverezési jog - gyakorlását is; ennek jelentősége a törvény rendelkezései folytán megnő, hiszen az üzletrészek árverezése kizárólagosan elektronikus úton történik majd a jövőben. Nem hozta összhangba ugyanakkor a törvény e rendelkezéseket a gazdasági társaságokról szóló 2006. évi IV. törvény rendelkezéseivel, mely az árverésen érvényesülő elővásárlási jog gyakorlása tekintetében is az adásvételre vonatkozó szabályokra utalt csak vissza. A törvény ezt feloldva a gazdasági társaságokról szóló törvény 124. §-ában szereplő, nem megfelelő utalást felcseréli a speciális szabályokra - a bírósági végrehajtási eljárás szabályaira - történő utalással.

A 107. §-hoz

Az elektronikus árverést bevezető 2008. évi XXXIX. törvény átmeneti rendelkezései alapján az elektronikus értékesítési szabályok alkalmazására csak a 2009. január 1-ét követően lefoglalt ingatlanok esetében kerül sor; a törvény hatályba lépése óta eltelt időszak tapasztalataira figyelemmel ugyanakkor nem indokolt a korlátozás fenntartása; a rendelkezést hatályon kívül helyezi a törvény.

A 108-117. §-hoz

A törvény a gyakorlati tapasztalatok alapján felmerült jogalkalmazási kérdések megoldásának elősegítése érdekében módosítja a fizetési meghagyásos eljárásról szóló 2009. évi L. törvényt (a továbbiakban: Fmhtv.)

A jogosultak nem egy esetben többszáz-milliós vagy egyenesen milliárdos értékű pénzkövetelést is az FMH rendszer útján érvényesítenek. Ezen ügyekben minden esetben valamilyen bújtatott jogvita áll a háttérben, így a követelést rendeltetésszerűen peres úton kellene érvényesíteni. Mivel a fizetési meghagyásos eljárás a bagatell követelések érvényesítésére szolgál, és nyilván nem egy milliárdos vagy százmilliós követelés behajtása a rendeltetése, indokolt felső értékhatár bevezetése. Ilyen értékhatár van például Ausztriában és Spanyolországban, ahol szintén elektronikus FMH rendszer működik. Ezen országokban a követelések felső plafonja 30 000 euró.

Értelmezési kérdésként merült fel az, hogy a zálogkötelezettel szembeni igényérvényesítés történhet-e a pénzkövetelések érvényesítésére szolgáló fizetési meghagyásos eljárásban, figyelemmel arra, hogy kifejezett kizáró szabály ezzel összefüggésben nincs az Fmhtv.-ben. A törvény ennek kizártságát - a kialakult bírósági gyakorlattal is megegyezően - az Fmhtv. 3. §-ának kiegészítésével teszi egyértelművé. A Polgári Törvénykönyv szerint a zálogjog alapján a jogosult a pénzben meghatározott vagy meghatározható követelésének biztosítására szolgáló zálogtárgyból kereshet kielégítést más követeléseket megelőző sorrendben, ha a biztosított jogviszony kötelezettje nem teljesít; a zálogtárggyal való felelősség terjedelme ahhoz a követeléshez igazodik, amelynek biztosítására a zálogtárgy szolgál. A zálogkötelezettet ebből adódóan nem közvetlenül pénztartozás terheli, hanem alapvetően a zálogtárgyból való kielégítés tűrésére köteles a biztosított követelés és járulékai mértékéig, tehát kötelezettségének teljesítése jóval összetettebb, illetve más természetű, mint egy pénzösszeg kifizetése; erre figyelemmel zárja ki a törvény a fizetési meghagyás vele szemben történő kibocsátását.

Az Fmhtv. 24. §-a tartalmazza azon esetek felsorolását, amikor a fizetési meghagyás kibocsátása iránti kérelem elutasításra kerül; ezen esetek között ugyanakkor olyanok is szerepelnek, amikor az elutasítási ok a meghagyás kibocsátása után következik be [(2) és (4) bekezdés]. A törvény egyértelművé teszi azt, hogy a kérelem elutasítása ezekben az esetekben azzal következménnyel jár, hogy a már kibocsátott fizetési meghagyás hatályát veszti - hasonlóan ahhoz, ahogyan az az eljárás megszüntetése esetén is történik.

A fizetési meghagyásos eljárás felgyorsításának alapfeltétele az ügyek döntő többségének elektronikus útra terelése. A gyakorlatban ugyanakkor előfordult, hogy gazdálkodó szervezetek, így a jogi személyek, valamint a jogi képviselővel eljáró felek is előterjesztettek ellentmondást szóban vagy írásbeli formában, holott az Fmhtv. előírja, hogy a beadványt a jogi képviselővel eljáró fél és a jogi személy elektronikus úton köteles előterjeszteni. Mivel az Fmhtv. nem tartalmaz arra vonatkozó rendelkezést, hogy a formai szempontból nem megfelelő hibás, hiányos ellentmondás érdemi vizsgálat nélkül elutasítható lenne, a törvény kiegészíti az Fmhtv. 36. § (5) bekezdését erre szolgáló elutasítási okkal.

A követelés fizetési meghagyással történő érvényesítése esetén az Fmhtv. szerinti díjat kell megfizetni a kérelem előterjesztésekor, melynek alapja a meghagyásban feltüntetett követelés értéke. A gyakorlatban vitás kérdésként merült fel az, hogy díj alapjának számításakor csak a főkövetelést kell számításba venni vagy annak járulékait is, ideértve a kamatot is. A törvény az Fmhtv. 44. § (1) bekezdésének kiegészítésével egyértelművé teszi azt, hogy a fizetési meghagyás közjegyzői díjának számításakor csak a főkövetelés értékét kell számításba venni, a kamatokat még akkor sem, ha az ügyleti kamat további, ugyancsak az alapügyben érvényesített kamatkövetelést eredményez. A rendelkezés összhangba hozza a közjegyzői eljárási díjalap és a pertárgyérték számítását az eljárási költségek csökkentése, az egyértelmű jogalkalmazás érdekében.

A bírósági határozatok végrehajtása, valamint a közjegyzői okiratok alapján történő végrehajtási záradék kiállítása során általánosan - fő szabály szerint - érvényesülő illetékességi szabály az, hogy az első fokon eljárt bíróság, az okiratot késztő közjegyző rendeli el a végrehajtást. Az alapüggyel kapcsolatban legtöbb adattal, ismetettel rendelkező - és nem utolsósorban az iratok birtokában lévő - szervhez célszerű ugyanis a hatáskör telepítése, ez valósítja meg a legésszerűbb eljárásrendet. Ez a fizetési meghagyások alapján történő elrendelés esetében is indokolt, a törvény ezért úgy módosítja az Fmhtv. 52. § (2) bekezdésében az általános ügyelosztási rendre utaló szabályt, hogy a csak ténylegesen alkalmazandó 9. § (3) bekezdésre utal és beépíti azt az illetékességi szabályt, hogy a fizetési meghagyást kibocsátó közjegyző rendeli el a fizetési meghagyás alapján a végrehajtást. Az Fmhtv. 52. § (2) bekezdése kiegészül továbbá az illetékességi szabályt kiegészítő rendelkezéssel, amely azt a helyzetet rendezi, ha a fizetési meghagyást kibocsátó közjegyző nem tud eljárni a végrehajtási kérelem tárgyában; ez esetben eljárásra történő kijelölés történik, akárcsak a kizárás esetében.

A törvény a Vht. 31/E. §-ának módosításához hasonlóan rendelkezik a fizetési meghagyások végrehajtásának elrendelése tekintetében is: speciálisan rendezi az egyetemleges adósok ügyeiben irányadó díjfizetést. Ugyancsak a közjegyzői okiratok és végzések alapján történő végrehajtható okirat kiállítás költségeinek szabályozásával hasonlóan rendelkezik a törvény a fizetési meghagyás alapján elrendelt végrehajtások esetében is: differenciál a díj tekintetében akkor, ha a kérelmet visszavonják.

A fizetési meghagyásos eljárásban érvényesülő gépi ügyelosztási szabályok a kizárásokhoz vezető esetek megelőzése, a kizárás folytán szükségessé váló eljárások és időtartam-kiesés elkerülése érdekében tartalmaznak egy olyan korrekciót az automatikus kiosztáshoz képest, hogy a közjegyző által előre megadott és a rendszerben rögzített nevekkel megegyező nevű felek (képviselők) ügyei esetében a kiosztás másik közjegyzőre történik, s ezen kérelem helyett egy másikat oszt ki számára a rendszer. Értelemszerűen a megegyező vezetéknevek esetére kell ezt a korrekciót biztosítani, a törvény ezért - az adatkezelés céljához történő igazítása érdekében - a közjegyzőt a hozzátartozók vezetékneveinek megadására kötelezi az Fmhtv. 9. § (5) bekezdésének módosításával.

A törvény a fizetési meghagyásos eljárásban, annak alapján a végrehajtás elrendelési eljárásban a díjfizetés módjára vonatkozó rendelkezések szövegezését a fizetési módok időközben történt megváltozásához igazítja.

A 118. §-hoz

A közbeszerzésekről szóló 2011. évi CVIII. törvény 2012. január 1-jétől hatályos 18. § (6) bekezdésében vezeti át az ügyészségre vonatkozó törvényi változásokat. E rendelkezés beiktatása 2012. január 2-ai hatályba lépéssel történik.

-----STARTING---POINT---VEGE---

A 119. §-hoz

Az eljárások mielőbbi gyorsítása és egyszerűsítése, és az új szabályok alkalmazásához szükséges felkészülési idő biztosítása érdekében a törvény rendelkezései öt ütemben lépnek hatályba. 2012. január 1-jén lépnek hatályba a pontosító jellegű, illetve azonnal végrehajtható rendelkezések, valamint a szakértői adatkezelésre vonatkozó új szabályok. 2012. január 2-án lép hatályba a közbeszerzési törvény módosítása, 2012. március 15-én lépnek hatályba azok az eljárási rendelkezések, amelyek nem igényelnek hosszabb felkészülést. Az intézményfejlesztést, informatikai fejlesztést, iratminták, nyomtatványok átdolgozását, komolyabb ügyviteli átalakítást igénylő eljárási szabályok 2012. július 1-jén, a végrehajtási ügyek nyilvántartására vonatkozó rendelkezések pedig 2012. szeptember 1-jén lépnek hatályba.

A 120. §-hoz

Az Alaptörvény 46. cikk (6) bekezdése értelmében a rendőrség és a nemzetbiztonsági szolgálatok szervezetére, működésére vonatkozó részletes szabályokat, a titkosszolgálati eszközök és módszerek alkalmazásának szabályait, valamint a nemzetbiztonsági tevékenységgel összefüggő szabályokat sarkalatos törvény határozza meg. Erre figyelemmel a törvény megjelöli, hogy a rendőrségről szóló törvényt módosító rendelkezései sarkalatosnak minősülnek.

A 121. §-hoz

A törvény az igazságügyi szakértői adatkezelés új szabályaira figyelemmel európai uniós jogharmonizációs záradékot tartalmazó rendelkezést állapít meg.