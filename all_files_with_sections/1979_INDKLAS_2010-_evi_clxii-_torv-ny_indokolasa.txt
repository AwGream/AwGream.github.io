2010. évi CLXII. törvény indokolása

a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény módosításáról

-----STARTING---POINT---ALTALANOS--- 

A törvénymódosítás célja a Mezőgazdasági és Vidékfejlesztési Hivatal (MVH) által lefolytatott eljárások gyorsítása és így a támogatások mielőbbi kifizetéséhez szükséges jogi feltételek megteremtése. A most bevezetendő módosítások - a rendelkezésre álló tárgyi, személyi és egyéb feltételek keretei között - tovább csökkentik az ügyfelek adminisztrációs terheit és a lehetőségek határain belül tovább gyorsítják az eljárásokat. A törvényben foglaltak végrehajtásáért elsősorban az MVH felel. Az alkalmazott jogi eszközök úgy kerültek kialakításra, hogy azok összhangban vannak az MVH részére rendelkezésre álló tárgyi, személyi és egyéb feltételekkel és összhangban vannak az MVH, mint kifizető ügynökséggel szemben támasztott akkreditációs kritériumokkal.

A törvénymódosításban szereplő javaslatok összeállítását megelőzően az előterjesztő megvizsgálta az MVH eljárásait érintő eljárási rend átfogó módosításának lehetőségét is. A részletes hatásvizsgálat alapján jutott az előterjesztő arra a következtetésre, hogy az eljárási rend átfogó módosításához előzetesen be kell várni a közösségi jogszabályok alapján kötelezően elvégzendő, az Új Magyarország Vidékfejlesztési Program végrehajtásáról szóló értékelést, valamint a 2014-2020 közötti időszakra vonatkozó KAP reform alapvető irányait, várható intézkedéseit. Ezek ismeretében lehet majd javaslatot tenni mind az intézményi-, mind pedig az eljárási rend szükséges változtatására.

A törvénymódosítás összhangban van az Új Magyarország Vidékfejlesztési Program (2007-2013) céljaival és intézkedéseivel.

-----STARTING---POINT---RESZLETES---

Az 1-2. §-hoz

A jogszabályhely alkalmazásával mind az ügyfelek, mind a mezőgazdasági és vidékfejlesztési támogatási szerv számára kiszámíthatóbbá és tervezhetőbbé tehető az egyes jogcímrendeletek végrehajtása és az azokra való egyéb vonatkozású felkészülés. A törvény azonban biztosítja, hogy haladéktalan intézkedést igénylő esetekben (pl. árvíz, járvány stb.) lehetőség legyen a jogszabály soron kívüli kiadására, módosítására.

A 3. §-hoz

A rendelkezés pontosítást, kiegészítést tartalmaz mezőgazdasági vagyoni értékű jog, a kölcsönös megfeleltetés, a hatáskörrel rendelkező hatóság fogalmára vonatkozóan, továbbá a közösségi jogszabályok változása miatt a hatályon kívül helyezett 1782/2003/EK rendelet helyett a 73/2009/EK rendeletre, a 796/2004/EK rendelet helyett a 1122/2009/EK rendeletre szükséges hivatkozni a mezőgazdasági vagyonértékű jog és a kölcsönös megfeleltetés értelmező rendelkezésében.

A 4. §-hoz

Jellemzően az EMVA-ból finanszírozott intézkedések miatt indokolt a konkrét közigazgatási hatósági eljárást, valamint az akár több éves folyamat során a külön közigazgatási hatósági eljárások keretében meghozott támogatási majd kifizetési döntések mindegyikét és a beruházási és üzemben tartási kötelezettséget is magában foglaló, összességében azonban egy ügynek minősülő kategóriát egymástól elkülöníteni, annak érdekében, hogy a jogalkotó az egyes jogszabályok hatályba léptető rendelkezéseit egyértelműen meg tudja határozni.

Az 5. §-hoz

A 2007. évi XVII. törvény (a továbbiakban: Tv.) egy korábbi módosítása alapján lehetőség van arra, hogy a mezőgazdasági és vidékfejlesztési támogatási szerv hatósági szerződést kössön az ügyféllel. Figyelemmel arra, hogy jellemzően az intervenciós raktározások esetében van szükség hatósági szerződések megkötésére, ezért indokolt, hogy a törvény hatálya az intervenciós felvásárlási és értékesítési eljárásokon kívül kiterjedjen az intervenciós tárolásokkal kapcsolatos eljárásokra is. A hatósági raktárszerződések azon kívül, hogy az ügyféllel való kölcsönös együttműködést szolgálják, ugyanakkor könnyebben érvényesíthetővé teszik a szóban forgó raktárak esetében a közigazgatási hatósági ellenőrzés alkalmazását. Továbbá, a fiskális érdekek védelmének hatékonyabb érvényesítését is szolgálják azáltal, hogy ha az ügyfél a szerződésben foglaltakat megszegi, a szerződés jogerős és végrehajtható határozatnak minősül. Ebből eredően a mezőgazdasági és vidékfejlesztési támogatási szerv hivatalból, a közigazgatási végrehajtási szabályok alapján intézkedik az esetleges követelések behajtása iránt.

A 6. §-hoz

A módosítás megteremti az összhangot az egyes miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendelet 97. § (1) bekezdésében és 100. §-ában foglaltakkal.

A 7. §-hoz

A módosítás a kölcsönös megfeleltetés körébe tartozó ellenőrzéseket végző szerv, a hatáskörrel rendelkező hatóság általános feladatát pontosítja. A jelenlegi szabályozás az alkalmazandó jogszabályokra való utalást tartalmaz, amely a módosítás további elemeire tekintettel szükségtelen.

A 8. §-hoz

Tekintettel arra, hogy az „alapos ok nélkül” fordulat normatartalma nem pontosan meghatározható, annak hatályon kívül helyezése indokolt. Illetéktelen, tehát jogosulatlan személy részére még alapos okkal sem lehet jogszerű az adat átadása, másrészt ennek alapján a bíróság sem képes feltárni, hogy jogszerű volt-e az adat átadása, fennállt-e bármely elfogadható alapos ok.

A 9. §-hoz

Az (1) bekezdés kodifikációs technikai módosítás a (2) bekezdés miatt.

A (2) bekezdésben szabályozott tevékenységi hely nyilvántartási rendszert a kölcsönös megfeleltetés követelményei hatékony ellenőrzésének elősegítésére alakította ki a mezőgazdasági és vidékfejlesztési támogatási szerv, valamint a hatáskörrel rendelkező hatóság. A tevékenységi hely nyilvántartási rendszer célja a tevékenységi helyek egységes és egyedi nyilvántartásának megvalósítása és az ezzel összefüggő adatszolgáltatás más nyilvántartások, illetve a kapcsolódó szakrendszerek felé. A kölcsönös megfeleltetés bevezetésére vonatkozó közösségi jogszabályi követelményeknek való megfelelés olyan központi informatikai rendszer kifejlesztését igényli, ami a mezőgazdasági és vidékfejlesztési támogatási szerv és a hatáskörrel rendelkező hatóság számára egységes törzsadat-menedzsmentet biztosít. A törzsadat-kezelés megvalósítása érdekében egy szakmai szempontból hatékony rendszer megvalósítása szükséges, amely rendszer egységes módon és szabványosított technológiai közegben, központosítottan valósul meg. Az egységes törzsadat-kezelés keretében infrastrukturális szempontból a mezőgazdasági és vidékfejlesztési támogatási szerv és a hatáskörrel rendelkező hatóság összekapcsolt szervezetként működik. A közös törzsadat kezelés első lépéseként létrejött az ágazati ügyfél-nyilvántartási rendszer. Jelen módosítás célja a törzsadat nyilvántartás második lépésének jogszabályi megalapozása, az egységes tevékenységi hely nyilvántartás létrehozása.

A tevékenységi hely nyilvántartási rendszer célja a tevékenységi helyek egységes és egyedi nyilvántartásának megvalósítása és folyamatos biztosítása az egyes kapcsolódó szakrendszerek felé. A nyilvántartás segítségével az egyes hatósági eljárások eredményeit (megállapítások, engedélyek stb.) az adatot felhasználó szakrendszerek az egységesen beazonosított objektum (pl. helyrajzi szám, állattartó telep, cím, fizikai blokk) alapján is közvetlenül elérik, sőt lehetővé válik a különböző szintű objektum-nyilvántartások közti térinformatikai alapú megfeleltetés is (pl. az adott állattartó telep mely fizikai blokkban van).

A (3) bekezdésben foglalt módosítás rendelkezést tartalmaz az APEH által vezetett nyilvántartásokból átvehető adatok körére, és kimondja, hogy APEH által a TEÁOR számokra, a kapcsolt vállalkozásokra, valamint a végrehajtás alatt álló személyekre vonatkozóan vezetett nyilvántartásból is adatokat lehet majd átvenni. Ez azért szükséges, hogy a törvényben, illetve végrehajtási jogszabályokban előírt támogatási jogosultságok feltételeinek meglétét a mezőgazdasági és vidékfejlesztési támogatási szerv ellenőrizni tudja.

A (4) bekezdésben foglalt módosítás a mezőgazdasági és vidékfejlesztési támogatási szerv egyes támogatási, illetve piacszabályozási intézkedésekben való részvételi jogosultság feltételeinek, így különösen a szeszlepárlási intézkedés ellenőrzésével összefüggő feladatai miatt került kiegészítésre. E feltételek, illetve kötelezettségek teljesülésének ellenőrzéséhez szükség van arra, hogy a vámhatóság által kezelt jövedéki adatbázisból adatokat vegyen át a mezőgazdasági és vidékfejlesztési támogatási szerv. Erre teremt lehetőséget a Tv. 26. § (3) bekezdésének új y) ponttal való kiegészítése.

Az egyablakos vámügyintézés megvalósítása közösségi követelmény, célja többek között - a mezőgazdasági és vidékfejlesztési támogatási szerv feladatkörét érintően - az, hogy a mezőgazdasági termékek exportengedélyeinek elektronikus formában történő kiállításával, illetve a kiviteli eljáráshoz kapcsolódó adatok - társhatóságok közötti - elektronikus formában történő cseréjével hatékonyabbá és gyorsabbá tegye az eljárást a gazdálkodók számára Magyarországon. A mezőgazdasági és vidékfejlesztési támogatási szerv a Tv. 26. § (3) bekezdés a) pontja alapján a vámhatóságtól az intézkedések végrehajtása során a vonatkozó feltételek, illetve kötelezettségek teljesülésének ellenőrzése céljából adatokat vesz át, viszont a fordított, vámhatóság felé történő adatátadáshoz szükséges felhatalmazásra is szükség van az egyablakos vámügyintézés megvalósításához.

A 10. §-hoz

A szabályozás kiegészítése azért szükséges, hogy a mezőgazdasági és vidékfejlesztési támogatási szerv ellenőrizni tudja a törvényben, illetve végrehajtási jogszabályokban előírt támogatási jogosultságok feltételeinek meglétét. A módosítás megteremti a lehetőségét annak, hogy az adóhatóság a mezőgazdasági és vidékfejlesztési támogatási szerv számára az adótitkot képező adatról vagy információról is tájékoztatást adjon, ha az az ügyfél személyazonosításához, a támogatáshoz való jogosultság megállapításához, az intézkedésekhez kapcsolódó feltételek ellenőrzéséhez, az ügyfél kérelmére indult eljárás során pedig a tényállás tisztázásához szükséges.

A 11. §-hoz

Ügyintézést könnyítő, pontosító rendelkezéseket jelentenek a Tv. 28. § (2) bekezdés c) és f) pontjainak, valamint (4) és (7) bekezdésének módosító rendelkezései. A törvény szerint a külföldi illetőségű ügyfelek közül azok, akik pénzügyi következményekkel járó intézkedésben vesznek részt és támogatást is igényelnek, magyarországi kézbesítési meghatalmazottjuk nevét és lakóhelyét is meg kell adniuk, ha Magyarországon lakóhellyel vagy telephellyel nem rendelkeznek. A (4) bekezdés módosítása arra irányul, hogy az ügyfél-nyilvántartásba vétel iránti kérelmet a hatályban levő formanyomtatványokon kell előterjeszteni. Ezt azért fontos kimondani, mert nehezítette az ügyfél-nyilvántartási rendszer kezelését, hogy az ügyfelek régi, több évvel ezelőtt alkalmazott nyomtatványokon tették meg bejelentésüket, amelyek nem tartalmaztak valamennyi, jelenleg szükséges adatot, vagy már felesleges adatot tartalmaztak.

A 12. §-hoz

A vállalkozások a kis- és középvállalkozásokról, fejlődésük támogatásáról szóló törvény szerinti minősítésére vonatkozó ún. KKV kód a mezőgazdasági és vidékfejlesztési támogatási szervnél korábban indult eljárások idején még nem létezett, ezért azok pótlólagos bejelentését is biztosítani kell, ezt kívánja lehetővé tenni a törvény a Tv. 28/A. § (1) bekezdésének módosításával. A Tv. 28/A. § (2) bekezdésével kapcsolatos módosítás arra irányul, hogy a fizetési számlaszám (korábbi elnevezéssel: bankszámlaszám) adatait az MVH az ügyfél-nyilvántartási rendszerében tartsa nyilván. A törvény értelmében az ügyfelet megillető támogatást az MVH csak közvetlenül az ügyfél számára fizetheti ki átutalással. A törvény rendelkezése alapján az ügyfél csak saját fizetési számlájára kérheti a támogatás kiutalását, más személy számlájára kért kifizetés teljesítését az MVH megtagadja. A Tv. 28/A. § (3) bekezdése pontosító rendelkezést tartalmaz, mert a gyakorlati jogalkalmazás során problémát okozott, hogy az ügyfelek a nevükön szereplő bankszámla létezésének igazolásául olyan dokumentumokat (különféle szerződéseket, megállapodásokat) csatoltak, amelyek a mezőgazdasági és vidékfejlesztési támogatási szerv számára szükségtelen információkat tartalmaztak. Tehát a jövőben annak igazolására, hogy a bankszámla az ügyfél nevén szerepel, a pénzforgalmi szolgáltatótól elegendő lesz egy rövid nyilatkozat kiállítása, hogy az adott bankszámla az ügyfél nevére szól.

A 13. §-hoz

Minthogy a meghatalmazott az ügyfél nevében és javára jár el a meghatalmazás alapján, ezeket, a Ket.-hez képest speciális szabályokat indokolt a törvénybe illeszteni, amit a 28/B. § tartalmaz. Az új szabály rendezi azt a kérdést is, hogy a meghatalmazással kapcsolatos cselekmények a mezőgazdasági és vidékfejlesztési támogatási szerv ügyfél-nyilvántartási rendszerébe tartozó ügyeket jelentenek. A törvény egyértelművé teszi továbbá, hogy a mezőgazdasági és vidékfejlesztési támogatási szerv mind a meghatalmazás keletkezését, mind a meghatalmazás megszűnését csak a bejelentésnek a rendszeresített formanyomtatványon a mezőgazdasági és vidékfejlesztési támogatási szervhez való beérkezése napjától tekinti hatályosnak.

A 14. §-hoz

A gyakorlati tapasztalatok alapján indokolt lehetővé tenni, hogy az ügyfélnek az ügyfél-nyilvántartásban szereplő adataiban bekövetkezett változások bejelentése teljesíthető legyen elektronikus módon is, továbbá a regisztráció típusának (támogatást igénylő, támogatást nem igénylő pénzügyi kapcsolattal, vagy a nélkül) megváltozását praktikusan elegendő bejelenteni a pénzügyi következményekkel járó intézkedéssel kapcsolatos eljárás megindítására irányuló kérelem beadásával egyidejűleg is.

Ügyfelek számára könnyítést jelentő szabályt jelent, hogy amennyiben nem tesznek eleget az ügyfél-nyilvántartási adataik változása miatt előírt bejelentési kötelezettségüknek, akkor - a módosítás alapján - az MVH először felszólítja őket a teljesítésre, és csak a felszólítás eredménytelenségét követően szab ki kötelező jelleggel mulasztási bírságot. (Eddig, felszólítás nélkül kellett kötelező jelleggel kiszabni a mulasztási bírságot ezekben az esetekben.)

A 15. §-hoz

Pontosítást tartalmaz és a MePAR adatainak alkalmazását a közvetlen és egyes vidékfejlesztési támogatások körére teszi kötelezővé.

A 16. §-hoz

Rögzítésre kerül a törvényben az újonnan kialakítandó tevékenységi-hely nyilvántartási-rendszer, valamint az, hogy az adatbázis felett ki gyakorolja a tulajdonosi és rendelkezési jogokat.

A 17. §-hoz

A kiegészítés az iratbetekintési jog gyakorlásával kapcsolatban eddig felmerült gyakorlati problémák kiküszöbölését szolgálja. A Tv. 24. §-a pontosan meghatározza a nyilvános támogatási adatokat, amelyeket a mezőgazdasági és vidékfejlesztési támogatási szerv közzétesz, így bárki számára hozzáférhetőek. A kérelmet benyújtó ügyfélen kívül más, ügyfélnek minősülő személy az iratanyag nem nyilvános támogatási adatai közül a módosítás révén azokat ismerheti meg, amelyek jogos érdekeinek érvényesítéséhez szükséges. E dokumentumok köre jól körülhatárolható, az esetek döntő többségében a kérelmet benyújtó ügyfélen kívül más, ügyfélnek minősülő személy vagyonához kapcsolódik.

A 18. §-hoz

A jogszabályhely kiegészítésre került az elektronikus úton letölthető nyomtatványok MVH általi közzétételével.

A 19. §-hoz

A Tv. 38. § (3) bekezdésének módosítása olyan speciális jogcímek végrehajtása okán vált szükségessé, amelyek esetében az adott jogcímmel kapcsolatos szabályokat csak közösségi jogszabály (pl. EU Élelmiszersegély program esetében a Bizottság 1992. október 29-i, a közösség legrászorulóbb személyeinek intervenciós készletekből származó élelmiszerekkel történő ellátására vonatkozó részletes szabályok megállapításáról szóló 3149/92/EGK rendelete) írja elő. Ezért indokolt, hogy a végrehajtással kapcsolatos részletező szabályok a pályázati felhívást tartalmazó közleményben is megjeleníthetők legyenek. Ugyanezen § (5) bekezdésének módosítását teszi szükségessé, hogy ugyancsak a speciális végrehajtású jogcímek esetén (pl.: EU Élelmiszersegély program, intervenciós értékesítési jogcímek, tejintervenciós jogcímek többsége) a döntést Bizottság hozza meg (bizonyos jogcímeknél az EU, bizonyos jogcímeknél a külön erre a célra helyileg összehívott Bizottság). Így, amennyiben az ügyféli beadvány postai küldeményként a bizottsági ülést követően érkezik be a mezőgazdasági és vidékfejlesztési támogatási szervhez, utólagos elbírálására már nincs lehetőség. A végrehajtás során szerzett gyakorlati tapasztalatok, illetve a „jogbiztonság elve” (az ügyfél védelme a postai kézbesítésből adódó határidő-túllépéstől) a kizárólag faxon történő benyújtást indokolják.

A 20. §-hoz

A mezőgazdasági és vidékfejlesztési intézkedésekben való részvétellel összefüggő eljárások az „átlagos” közigazgatási ügyeknél sokrétűbbek, összetettebbek. Az intézkedésben való részvételhez sok esetben (főként az EMVA-ból finanszírozott intézkedésekhez) rendkívül összetett dokumentációt kell csatolni, amelyek feldolgozása csaknem a teljes, ügyintézésre rendelkezésre álló időtartamot igénybe veszi, ezért a hiánypótlás kibocsátására nyitva álló határidőt indokolatlan a Ket.-hez hasonlóan korlátozni. A hiánypótlásra való felszólításokat megelőzően a kérelmek gyakorlatilag teljes feldolgozásra kerülnek, így amennyiben az ügyfél a hiánypótlási felszólításnak eleget tesz, a döntés rövid időn belül megszülethet.

Attól függetlenül, hogy a támogatás kifizetésére vonatkozó döntést esetleg csak hónapokkal később hozza meg a mezőgazdasági és vidékfejlesztési támogatási szerv, a folyamatban meghatározó jelentősége lehet annak a sorrendiségnek, amit a hiánypótlás késői teljesítése határoz meg. Ilyen esetek rendszerint a korlátozott támogatási keretösszeg, és ebből fakadóan sorrendiségen alapuló intézkedések. Tipikus példa lehet a szőlőkivágási támogatás, ahol előfordult, hogy a visszaosztás alapján mindössze hat nap alatt kimerítették a kérelmezők a Bizottság által meghatározott keretet. Annak ellenére, hogy a tényleges támogatásfizetés hónapokkal később volt, a rendelkezés hiányában a késedelmes hiánypótlások figyelembevétele a teljes eljárást felborította volna.

A közösségi jogszabályok a legtöbb esetben egyébként nem rendelkeznek a hiánypótlásról - amennyiben igen, akkor azt inkább tiltják - ezért a hiánypótlás lehetőségének megteremtésével is arra kívánta a jogalkotó a lehetővé tenni, hogy a magyar gazdálkodók minél szélesebb körben vehessék igénybe a közösségi támogatásokat.

Az eljárások gyorsítását célozza a (7) bekezdés szerinti rendelkezés, amely a Ket. felhatalmazása alapján kizárja az ügyfél kérelme alapján, szubjektív okokból történő felfüggesztést, valamint jogszabály eltérő rendelkezése hiányában a hiánypótlási, illetve nyilatkozattételre való felhívás teljesítésére nyitva álló időszak meghosszabbítását, mivel ez összefüggő kérelmek esetén, sok száz kérelemre kihatással lehet.

A 21. §-hoz

A rendelkezés a hatályos szabályozáshoz képest egységessé teszi a kifizetési kérelemben szereplő adatokra, a kifizetési kérelemhez csatolt dokumentumokra vonatkozó módosítás határidejét, ugyanis csak a kifizetési kérelem benyújtására nyitva álló időszak utolsó napjáig ad arra lehetőséget.

A 22. §-hoz

A Tv. 43. § (2) bekezdése hiányos volt abban a tekintetben, hogy az eljárást nem csak érdemi döntéssel lehet lezárni, hanem az eljárás megszüntetése esetén végzéssel is. Az erre vonatkozó pontosítást beépítettük a rendelkezésbe, továbbá figyelemmel voltunk arra is, hogy van olyan közösségi rendelkezés is, amely kizárja a kérelem visszavonását (pl. a 687/2008/EK bizottsági rendelet előírja, hogy kukorica intervencióra történő felajánlása esetén a felajánlás nem módosítható, illetve nem vonható vissza). Fontos, a közösségi jogszabályokkal összhangban álló kiegészítés, hogy a kérelmet részben is vissza lehet vonni.

A 2009. október 1-jétől hatályos Ket. 34. § (5) bekezdése tartalmazza azon rendelkezést, miszerint az eljárás megindítására vonatkozó szabályokat kell alkalmazni az ügyfél által benyújtott más kérelmekre is, illetve meghatározza az adott kérelem visszavonásának határidejét. Mivel a törvény hatálya alá tartozó eljárásokban a kérelem visszavonásának lehetősége a Tv. 43. § (1) bekezdésében meghatározottak szerint korlátozott, szükséges a fenti rendelkezés beépítése a törvénybe az egyéb kérelmekre vonatkozóan is, ugyanezen korlátozással kiegészítve.

A 23. §-hoz

A rendelkezés pontosítást tartalmaz az ügyfél-nyilvántartási rendszer adatainak beemelésével, tekintettel arra, hogy több intézkedésben a támogatás feltételei az ügyfél-nyilvántartási rendszerben, vagy annak szakrendszereiben kerülnek rögzítésre.

A 24. §-hoz

A törvény (2) bekezdése a természetes személy ügyfél halála esetén bekövetkező jogutódlást igazoló okirat elnevezését pontosítja, figyelemmel a közjegyzőkről szóló 1991. évi XLI. törvény (a továbbiakban: Kjtv.), valamint a hagyatéki eljárásról szóló 6/1958. (VII. 4.) IM rendelet (a továbbiakban: He.) rendelkezéseire.

A Kjtv. 111. § (1) bekezdése a következők szerint rendelkezik a közjegyzői okirat fogalmáról: „A közjegyzői okiratok az ügyleti okirat és a ténytanúsító okirat (közjegyzői tanúsítvány).”, míg a He. 57. § (1) bekezdés értelmében: „A hagyatéknak az örökösök részére történő átadása tárgyában a közjegyző végzéssel határoz”, továbbá a 87. § (1) bekezdésében foglalt feltételek megléte esetén a közjegyző öröklési bizonyítványt állít ki annak tanúsítására, hogy ki az örökös, milyen jogcímen, milyen arányban örököl és mi a hagyaték állaga. A fentiekre tekintettel a hagyatékátadó végzés, illetve öröklési bizonyítvány nem minősül közjegyzői okiratnak.

A (3) bekezdés azt a problémát kívánja orvosolni, hogy sok esetben azért esnek el az örökösök az örökhagyó tevékenysége alapján egyébként őket megillető támogatástól, mert az örökhagyó az intézkedésekben való részvételi kérelembenyújtási időszakban hal meg. A Ket. alapján az eseti ügygondnok kijelölése viszonylag hosszú időt vesz igénybe, ezért a törvény alapján az elhunyt házastársának vagy törvényes örököseinek az eljárás megindítására lehetőségük lesz, de a támogatást természetesen a hagyatékátadó végzés alapján vehetik majd igénybe.

A 25. §-hoz

A rendelkezés pontosítást tartalmaz.

A 26. §-hoz

A rendelkezés pontosítást tartalmaz az ellenőrzésben részt vevő hatáskörrel rendelkező hatóság vonatkozásában.

A 27. §-hoz

A törvény kiegészíti a jelenlegi szabályozást azzal, hogy a kölcsönös megfeleltetés kritériumai megvalósulásának ellenőrzését - egyebek mellett - a hatáskörrel rendelkező hatóság megbízólevéllel, illetve szolgálati igazolvánnyal rendelkező alkalmazottja folytathatja le, valamint pontosítást tartalmaz a megbízólevél tartalmára vonatkozóan.

A 28. §-hoz

A mezőgazdasági és vidékfejlesztési támogatási szerv által lefolytatott helyszíni ellenőrzésről való értesítés vonatkozásában a rövid úton való tájékoztatásra szolgáló eszközök igénybevétele lehetőségének megteremtése indokolt, ezáltal is gyorsítva az eljárást.

A 29. §-hoz

A törvény kiegészíti a jelenlegi szabályozást az ügyfél észrevételezési jogával kapcsolatos rendelkezések pontosításával.

A 30. §-hoz

A Tv. 55. §-ának módosítása alapvetően azt a célt szolgálja, hogy a mezőgazdasági és vidékfejlesztési támogatási szerv előtt folyó eljárások egyszerűsödjenek és az ügyintézési határidők egységessé váljanak.

Az új (1) bekezdés szerint főszabályként az intézkedésben való részvétel feltételeinek már a kérelem benyújtásakor fenn kell állniuk, az intézkedések esetében a benyújtási határidő jogvesztő, igazolási kérelemnek nincs helye, ezért nem értelmezhető, hogy az intézkedésben való részvétel feltételeinek teljesítéséhez „új bizonyíték” később jusson az ügyfél tudomására.

Természetesen lehetnek olyan intézkedések, amelyek esetében nincs jogosultsági, vagy forráskvóta, ezért ezek esetében a módosítás lehetővé teszi, hogy az intézkedésre vonatkozó jogszabály úgy rendelkezzen, hogy az ügyfél a kérelem benyújtását követően új bizonyítékot vagy tényt terjesszen elő. Ez a szabály természetesen csak azokban az esetekben lesz alkalmazható, amelyeknél a döntés nem rangsorállítás vagy visszaosztás alapján történik meg, mivel ellenkező esetben egyrészt a benyújtási határidő jogvesztő jellegét írnák felül, hiszen az intézkedés feltételeit nem a benyújtási időszakban, hanem jóval később teljesítenék, másrészt a rangsor vagy visszaosztást ezekben az esetekben újra le kell futtatni, amely több száz vagy ezer kérelem mozgását eredményezhetné visszamenőleg.

A módosított (2) bekezdés az általános szabályt fogalmazza meg, tekintve, hogy a mezőgazdasági és vidékfejlesztési szerv jelentős számú, közvetlenül alkalmazandó közösségi jogi aktust alkalmaz, amelyek jogvesztő határidőt tartalmaznak.

A módosított (3) bekezdés általánosságban a támogatást (tényleges kifizetést vagy egyéb jogosultság megállapítását) igénylő kérelmek ügyintézési határidejét tartalmazza, egységesen három hónapban, amelyet nem szakít meg a hiánypótlás beérkezése. Az eddigi 45 munkanapos határidő 3 hónapra történő meghosszabbítása - az eddigi gyakorlati tapasztalatok alapján - az eljárás összetettsége, speciális volta, valamint a kérelmek nagy száma miatt vált szükségessé. Új szabály, hogy az ügyfélnyilvántartással kapcsolatos kérelmeket - hiánytalan beérkezéstől, tekintve, hogy a regisztrációs szám a mezőgazdasági és vidékfejlesztési támogatási szerv (valamint a hatáskörrel rendelkező hatóság) előtt folyó eljárások egységes alapja - huszonegy napon belül kell elbírálni.

A módosított (4) bekezdés az EMVA-ból és az EHA-ból finanszírozott, rangsorállítás útján elbírált kérelmek specialitása miatt a benyújtási időszakot követően induló ügyintézési határidőről rendelkezik.

E határidőket, figyelemmel az eljárások bonyolultságára, az esetleges határidő-csúszásokra, a hatóság vezetője indokolt esetben egy alkalommal meghosszabbíthatja.

A (5) bekezdés általános jellegét megtartva külön jogszabály hatáskörébe utalja annak rendezését, ha az adott intézkedés esetében a jogalkotó indokoltnak tekinti támogatás folyósításának jogerős döntéshez való kötését.

A Tv. 55. §-a további négy új bekezdéssel egészül ki.

A (9) bekezdés általános szabályként rögzíti, hogy a mezőgazdasági és vidékfejlesztési támogatási szerv döntését olyan kérelemre alapozza, amelyet az ügyfél aláírásával hitelesített, tekintettel arra, hogy azáltal biztosított a kérelem valódisága.

A (10) bekezdésben a közösségi jogban [pl.: 1975/2006/EK rendelet 5. § (3) bekezdése] szigorú alapelvként, ámde általánosan, külön részletszabályozás nélkül létező rendelkezést átültettük a törvénybe, és annak érdekében, hogy zökkenőmentesen alkalmazható legyen, külön felhatalmazó rendelkezés beemelése is indokolt, amely alapján az egyes alacsonyabb rendű jogszabályok tartalmazzák majd az e tekintetben releváns normákat.

A Tv. a hatálya alá tartozó intézkedések összetettsége miatt hosszabb eljárási határidőket határoz meg a közigazgatási eljárás általános szabályaiban előírtaknál. A szakhatóság bevonásával lefolytatott eljárások esetében is elsődlegesen az alapvető jogosultságok ellenőrzése az időigényes feladat, a végrehajtási tapasztalatok alapján a mezőgazdasági és vidékfejlesztési támogatási szerv rendszerint a hiánypótlás kibocsátására nyitva álló határidő alatt tudja megállapítani, hogy a kérelem a szakhatóság állásfoglalása nélkül is elutasításra kerülne. Ezt a lehetőséget a (11) bekezdés teremti meg.

A 31. §-hoz

A fellebbezéssel nem megtámadható döntések körének bővítése, illetve a korábban hatályos szabályozás pontosítása, valamint az érdemi vizsgálat nélküli elutasítási okok kiegészítése a végrehajtás során szerzett tapasztalatok, valamint a törvénymódosítás miatt vált szükségessé.

A 32. §-hoz

A módosítás a Ket. szabályainak megfelelően rögzíti a mezőgazdasági és vidékfejlesztési szerv eljárásához kapcsolódó azon cselekményeket, amelyeket az ügyintézési határidőbe nem kell beleszámítani.

A 33. §-hoz

Az ügyfeleket terhelő kis összegű MVH követelések esetén, amikor azok behajtásával kapcsolatos eljárás során felmerült költségek összege meghaladja a behajtandó pénzösszeget, a törvény értelmében az ügyfélnek nem kell megfizetnie a mezőgazdasági és vidékfejlesztési támogatási szerv által - az adott támogatási évben ugyanazon támogatási jogcím alapján - nyilvántartott 1000 forintot el nem érő tartozását.

A 34. §-hoz

A törvény bevezeti a fizetési kedvezmény alkalmazására vonatkozó szabályokat (fizetési halasztás vagy részletekben történő teljesítés engedélyezését). A fizetési kedvezmény engedélyezéséhez azt is követelményként támasztja, hogy a teljesítés elmaradása a kötelezettnek ne legyen felróható, továbbá egyértelművé teszi a módosítás, hogy a fizetési kedvezményre való jogosultságot a kötelezettnek minden esetben igazolnia kell. A fizetési kedvezmény szabályozásával az ügyfél a teljesítési határidő letelte előtt, azt követően, valamint a végrehajtás során, a kötelezettség fajtájától függően kérhet halasztást vagy részletekben történő teljesítést.

A 35. §-hoz

Az 57. § szabályait az intézkedésekben való jogosulatlan részvétel, valamint a folyamatban lévő ügy illetve eljárás törvény szerinti rendelkezéseivel hozza összhangba a módosítás.

A (6) bekezdéssel való kiegészítést az tette szükségessé, hogy konkrét törvényi szabályozással támasszuk alá azt az eleddig analógiára épülő gyakorlatot, amely szerint a már kifizetett támogatás jogosulatlanul igénybevett támogatásnak minősül, tekintve azt, hogy az intézkedés célja a visszavonás (lemondás) következtében meghiúsul.

A 36. §-hoz

A jogorvoslati eljárás szabályainak külön fejezetben szabályozását az eljárások átláthatósága indokolja. A törvény alapján a jogorvoslati kérelmeket megfelelő indokolással kell ellátni.

Az eljárási határidő rövidebb, mint az első fokú eljárásra vonatkozó ügyintézési határidő, de a felterjesztésre (és ezzel egyúttal az első fokú hatóság saját hatáskörben való döntéshozatalára) az eljárások összetettségére tekintettel a Ket.-ben foglaltaknál lényegesen hosszabb határidőt kell megállapítani.

A jogorvoslati eljárásban a módosítás lehetővé teszi, hogy amennyiben objektív körülmények indokolják, a másodfokú döntés meghozatalakor figyelembe vehetők olyan tények, amelyről az ügyfél a kérelem benyújtásakor nem tudott.

A 37. §-hoz

A törvény a mezőgazdasági és vidékfejlesztési támogatási szerv visszatartási (kompenzációs) joga alkalmazásának korlátját jelentő, az uniós jogi aktus eltérő rendelkezésének érvényesítésére való hivatkozás bevezetésével megteremti az összhangot a nemzeti és a közösségi jogszabályok között. Az Európai Halászati Alapról szóló, 2006. július 27-ei 1198/2006/EK tanácsi rendelet 80. cikke szerint ugyanis a tagállamoknak biztosítaniuk kell, hogy a kedvezményezettek a támogatások teljes összegét a lehető leghamarabb és teljes egészében megkapják, ezáltal az EHA esetében nem alkalmazható olyan levonás, visszatartás vagy bármilyen további külön díj vagy azzal megegyező hatású egyéb díj, amely csökkentené ezeket a kedvezményezettek számára kifizetendő összegeket. A törvény továbbá egyértelmű szabályozást tartalmaz az MVH-val szemben fennálló tartozások esetén a kompenzáció során érvényesítendő, valamint az MVH által levont köztartozás érvényesítése során alkalmazandó szabályokról annak kimondásával, hogy az előbbi esetben a tartozások levonása azok esedékessége sorrendjében történik, míg a köztartozás esetében a tartozások arányában kell azt a nyilvántartott tartozás kiegyenlítésére elszámolni.

A 38. §-hoz

A módosítást azt teszi szükségessé, hogy a pénzforgalmi szolgáltatás nyújtásáról szóló 2009. évi LXXXV. törvény hatályon kívül helyezte 2009. november 1-jei hatállyal a Tv.-nek a mezőgazdasági és vidékfejlesztési támogatási szerv azonnali inkasszós jogát biztosító 61. § (1) bekezdését. Figyelemmel arra, hogy a mezőgazdasági és vidékfejlesztési támogatási szerv inkasszós jogának biztosítása a hazai költségvetés és az Európai Unió pénzügyi érdekeinek hatékony védelmét hivatott szolgálni, ezért indokolt, hogy e lehetőség az új pénzforgalmi kifejezéshez (hatósági átutalás) igazodóan továbbra is biztosítva legyen a mezőgazdasági és vidékfejlesztési támogatási szerv számára. A közösségi szabályozásnak megfelelően a Tv. 31. § (2) bekezdése kiegészült azzal, hogy az ügyfél hozzájárul ahhoz, hogy amennyiben az intézkedésekkel kapcsolatos lejárt tartozását nem egyenlíti ki, a fizetési számláját vezető pénzforgalmi szolgáltató a mezőgazdasági és vidékfejlesztési támogatási szerv hatósági átutalási megbízását a végrehajtható okirat csatolása nélkül köteles teljesíteni. A mezőgazdasági és vidékfejlesztési támogatási szerv által hozott végrehajtható okiratnak minősülő határozatok nem nyilvános támogatási adatokat tartalmaznak, és a nem nyilvános támogatási adatok kezelésére vonatkozó szabályok nem teszik lehetővé ezeknek a határozatoknak a pénzforgalmi szolgáltatók részére történő megküldését. Ezen ellentmondás feloldása érdekében született az a rendelkezés, amely szerint a pénzforgalmi szolgáltató végrehajtható okirat hiányában is köteles teljesíteni a mezőgazdasági és vidékfejlesztési támogatási szerv megkeresését.

A 39. §-hoz

Az újraszabályozást azt teszi szükségessé, hogy korábbi felsorolás hiányos volt, mert az a mezőgazdasági és vidékfejlesztési támogatási szervvel szemben fennálló és törölhető tartozások között a hatályos szabályozás nem kezelte a résztérüléseket, illetve a felszámolási eseteket sem. Az új esetköröket tartalmazó felsorolás kidolgozásának alapjául a számviteli törvény 3. §-a szolgált, figyelembe véve a közigazgatási sajátosságokat és a követeléskezelés gyakorlati tapasztalatait.

A 40. §-hoz

A törvény terminológiai pontosítást tartalmaz.

A 41. §-hoz

A támogatás jogosulatlan igénybevételeként létező jogintézmény teljes reformáción esett át, a végrehajtás során szerzett tapasztalatoknak megfelelően egyértelművé teszi a módosítás, hogy nem csak pénzbeli támogatásokra kell a szabályait alkalmazni, illetve pontosítja a kamatszámítás szabályait (önkéntes visszafizetés esetén a visszafizetés napjáig számítjuk), valamint azt, hogy a jogosulatlan részvétel megállapítása következtében a kérdéses rész vonatkozásában az ügyfél jogosultsága megszűnik. Kardinális új szabály, hogy a mezőgazdasági és vidékfejlesztési támogatási szerv ilyen jogcímre alapított követelései fellebbezésre tekintet nélkül végrehajthatóak a határozat alapján.

A 42. §-hoz

A törvény terminológiai pontosítást tartalmaz.

A 43. §-hoz

Az a határozat, amelyben a mezőgazdasági és vidékfejlesztési támogatási szerv a jogkövetkezményekről rendelkezik, támogatási jogcímtől függően nevezhető támogatási, illetve kifizetési határozatnak, ezért a törvényben a „határozat” kifejezés használata helyes.

A 44-45. §-hoz

A rendelkezés pontosítást tartalmaz.

A 46. §-hoz

A módosítás szerint, tekintve azok hasonló szabályozási területeit, az NDP alapján meghirdetett intézkedésekre alkalmazni kell a törvény EMVA-ra vonatkozó speciális szabályait.

A 47. §-hoz

A törvényben bevezetett új rendelkezések szükségessé teszik, hogy a kapcsolódó felhatalmazó rendelkezések is ennek megfelelően kiegészítésre kerüljenek.

A 48. §-hoz

Az elfogadott két uniós jogi aktus beillesztése a jogharmonizációs záradékba.

A 49. §-hoz

Az átmeneti rendelkezések, valamint a későbbi időpontban hatályba lépő rendelkezések beépítése az alaptörvény szövegébe.

Az 50. §-hoz

Az intézkedésekben való jogosulatlan részvétel jogintézményének meghatározása miatt indokolt volt szövegcserés módosítással átvezetni ezt a módosítást a törvény egyéb részeiben is, valamint az egyes törvényeknek a naptári napban történő határidő-számítással összefüggésben történő módosításáról szóló törvénnyel való összhang megteremtése érdekében indokolt a munkanapokat az egész törvény vonatkozásában napokká átszámítani.

Az 51. §-hoz

A törvénymódosításhoz kapcsolódó hatályon kívül helyező rendelkezést tartalmazza.

Az 52. §-hoz

A nemzeti agrárkár-enyhítési rendszerről és a kárenyhítési hozzájárulásról szóló 2008. évi CI. törvény 15. § (9) bekezdésének módosítását tartalmazza. Az Európai Bizottsággal folytatott szakértői egyeztetésre figyelemmel szükséges az egységes értelmezést lehetővé tevő technikai szövegpontosítás. A szövegpontosítás egyszerűsíti a biztosítással nem rendelkező gazdáknak járó kárenyhítő juttatás kifizetését.

-----STARTING---POINT---VEGE---

Az 53. §-hoz

A törvénymódosításhoz kapcsolódó hatálybaléptető rendelkezéseket tartalmazza.