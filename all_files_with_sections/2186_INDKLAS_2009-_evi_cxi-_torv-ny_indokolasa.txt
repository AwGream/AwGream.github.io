2009. évi CXI. törvény indokolása

a környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosításáról

-----STARTING---POINT---ALTALANOS--- 

Az 1995-től hatályos termékdíj szabályozás a környezeti jog gazdasági szabályozó eszközeinek egyike, elsődleges célja, hogy segítse a hulladékgazdálkodás fő céljainak elérését - a hulladékkeletkezés csökkentését, illetve a keletkezett hulladék hasznosítási arányának növelését (a hulladéklerakóktól való eltérítést) - azokban az esetekben, amikor a termékből képződő hulladék minősége vagy jelentős mennyisége miatt az a környezetre potenciális kockázatot jelent. Ennek megfelelően kerültek meghatározásra a termékdíjköteles hulladékká váló termékek (kenőolaj, csomagolás, akkumulátor, elektronikai berendezés, reklámhordozó papír, gumiabroncs, hűtőközeg).

A termékdíj gazdasági ösztönző jellege abban rejlik, hogy a díjfizetés által érintett vállalkozások (a termékdíj fizetési kötelezettséggel érintett termékek gyártói, forgalmazói) alapvetően két lehetőség között választhatnak: vagy kifizetik a forgalomba hozott termék után a termékdíjat, vagy vállalják, hogy saját költségükön - önálló szervezésben, vagy egy erre szakosodott koordináló szervezet megbízásával - megoldják az általuk forgalomba hozott termékek hulladékának jogszabályokban meghatározott arányú hasznosítását, újrahasználatát. A hatályos szabályozás szerint az utóbbi esetekben a termékdíj fizetése alól mentesség szerezhető.

2004. január 1-jétől a csomagolás termékkörön belül megkülönböztetésre kerültek a kereskedelmi csomagolás néven meghatározott termékek, vagyis az italtermékek elsődleges csomagolása, valamint a műanyag (bevásárló-reklám) táskák. Ezen speciális szabályok bevezetésére a nagy mennyiségben hulladékká váló termékek visszagyűjtésének, illetve hasznosításának ösztönzése érdekében került sor. A kereskedelmi csomagolás visszagyűjtése és hasznosításának ösztönzése érdekében a fizetésre kötelezetté a termék első belföldi forgalomba hozója (gyártó), valamint az első továbbforgalmazó vevő (kereskedő) vált annak érdekében, hogy a hulladék piacra helyezésében részt vevők között a hulladékgazdálkodási felelősség megosztásra kerüljön.

A termékdíjas szabályozás eddigi rendszerével szemben, ahol - a hulladékgazdálkodási felelősség megosztására figyelemmel - a kereskedelmi csomagolás esetén mind a gyártó, mind a kereskedő fizetésre kötelezett volt, az új szabályozás alapján teljes egészében a gyártó válik kötelezetté, a kereskedő pedig a termékdíjfizetésre kötelezettek köréből kikerül. Ez a módosítás jelentősen csökkenti a kötelezettek számát, ami által az eddigi nagyszámú kereskedelmi kötelezett helyett a fizetési kötelezettség egy jóval kisebb számú gyártói körnél fog koncentrálódni. A továbbiakban tehát a kereskedő eddigi fizetési kötelezettségeit is a gyártó, azaz az első belföldi forgalomba hozó fizeti meg.

A kereskedők kereskedelmi csomagolást érintő visszavételi érdekeltségének biztosítása a csomagolásról és a csomagolási hulladék kezelésének részletes szabályairól szóló 94/2002. (V. 5.) Korm. rendelet ez irányú módosításával elérhető.

Az adminisztrációcsökkentés jegyében a módosítás megszünteti továbbá a kereskedelmi csomagolás esetén a termékdjífizetési kötelezettséget a csomagolás darabszáma után, és a helyébe tömegalapú fizetési kötelezettséget léptet, így az érintett kötelezettek számára jelentősen egyszerűsödik a bevallás.

A módosítás változást tartalmaz a termékdíjköteles termékek körét illetően is. Bővítésre kerül azon járművek köre, amelyek gumiabroncsa után termékdíjat kell fizetni. A hűtőközeg után fennálló termékdíjfizetési kötelezettség 2010. január 1-jével megszűnik.

-----STARTING---POINT---RESZLETES---

Az 1. §-hoz

A környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény (a továbbiakban: Kt.) módosításáról szóló törvény új struktúrában újraszabályozza a Kt. hatályát. A kereskedelmi csomagolás esetében kikerül a szabályozás hatálya alól a termék első továbbforgalmazó vevője (kereskedő), ezáltal kizárólag az első belföldi forgalomba hozó (gyártó) válik kötelezetté.

A módosítás szükségességét egyfelől a nagy létszámú kötelezetti kör adminisztrációs terheinek csökkentése, másfelől az a kialakulóban lévő gyakorlat indokolja, amely során a kiskereskedelmi egységek egy része oly módon szabadult meg termékdíjfizetési kötelezettsége alól, hogy megkövetelte a részére értékesítő gyártótól egy továbbforgalmazó vevő közbeiktatását, így a termékdíjfizetési kötelezettség átvállalását.

A törvény feloldja továbbá azon megkülönböztetést is, amelyet eddig az Európai Unióból illetve harmadik országból történő termék behozatalakor keletkező fizetési kötelezettség eltérő időpontja okozott. Míg import esetében a vámhatóság a vámeljárással egyidejűleg a termékdíjat kivetette, az uniós behozatalkor fizetési kötelezettség csak a belföldi forgalomba hozatalkor keletkezett. Ezt a megkülönböztetést a törvény megszünteti, és egységesen főszabályként a termékdíjköteles termék első belföldi forgalomba hozatalához vagy saját célú felhasználásához köti a termékdíjfizetési kötelezettség keletkezését. A főszabály alól kivétel továbbra is a kenőolaj és a reklámhordozó papír, melyek esetében a kötelezettség az első belföldi forgalomba hozó első vevője által kiállított számlán feltüntetett teljesítés napján vagy a saját célú felhasználás költségként történő elszámolásának napján keletkezik. A törvény továbbá megteremti annak lehetőségét, hogy az áfa-raktárba való beraktározás és e raktárban való értékesítés esetén ne keletkezzen termékdíjfizetési kötelezettség, hanem a főszabály szerint csupán a kiraktározást követő első belföldi forgalomba hozatalkor.

A törvény végül meghatározza, hogy mi minősül saját célú felhasználásnak, amely pontosítás hozzájárul az egységes joggyakorlat megteremtéséhez.

A 2. §-hoz

A törvény a kereskedő termékdíjfizetési kötelezettségét érintő változások miatt pontosítja a termékdíjfizetési kötelezettség szerződéses átvállalására vonatkozó szabályokat. Ennek során a szerződéses átvállalás jogintézményében korábban használt másodlagos kötelezett meghatározás megszűnik tekintettel arra, hogy ezen kötelezettségeket átvállalók a szerződéses átvállalás következtében - a hasznosítást koordináló szervezet kivételével - a törvényben meghatározott kötelezettnek minősülnek.

A módosítás következtében továbbá szerződéses átvállalásra nyílik lehetőség azon mezőgazdasági termelők számára, akik termelői szervezeteknek tagjai, és a termékdíjköteles termék értékesítését a termelői szervezeten keresztül biztosítják.

A 3. §-hoz

A törvény egyfelől pontosítja a Kt. és az adózás rendjéről szóló 2003. évi XCII. törvény viszonyát, valamint a bevallási kötelezettség, a fizetés módjának szabályait, másfelől a bevallás teljesítésének módját egyszerűsíti.

A törvény a bevallási kötelezettség gyakoriságát - az újrahasználható csomagolás kivételével - egységesesen negyedéves rendszerességgel írja elő a korábbi áfa-bevalláshoz kapcsolódó gyakorisággal szemben, továbbá a kis mennyiségű csomagolást forgalomba hozó kötelezettek esetében az összes adminisztrációs kötelezettségük megszüntetése érdekében lehetővé teszi a hasznosítást koordináló szervezethez való csatlakozással azok teljesítését. Az újrahasználhatóként forgalomba hozott csomagolás esetében - annak jellemző körforgására figyelemmel - a továbbiakban is éves bevallási kötelezettség áll fenn.

A törvény technikai pontosításként kiterjeszti az ezer forintot el nem érő tételek figyelmen kívül hagyását az önellenőrzés során kialakuló összegre is.

A 4. §-hoz

A rendelkezés a módosításoknak megfelelően, így a termékdíjfizetésre kötelezettek körének megváltozása, az import és a Közösségen belüli behozatal megszűnése miatt meghatározza a termékdíjfizetési kötelezettség keletkezésének időpontját. Ennek megfelelően pontosításra kerül a fizetési kötelezettség keletkezése a készletre történő felvétel esetén is.

Az 5. §-hoz

A törvény kiegészíti az adózó képviseletére vonatkozó szabályokat. Ennek keretében a jövőben lehetőség nyílik olyan képviselő megbízására is, aki vagy amely a kötelezett termékdíj befizetési kötelezettségét is átvállalhatja. Ezen képviselő azonban kötelezettségének teljesítése során a kötelezettel egyetemlegesen felelőssé válik. Azon külföldi kötelezettek esetében, amelyek harmadik országban telepedtek le, gazdasági célú letelepedés hiányában pedig lakóhelye vagy szokásos tartózkodási helye harmadik országban van, az adózás rendjéről szóló 2003. évi XCII. törvényben meghatározott pénzügyi képviselőt alkalmazni köteles.

A 6. §-hoz

A törvény a másodlagos kötelezett fogalmának megszüntetésére tekintettel pontosítja a termékdíjmentesség lehetőségének általános előírását. A kis mennyiségű csomagolást forgalomba hozó kötelezettek hasznosítást koordináló szervezethez való csatlakozása esetén a koordináló szervezetekre nézve meghatározza a hasznosítási kötelezettség teljesítésének idejét. E kötelezettség teljesítésére abban az évben kerül sor, amely évben az adatok átadására sor kerül.

A 7. §-hoz

A törvény az „export-import” fogalomrendszer megszűnése miatti pontosító rendelkezéseket vezeti át a törvény szövegén.

A 8. §-hoz

A törvény a kereskedelmi csomagolás tekintetében alkalmazható mentesség, a termékdíj bevallásban érvényesíthető levonás szabályait állapítja meg. Ennek során az Európai Unió 2008/98/EK irányelvében (hulladék keretirányelv) meghatározott hulladékhierarchia elvét követve előnyben részesítve a termék újrahasználatát, a befizetendő termékdíj 100%-áig terjedő levonási lehetőséget biztosít. Hasznosítás esetén a levonás mértéke eredeti célra történő hasznosítás esetén (pl. palack hulladékból új palackot állít elő) a befizetendő termékdíj 90%-áig, míg egyéb típusú hasznosítás esetében (pl. palack hulladékból gumiszőnyeget állít elő) a befizetendő termékdíj 80%-áig terjedhet. Mentességi engedély megszerzése esetén 2010-ben a levonás mértéke a befizetendő termékdíj 70%-áig terjedhet, mely a törvény 2. számú melléklete szerint évről-évre fokozatosan csökkenne.

A műanyag bevásárló-reklám táskák esetében azok gyors elhasználódására tekintettel ilyen típusú megkülönböztetés nem lehetséges, így ezek esetében hasznosításuk esetén a levonás mértéke 100%-os lehet.

A 9. §-hoz

A módosítás termékdíj átalány fizetését írja elő azon mezőgazdasági termelő számára, akinek éves árbevétele nem haladja meg a tíz, illetve ötven millió forintot, illetve a tárgyévben kezdi meg a termékdíj törvény hatálya alá tartozó tevékenységét. Ennek következtében ezen kötelezettek számára az adminisztrációs kötelezettség minimálisra csökken, csupán a vámhatóságnál kell bejelentkezniük annak érdekében, hogy a vámhatóság által adott azonosítószámmal a tárgyévet követ ő év március 31-ig az átalányt megfizethessék.

A 10. §-hoz

A törvény alapján bővítésre kerül azon járművek köre, amelyek gumiabroncsa után termékdíjat kell fizetni. Ennek megfelelőn termékdíj fizetendő valamennyi motorral meghajtott jármű (a motoros kerekes szék gumiabroncsa kivételével), és a légiközlekedésről szóló 1995. évi XCVII. törvény szerinti légi jármű gumiabroncsa után is.

A 11. §-hoz

A törvény a kereskedelmi csomagolás tekintetében fennálló darabalapú díjfizetési kötelezettséget megszünteti, és helyette tömeg alapú fizetési kötelezettséget állapít meg. A rendelkezéssel az érintett kötelezettek számára jelentősen egyszerűsödik az adminisztráció és a bevallás.

A 12. §-hoz

A törvény abc sorrendben újraszabályozza a Kt. fogalomrendszerét, amelynek keretében pontosítja a belföld, a csomagolás, az elektromos és elektronikai berendezés, a forgalomba hozatal, kiskereskedelmi értékesítés fogalmát. A törvény új elemként meghatározza a jármű, légi jármű, a külföld, a harmadik ország, a kis mennyiségű csomagolást forgalomba hozó kötelezett, a nem kereskedelmi jellegű termék fogalmát. A kereskedelmi csomagolás részét képezve önálló fogalomként leválasztásra került a műanyag (bevásárló-reklám) táska meghatározása. Megszűnik az import és az importáló, az export, a nem szabványos fűtőolaj, az aktív feldolgozás és a passzív feldolgozás, a szabad forgalomba bocsátás, a termékdíj és a láncügylet fogalma. A kereskedelmi csomagolás kiegészül a 2106 90 20 vámtarifaszámú italtermék (összetett alkoholos készítmények, az illatanyag-alapúak kivételével italok előállításához; ízesített vagy színezett cukorszirup) csomagolásával.

A 13. §-hoz

A törvény meghatározza azokat a felhatalmazó rendelkezéseket, amelyek biztosítják a Kormány és a környezetvédelemért felelős miniszter számára a végrehajtási rendeletek megalkotását.

A 14. §-hoz

A törvény lecseréli a Kt. 2., 3. és 6. számú mellékletét. A Kt. 2. számú mellékletének lecserélésével meghatározásra kerül a kereskedelmi csomagolás után fizetendő új tömegalapon számított termékdíjtétel mértéke. A Kt. 3. számú melléklete meghatározza azt a mértéket, amely külön jogszabály alapján meghatározott hasznosítási arány teljesítése esetén lehetővé teszi a kötelezett számára, hogy a fizetendő termékdíj bizonyos százaléka után levonást alkalmazzon. A Kt. 6. számú mellékletének cseréjével megszűnik a rádiótelefonok akkumulátora után fizetendő termékdíjfizetési kötelezettség.

-----STARTING---POINT---VEGE---

A 15. §-hoz

A törvény e §-a a hatályba léptető, módosító, hatályon kívül helyező és öndereguláló rendelkezéseket tartalmazza. Ennek során a törvény az import-export szabályozásának, a hűtőközeg után fennálló termékdíjfizetési kötelezettségnek, a kereskedő termékdíjfizetési kötelezettségének, valamint ez utóbbihoz kapcsolódó csekély összegű támogatásokra vonatkozó szabályok megszűnése miatt szükségtelenné váló rendelkezéseket helyezi hatályon kívül. A törvény megszünteti továbbá a 2011. január 1-jével bevezetni szándékozott termékdíj ügyintézői végzettség kötelező előírását.

A16. §-hoz

A törvény megfelelő hivatkozást tartalmaz arra, hogy a tervezetnek az Európai Unió felé az Európai Parlament és a Tanács műszaki szabványok és szabályok terén történő információszolgáltatási eljárás és az információs társadalom szolgáltatásaira vonatkozó szabályok megállapításáról szóló - 98/48/EK európai parlamenti és tanácsi irányelvvel, továbbá a 2006/96/EK tanácsi irányelvvel módosított - 98/34/EK irányelve, valamint az Európai Parlament és a Tanács csomagolásról és a csomagolási hulladékról szóló 94/62/EK irányelvében foglaltakra is figyelemmel megtörtént.