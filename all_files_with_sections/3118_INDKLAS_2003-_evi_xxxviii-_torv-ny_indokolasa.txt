2003. évi XXXVIII. törvény indokolása

a felsőoktatásról szóló 1993. évi. LXXX. törvény módosításáról

-----STARTING---POINT---ALTALANOS--- 

A felsőoktatásban tanuló hallgatók létszámának növekedése, a tömegoktatás új feladatai, a felsőoktatási intézményhálózat átalakulása, az Európai Unióhoz csatlakozás kihívásai, valamint az Európai Felsőoktatási Térség kialakításával összefüggő feladatok a felsőoktatásról szóló 1993. évi LXXX. törvény átfogó vizsgálatát indokolják és az elmúlt tíz esztendő tapasztalatai egy új törvény megalkotásának szükségét vetik fel.

A stratégiai és törvényalkotási munkákkal egyidejűleg a tárca úgy ítéli meg, hogy a felsőoktatást is érintő közoktatási, szakképzési és felnőttképzési törvényekkel történő összhang megteremtése elengedhetetlen napi feladat. Az elmúlt időszakban az országgyűlési jogok biztosai mind a kisebbségi jogok érvényesülésével, mind a hallgatók jogbiztonságával összefüggésben olyan hiányosságokra hívták fel a figyelmet, amelyek a törvényi szabályozás kiegészítését igénylik. A 2002. évi felsőoktatási bérrendezés kiélezte azokat a feszültségeket, amelyek az oktatói és nem oktatói alkalmazások rendezetlenségének eredményeként jelentkeztek, illetve a munkajogi szabályozás és a felsőoktatási törvény közötti összhang hiányára mutatnak és a megváltozott felsőoktatási bérviszonyok között azonnali megoldást igényelnek. Ezért a jelzett kérdéskörökben a felsőoktatásról szóló 1993. évi LXXX. törvény módosításával a folyamatosságot, a zavartalan működést biztosító, a törvények közötti összhangot megteremtő változtatásokat tartalmazza a módosítás.

1. A felsőoktatási intézményekben a munkáltatói jogkör gyakorlásában a közalkalmazotti törvény és a Munka Törvénykönyve általános rendelkezései mellett a felsőoktatási törvény részben speciális szabályokat, részben kiegészítő rendelkezéseket fogalmaz meg. A felsőoktatás sajátos követelményei az oktatói munkakörökben, az oktatói követelményekben, az előremenetel rendjében, a munkaügyi folyamatok szabályozottságában jelennek meg, biztosítva az intézményi működést, a munkáltatók és a munkavállalók jogbiztonságát. A felsőoktatási törvénymódosítás azt a célt szolgálja, hogy a törvény egyes fejezetei összhangba kerüljenek a munka világát szabályozó törvényekkel és pontosítsa, teljessé tegye az intézményi szabályozás alapját biztosító törvényi előírásokat.

A módosítás az intézmény minősítése szempontjából a teljes munkaidőben foglalkoztatottakkal azonos módon veszi figyelembe a művészeti intézményeknél alkalmazásban lévő és a művészeti képzésben részmunkaidőben oktatói munkakörben foglalkoztatottakat, továbbá valamennyi felsőoktatási intézményben azokat a külső szakembereket, akik főiskolai vagy egyetemi magántanári címmel rendelkeznek.

Az oktatók munkaidejüknek egy részében végeznek oktatási tevékenységet. Az oktatói-kutatói követelményrendszer alapján az egyetemre vagy főiskolára kinevezett oktató esetében a munkáltatói jogkör gyakorlójának a kinevezési okmányban, munkaszerződésben és munkaköri leírásban kell meghatároznia az ellátandó képzési feladatok (szakterület, kar, szak) alapján a munkavégzés helyét, s az ellátandó oktatói munkakört és a napi 8 órás munkaidőt figyelembe véve az intézményben tartózkodás időtartamát. E pontosított dokumentumokkal biztonságossá, szabályozottá válik az alkalmazási gyakorlat.

A törvény felsőoktatás-specifikus rendelkezése a határozott idejű alkalmazás tanársegédi és az adjunktusi munkakörökben. A módosítás értelmében a határozott idejű alkalmazás végső időpontja a törvényben meghatározott okok miatt (pl. gyermekgondozási segély) megváltoztatható.

A felsőoktatási törvényben az egyetemi és a főiskolai tanárok kinevezését és felmentését, valamint a munkáltatói jogkört gyakorló személye elválik egymástól. Az egyetemi tanár kinevezése, az Alkotmányból következően a köztársasági elnök hatásköre. A főiskolai tanár kinevezése állami felsőoktatási intézményekben a miniszterelnök, nem állami intézményekben a fenntartó hatásköre. A felsőoktatási törvény értelmében a kinevezés munkakörre szól, ezért a kinevezést jelenleg mindannyiszor meg kell ismételni, ahányszor a munkahely változására sor kerül.

A módosításban külön választjuk az egyetemi és főiskolai tanári kinevezést és a munkaviszony, közalkalmazotti jogviszony létesítését. A köztársasági elnök és miniszterelnök által adományozott egyetemi, illetve főiskolai tanári kinevezéssel rendelkező oktatóval, bármely felsőoktatási intézményben munkakör betöltésére irányuló jogviszony létesítése az intézményvezető hatásköre (nem állami intézményben a sajátos szabályoktól függően a fenntartó hatásköre).

A módosítással a magántanári cím adományozásának lehetőségét kiterjesztjük a főiskolai tanári körre, és egységesen biztosítjuk mind az egyetemi, mind a főiskolai területen a címzetes tanári cím intézményi szabályozását, illetve adományozását, továbbá habilitált főiskolai tanárok számára is a Professzor Emeritus alkalmazás lehetőségét. A felsőoktatásban a több éves gyakorlati jellegű oktatás elismeréseként lehetőség nyílik mestertanári cím adományozására.

A törvény erejénél fogva az egyetemi és főiskolai tanár munkaviszonya a hetvenedik életév elérésekor megszűnik, ugyanakkor a nyugdíjjogosultság elérését követően a munkáltatói jogkör gyakorlója hatályos jogszabály szerint kezdeményezheti az egyetemi, főiskolai tanári felmentését, illetve megszüntetheti az oktató, kutató jogviszonyát.

A nem állami intézmények fenntartói dönthetnek arról, hogy a főiskolai tanárt saját hatáskörben nevezik ki vagy a kinevezési javaslatot a törvényben meghatározott feltételek teljesülésével az oktatási miniszter közvetítésével a miniszterelnökhöz előterjesztik. A fenntartó által adott kinevezést követően munkavégzésre irányuló további jogviszony vagy új munkaviszony a fenntartó intézményében létesíthető. A fenntartó által történő főiskolai tanári kinevezés csak az adott intézménybe történő alkalmazásra szól.

A művészeti felsőoktatási intézményekben - a képzés sajátos követelményeinek figyelembevételével - az egyetemi, főiskolai tanári és egyetemi docensi kinevezésekhez a doktori fokozat helyett a jogszabályban meghatározott művészeti díjakat, határidő módosítással 2010-ig lehet figyelembe venni. A javaslatok alapján átmeneti szabályként jelenik meg más szakterületeken is az egyetemi, főiskolai tanári kinevezéshez, valamint az egyetemi docensi kinevezéshez a tudományos fokozat helyett a Széchenyi - és a Kossuth-díj figyelembe vétele, továbbá a testkulturális felsőoktatásban az Olimpiai Játékokon, világbajnokságon, Európa-bajnokságon elért első három helyezés elismerése.

2. Az elmúlt évtizedben megháromszorozódott a felsőoktatásban tanulmányokat folytató hallgatók száma. Az oktatás olyan szolgáltatás, amelyben a tömegoktatás kihívásaihoz igazodóan meg kell teremteni a hallgatói munka feltételeit, a felsőoktatási törvénynek pedig garanciát kell biztosítania a hallgatói jogok érvényesüléséhez.

Az állampolgári jogok országgyűlési biztosa többször megállapította, hogy a hallgatók jogorvoslati lehetősége korlátozott, tekintettel arra, hogy általában nem fordulhatnak intézményen kívüli jogorvoslatot biztosító fórumhoz.

A módosítás révén a hallgatók a felsőoktatási intézmény döntése, intézkedése vagy mulasztása ellen a hallgatói jogviszonyra vonatkozó rendelkezések megsértésére hivatkozással az intézményen belül panasszal, majd felülbírálati kérelemmel élhetnek és ezt követően az intézmény döntése ellen bírósági eljárást kezdeményezhetnek. További garanciális elem, hogy az intézményeknek a jogorvoslati eljárásban alkalmazniuk kell az államigazgatási eljárás általános szabályairól szóló 1957. évi IV. törvény (a továbbiakban: Áe.) egyes rendelkezéseit.

A közigazgatási szerv és ügyfél jogviszonyától sok vonatkozásban eltér a felsőoktatási intézmény és hallgató közötti jogviszony, ezért néhány államigazgatási eljárási szabály alkalmazását tesszük kötelezővé a felsőoktatási intézmények számára. A törvényességi felügyeleti eljárások tapasztalatai ugyanis azt mutatják, hogy a hallgatók ügyeiben az intézmények gyakran indoklás nélkül döntenek, nem tájékoztatják megfelelően a hallgatókat a jogorvoslat igénybevételének lehetőségéről, szabályozatlanok a döntések közlésének módjai: mindezek sértik a hallgatói jogok érvényesítését és indokolják az eljárási szabályok előírását.

Az állampolgári jogok országgyűlési biztosának ajánlása alapján, a hallgatók jogbiztonsága érdekében kiegészül az oktatási miniszter jogköre a szakindítási engedély megvonása esetén a tanulmányok befejezését lehetővé tevő feltételek biztosításának kötelezettségével.

Az adatvédelmi biztos állásfoglalása értelmében törvényben kell meghatározni a diákigazolvánnyal kapcsolatosan kezelt adatok körét, az adatok kezelőjét, valamint az adatok kezelésére és továbbítására vonatkozó szabályokat, időbeli korlátozásokat. A közoktatási törvényben foglaltakkal összhangban a felsőoktatási törvény módosításába is beépülnek ezen rendelkezések.

A felsőoktatási intézményekbe jelentkező, fogyatékkal élők jogainak biztosításához fogalmaz meg garanciális szabályokat a törvénymódosítás, továbbá egyértelművé teszi a szabályozás, hogy a felsőoktatási intézményben államilag finanszírozott képzésre felvett hallgató tanulmányi eredménye vagy más ok miatt költségtérítésre nem kötelezhető.

A hallgatói jogviszonyhoz kapcsolódóan a törvény meghatározza a végbizonyítvány (abszolutórium) fogalmát. A törvénymódosítás értelmében a végbizonyítvány megszerzését követően a hallgató időbeli korlátozás nélkül teheti le záróvizsgáját a vizsga letétele idején hatályos képesítési követelményeknek a záróvizsgára vonatkozó rendelkezései alapján.

Az átlátható, átjárható képzési rendszer Magyarországon és a nemzetközi gyakorlatban is szükségessé teszi, hogy a felsőoktatási törvény rendelkezzen az ún. oklevélmelléklet kiadásának intézményi kötelezettségéről.

A kollégiumi férőhelyek számának növelését szolgálja a felsőoktatási kollégiumok fenntartói körének bővítése, igénybevételének és működési engedélyek kiadásának szabályozása. Az oktatási-kutatási infrastruktúra fejlesztése érdekében külső befektetések szervezett intézményi fogadására és hosszú távú kötelezettségek vállalására is javaslatot tesz a módosítás.

3. A közoktatási törvény módosulásával változik az érettségi vizsga jellege és tartalma. A felsőoktatási intézményekben megszűnik a felvételi vizsga azáltal, hogy az érettségi vizsgán elért eredmény jogosít a felsőfokú tanulmányok megkezdésére. A felsőoktatási intézmények szakterületenként egységesen határozzák meg, hogy a felvételhez a jelentkezőnek az érettségi vizsga egyes tantárgyaiból milyen szintű követelményekre épülő vizsgát kell teljesíteniük, továbbá figyelembe vehetik a felvételi kérelem elbírálásakor a középiskolai tanulmányok során kapott osztályzatokat, valamint a középiskolai tanulmányi versenyeken elért eredményeket.

A közoktatás fejlesztésének kiemelt célja az idegen nyelv elsajátításához szükséges feltételek megteremtése. Azok számára viszont, akik korábban érettségiztek, és később, esetenként munka mellett vállalkoznak a felsőoktatási tanulmányokra, a törvénymódosítás a nyelvvizsga kötelezettség alól 40 év felett felmentést biztosít abban az esetben, ha a képesítési követelmények államilag elismert általános nyelvvizsgát írnak elő. Az idegennyelvi követelmények teljesítésében biztosít rugalmasságot, hogy az államilag elismert nyelvvizsga a záróvizsgára bocsátás feltétele helyett az oklevél kiadásának a feltétele.

A felsőoktatásban továbbtanuló hallgatók számának növekedése és a munkaerő-piaci szükségletek indokolják, hogy az elmúlt évtized államilag finanszírozott beiskolázási gyakorlatától eltérően, a nappali képzés mellett más tagozatokra, képzési formákra és hallgatói körre is kiterjesszük a normatív módon támogatott, államilag finanszírozott képzéseket. A rugalmas és szabályozott támogatási gyakorlat kialakítása érdekében ad a törvény felhatalmazást a Kormánynak az évente meghatározott államilag finanszírozott képzésre felvehető keretszámon belül, a szükségleti prognózisok ismeretében arra, hogy a nappali képzések mellett más tagozatokra (esti, levelező) képzési formákra (újabb oklevelet adó második, további alapképzés vagy szakirányú továbbképzés) és hallgatói körre (pl.: pedagógusok, határon túli hallgatók) kiterjessze az államilag finanszírozott képzéseket. A törvénymódosítás értelmében az előterjesztésre az oktatási miniszter és a pénzügyminiszter közösen tesz javaslatot azzal, hogy az államilag finanszírozott összlétszám nem nőhet.

A felsőoktatási törvény 1996. évi módosításakor a képzés szerkezetét változtatta meg a felsőfokú továbbtanulás lehetőségének biztosításával az akkreditált iskolarendszerű felsőfokú szakképzés rendszerbe illesztése. Az Országos Képzési Jegyzékről szóló 7/1993. (XII. 30.) MüM rendeletet módosító 27/2001. (VII. 27.) OM rendelet megkülönbözteti a szakképzés emelt szintű és felsőfokú szintjét. Ehhez igazodóan az elnevezés felsőfokú szakképzés megnevezésre történő változtatásával a törvénymódosítás e rövidciklusú képzés helyét egyértelműen határozza meg a szakképzés rendszerében. A felsőoktatási intézmények által folytatott felsőfokú szakképzés bizonyítvánnyal záruló oktatás, amely ismeretanyagának egyharmada az egyetemi vagy főiskolai szintű képzésre való továbblépésnél kreditértékként beszámítható. A törvénymódosítás értelmében az azonos képzéshez azonos jogviszonyt és támogatást rendelve a jelenlegi középiskolai tanulói jogviszony helyett hallgatói jogviszony létesítésére kerül sor mind a felsőoktatási intézményben folyó képzésben, mind a felsőoktatási és közoktatási intézmény között létrejött megállapodás alapján a szakközépiskola közreműködésével folyó képzésben.

Az egész életet átfogó tanulás szellemében a törvénymódosítás a felsőoktatás képzési kompetenciáját kiterjeszti az intézményrendszerhez kapcsolható felnőttképzési feladatokra. A felnőttképzésről szóló 2001. évi CI. törvény értelmében felnőttképzés támogatása szempontjából felnőttképzési tevékenységnek minősül a felsőoktatási intézményekben, felnőtt hallgató részére nyújtott (a törvény szerint állami támogatásban nem részesülő) képzés. A felsőoktatási intézmények ezen túl felnőttképzési tevékenységként folytathatnak a felnőttképzési törvény szerinti feltételek megléte esetén iskolarendszeren kívüli képzést, amelynek célja lehet általános nyelvi vagy szakmai képzés, valamint felnőttképzéshez kapcsolódó szolgáltatás.

4. A Magyar Köztársaságnak az Európai Unióhoz történő csatlakozásról szóló, nemzetközi szerződést kihirdető törvény hatályba lépésének napjától az Európai Gazdasági Térség tagállamainak állampolgárai a magyar állampolgárokkal azonos feltételekkel nyerhetnek felvételt, illetve lehetnek oktatók és kutatók.

5. Az egyházi felsőoktatási intézmények működéséhez és fejlesztéséhez a költségvetési támogatásokat a korábbi rendelkezések szerint csak az 1991. évi XXXII. törvényben meghatározott kárpótlásban érdekelt egyházak által létesített felsőoktatási intézményeknek biztosította a tárca. A törvénymódosítás alapján az egyházi felsőoktatási intézmények fejlesztési támogatására rendelkezésre álló forrásból valamennyi felsőoktatási intézményt fenntartó egyház részesülhet.

6. A Magyar Iparszövetség Oktatási Központ Alapítvány 1995-ben kezdeményezte egy új, nem állami felsőoktatási intézmény állami elismerését. A Magyar Akkreditációs Bizottság véleménye alapján többször átdolgozott előterjesztés alapján a Magyar Akkreditációs Bizottság, valamint a Felsőoktatási és Tudományos Tanács egyetértett a budapesti székhelyű Harsányi János Főiskola állami elismerésével, és támogatta a gazdálkodás- és szervezéstudományok tudományágban a főiskolai szintű gazdálkodási, valamint a főiskolai szintű idegenforgalmi és szálloda alapképzési szakok indítását.

-----STARTING---POINT---RESZLETES---

Az 1. §-hoz

Az Ftv. 3. § és 4. §-a az intézmény létesítését és működését az intézmény képzési és tudományos kutatási feladatainak ellátásához szükséges, teljes munkaidőben foglalkoztatott oktatói állományhoz köti. A Magyar Akkreditációs Bizottság ez alapján határozza meg előakkreditációs és intézményi akkreditációs tevékenységi körében a követelményrendszerét. A közalkalmazottak jogállásáról szóló 1992. évi XXXIII. törvény (a továbbiakban: Kjt.), valamint a Munka Törvénykönyvéről szóló 1992. évi XXII. törvény (a továbbiakban: Mt.) foglalkoztatási szabályait figyelembe véve a művészeti képzésben - kizárólag a létesítés és működés szempontjából - teljes munkaidőben foglalkoztatott oktatónak kell tekinteni azokat az oktatókat, akik művészeti intézményben ellátott feladatuk mellett a felsőoktatási intézmény és a művészeti intézmény között létrejött megállapodás alapján az adott intézményben részmunkaidőben foglalkoztatott oktatók. Ez a szabályozás a további munkavégzésre irányuló jogviszonyhoz kapcsolódó munkáltatói és munkavállalói jogokat, illetve kötelezettségeket nem érinti és nem zárja ki a több intézményben történő alkalmazás felsőoktatási gyakorlatát sem.

A 2. §-hoz

A felnőttképzésről szóló 2001. évi CI. törvény értelmében a felsőoktatási intézmények felnőttképzési tevékenységet is folytathatnak. Felnőttképzés támogatása szempontjából felnőttképzési tevékenységnek minősül a felsőoktatási intézményben, felnőtt hallgató részére nyújtott, az Ftv. alapján állami támogatásban nem részesülő, de az Ftv. hatálya alá tartozó képzés. A felsőoktatási intézmények továbbá felnőttképzési tevékenységként iskolarendszeren kívüli képzést is folytathatnak, amelynek célja lehet általános, nyelvi vagy szakmai képzés, valamint a felnőttképzéshez kapcsolódó szolgáltatás.

A felsőoktatási intézmények feladata a nyelvi képzésben a közoktatásban megszerzett idegennyelv-ismeretre épülő nyelvismeret fejlesztése és szaknyelvi ismeretek kialakítása. A kiegészítés az Európa Tanács Regionális, a Kisebbségi Nyelvek Kartájában foglalt követelmények figyelembevételéről rendelkezik.

A felsőoktatási intézmények feladatkörének számítástechnikai és informatikai feladatokkal történő bővítése nem csupán szakképzési feladat, hanem a XXI. század tudásalapú társadalmának megalapozását jelenti. A számítástechnika és informatika kiemelése egyúttal a felsőoktatási fejlesztési programokban megvalósuló feladat, amely a nemzetközi hálózatokba kapcsolja a magyar felsőoktatás kutatóit, oktatóit és hallgatóit. Ezért a felsőoktatási intézményi feladatok bővülnek a számítástechnikai és informatikai kultúra fejlesztésének feladataival.

A felsőoktatási törvény szerint iskolarendszerű szakképzést eddig is folytathattak a felsőoktatási intézmények. A közoktatási törvénnyel összhangban a rendelkezés e feladat ellátásához a közoktatási intézmény létesítését feltételként fogalmazza meg.

A felsőoktatási intézmények költségtérítéses, illetve vállalkozási formában külső megrendelők számára is elláthatnak oktatási, kutatási, fejlesztő, szaktanácsadó és szolgáltató tevékenységet.

Felsőoktatási intézmények a pedagógusképzéshez kapcsolódóan látnak el közoktatási feladatot. A fenntartó felsőoktatási intézmény hatásköre az alapító okirat kiadásával a közoktatási intézmény törvényben meghatározottak szerinti létesítése. Az így létesített közoktatási intézmény, az iskola vagy óvoda gyakorlóintézményként való működéséhez az oktatási miniszter előzetes engedélye szükséges és a működés feltételeit a határozat tartalmazza.

A 3. §-hoz

Az Országos Képzési Jegyzékről szóló 7/1993. (XII. 30.) MüM rendeletet módosító 27/2001. (VII. 27.) OM rendelet megkülönbözteti a szakképzés emelt és felsőfokú szintjét. Ehhez igazodóan a szakképzési törvénnyel összhangban a korábbi „akkreditált iskolai rendszerű felsőfokú szakképzés” A felsőoktatási törvény elnevezés „felsőfokú szakképzés” megnevezésre módosul.

Módosítása következtében felsőfokú szakképzés szakközépiskolával kötött megállapodás alapján hallgatói jogviszony létesítésével folyhat 2005-től. A képzés személyi, tárgyi feltételeiért, a hallgatói nyilvántartásáért, a képzés tartalmáért, a bizonyítvány kiadásáért a felsőoktatási intézmény a felelős. A felsőfokú szakképzés létesítésének és indításának követelményeit a törvény felhatalmazása alapján kormányrendelet szabályozza, a megállapodás feltételeit is rendeletben kell meghatározni.

A 4. §-hoz

A felsőoktatásban továbbtanuló hallgatók számának növekedése és a munkaerő-piaci szükségletek indokolják, hogy az elmúlt évtized államilag finanszírozott beiskolázási gyakorlatától eltérően, a nappali képzésen túl más tagozatokra (esti, levelező), képzési formákra (újabb oklevelet adó második, további alapképzés vagy szakirányú továbbképzés) és hallgatói körre (pl.: pedagógusok, határon túli magyar hallgatók) is kiterjesszük az államilag finanszírozott képzéseket. A rugalmas és hatékony támogatási gyakorlat kialakítása érdekében ad a törvény felhatalmazást a Kormánynak, hogy évenként, a felvehető államilag finanszírozott keretszám meghatározásakor - szükség szerint létszám növelése nélkül - döntsön az államilag finanszírozott képzések és a hallgatói kör kiterjesztéséről. A törvénymódosítás értelmében az előterjesztésre az oktatási miniszter és a pénzügyminiszter közösen tesz javaslatot azzal, hogy az államilag finanszírozott összlétszám nem nőhet.

Az 5. §-hoz

A felsőoktatási intézményben létesíthető oktatói munkakörök körét a felsőoktatási törvény határozza meg. Az Mt. szerint a munkaszerződést írásba kell foglalni. Ebben kell az ellátandó feladatról és besorolásról megállapodni.

Az állami felsőoktatási intézményekben a munkáltatói jogkört az intézmény vezetője gyakorolja. A kinevezés az intézményre szól. Az intézményen belül a munkavégzés helyét, az ellátandó munkakört a kinevezési okmányban és a munkaköri leírásban kell meghatározni.

A felsőoktatásban oktatók esetében a kinevezési okmánynál és a munkaköri leírásnál az Ftv. 14. §-ának (3) bekezdése szerinti, intézményi hatáskörben meghatározott oktatói-kutatói követelményrendszert is figyelembe kell venni.

A 6. §-hoz

Az Mt. szerint munkaviszony - eltérő megállapodás hiányában - határozatlan időre jön létre. A határozott idejű munkaviszony létesítése esetén a munkaviszony időtartamát meg kell határozni, amelynek ideje - az újabb munkaviszony létesítését is ide értve - nem haladhatja meg az öt évet. A Kjt. rendelkezése szerint viszont a közalkalmazotti jogviszony csak meghatározott feltételek alapján és meghatározott céllal létesíthető határozott időre. A felsőoktatási törvény a szakterület sajátos - tudományos teljesítményre épülő - előremeneteli rendszere alapján határozta meg a határozott idejű kinevezéssel betölthető munkaköröket.

A módosítás meghatározott körben: a terhességi, gyermekágyi segélyben vagy gyermekgondozási segélyben részesülők, a katonai, polgári szolgálatot töltők esetében, továbbá legfeljebb 6 hónapig a betegség miatt keresőképtelenek, vagy a külföldi felsőoktatási intézményben történő alkalmazás, vagy szakmai tanulmányút, illetve más ok miatt engedélyezett fizetés nélküli szabadságon lévők esetében meghaladhatja a kinevezésben meghatározott végső időpontot.

Határozott idejű jogviszony legfeljebb két ciklusra szóló meghosszabbítására az adott felsőoktatási intézményben csak folyamatos alkalmazás során van lehetőség.

A 7. §-hoz

A felsőoktatási törvény értelmében - egyetemi tanárok tekintetében - a kinevezést, illetve felmentést és a munkáltatói jogkört gyakorló személye elválik egymástól. Az egyetemi tanár kinevezése - az Alkotmányból következően - a köztársasági elnök hatásköre állami és nem állami felsőoktatási intézményben, továbbá hittudományi képzést folytató felsőoktatási intézményben is. A felsőoktatási törvény értelmében munkakörre szól a kinevezés, amelyhez 2000-től az állami felsőoktatási intézményekben a Magyar Akkreditációs Bizottság véleményét is meg kell kérni. Mindezidáig az eljárás - munkahelyváltásnál és a további munkavégzésre irányuló közalkalmazotti jogviszony, munkaviszony létesítésénél is - két lépcsős volt.

A módosítás értelmében a köztársasági elnök által kinevezett egyetemi tanárral a kinevezés időpontját követően bármely felsőoktatási intézményben létesíthető egyetemi tanári munkakör betöltésére irányuló jogviszony, amely már a munkáltatói jogkört gyakorló felsőoktatási intézmény vezetőjének a hatásköre (egyházi felsőoktatási intézményekben a fenntartói rendelkezésektől függően a fenntartó hatásköre).

Az oktatási miniszter a törvényes feltételek esetén (nem állami intézmények tekintetében a fenntartóval egyetértésben) tesz javaslatot a kinevezésre.

Állami felsőoktatási intézményekben a Kjt., a nem állami intézményekben az Mt. szerint történik a foglalkoztatás. Ennek megfelelően eltérő szabályokat határozhat meg a nem állami intézmény fenntartója a pályázat, az intézményi tanács döntése tekintetében. A kinevezést követően az egyetemi tanári cím az e törvény 9. §-ának megfelelően munkaviszonytól függetlenül használható. A módosítás szerint az egyetemi tanár felmentésére a hetvenedik életév betöltésekor, szándékos bűncselekmény, oktatói etikai vétség miatt kerülhet sor, továbbá ha azt az egyetemi tanár kéri.

A felsőoktatásban az oktatói minőség fejlődését szolgálja az egyetemen belül vagy az egyetemek és főiskolák együttműködésében a főiskolai tanárok habilitációja. Az Ftv. 18. §-ának (2) bekezdése értelmében a habilitált főiskolai tanár jogosult a professzori cím használatára. A törvénymódosítás lehetővé teszi, hogy a nyugdíjba vonult habilitált főiskolai tanár számára is adományozható legyen a „Professzor Emeritus” cím. Az adományozás feltételeit az intézményi szabályzat határozza meg és a címmel járó juttatást - a kormányrendeletben foglaltak szerint - az intézménynek kell biztosítania.

A 8. §-hoz

Az állami felsőoktatási intézményekben a felsőoktatási törvény értelmében a főiskolai tanárok tekintetében is elválik jelenleg a kinevezést, felmentést és a munkáltatói jogkört gyakorló személye.

A felsőoktatási intézményekben a főiskolai tanárt a miniszterelnök nevezi ki, a nem állami (egyházi és magán) felsőoktatási intézményekben az 1996. évi LXI. törvény a hatáskör gyakorlását a fenntartó jogkörébe adta. Továbbra is dönthet úgy a fenntartó, hogy a főiskolai tanárt ő nevezi ki. Ebben az esetben a kinevezés az adott intézményre szól és a további munkavégzésre irányuló jogviszony, illetve új munkaviszony létesítésekor a fenntartó rendelkezik a hozzá tartozó intézményekben az új kinevezésről.

A miniszterelnök által kinevezett főiskolai tanárral a kinevezés időpontját követően létesíthető főiskolai tanári munkakör betöltésére irányuló jogviszony, amely állami felsőoktatási intézményekben a munkáltatói jogkört gyakorló felsőoktatási intézmény vezetőjének hatásköre munkahelyváltás és további munkavégzésre irányuló jogviszony létesítése esetén is. A törvénymódosítás lehetőséget ad arra, hogy a miniszterelnök nem állami intézményben is kinevezze a főiskolai tanárt a törvényben meghatározott kinevezési feltételek teljesülése esetén.

A főiskolai tanár visszahívására, az egyetemi tanár visszahívására vonatkozó rendelkezéseket értelemszerűen kell alkalmazni.

A 9. §-hoz

E törvény 7-8. §-ával összhangban az egyetemi tanár, főiskolai tanár a közalkalmazotti jogviszony, munkaviszony megszűnését követően is jogosult a kinevezésnek megfelelő cím viselésére.

A felsőoktatási törvény értelmében az intézménnyel munkaviszonyban, közalkalmazotti jogviszonyban nem álló személynek e törvényben meghatározott feltételek esetén egyetemi magántanári és főiskolai magántanári cím adományozható. Az intézmény tevékenységét, fejlesztési feladatait segítő külső szakembernek viszont a helyi szabályzatban meghatározott feltételek szerint címzetes egyetemi tanári, docensi vagy címzetes főiskolai tanári, docensi cím adományozható.

A felsőoktatási törvény az intézményekben alkalmazott azon oktatóknak, akik a gyakorlati jellegű oktatásban jelentős eredményt értek el, lehetőséget ad a mestertanári cím adományozására.

A felsőoktatási intézményekben jellemző alapvető munkakörök mellett megjelenő címek a felsőoktatási intézmények kapcsolatait, gyakorlati szakemberek oktatásba, kutatásba történő bevonását erősíthetik.

A 10. §-hoz

A felsőoktatási intézményben az alkalmazás és előmenetel sajátos követelményeit részben a Kjt. és Mt. szerinti rendelkezések, ehhez kapcsolódóan a kollektív szerződés, részben azonban az oktatói-kutatói követelményrendszer, továbbá a szervezeti és működési szabályzat határozza meg.

A nem állami felsőoktatási intézményekben az alkalmazás az Mt. szerint történik, ugyanakkor a költségvetési törvény szerint normatív hozzájárulásban részesülő nem állami intézmény a munkavállalók számára legalább a Kjt. IV-V. fejezetében, az 55-80. §-ában megállapított, a munkaidőre, pihenőidőre, előmeneteli és illetményrendszerre vonatkozó feltételeket köteles biztosítani. A rendelkezés csupán szövegszerű pontosítást tartalmaz.

A 11. §-hoz

A munkáltatói jogkör gyakorlója az intézmény vezetője, illetőleg nem állami intézményben a fenntartó. A rendelkezés a köztársasági elnöki, miniszterelnöki kinevezés és a közalkalmazotti jogviszony, munkaviszony létesítésre és megszüntetésére vonatkozó rendelkezések megkülönböztetésére, illetve szabályozására irányul. A felsőoktatási törvény egyes munkakörök, vezető megbízások ellátásának felső korhatárát is meghatározza. A rendelkezés egyértelművé teszi, hogy a munka törvénykönyve vagy a közalkalmazotti törvény szerint nyugdíjasnak minősülő oktató, kutató esetében a munkáltatói jogkör gyakorlója a felső korhatár betöltését megelőzően felmentheti a munkavállalót, közalkalmazottat.

A 12. §-hoz

A felsőoktatási törvény módosítása a fogalmak között értelmezi a végbizonyítvány, abszolutórium fogalmát. Az abszolutórium a szakdolgozaton (diplomamunkán) és a záróvizsgán kívüli tanulmányi követelmények teljesítését jelenti. A törvénymódosítás lehetővé teszi, hogy a hallgatók a tanulmányi követelmények teljesítését követően szerezzék meg a nyelvvizsgát. A záróvizsga és az oklevél megszerzése közötti időszak már nem tekinthető hallgatói jogviszonynak, ugyanakkor a felsőoktatási intézmény nyújtotta lehetőségeket a hallgató még igénybe veheti. Ezen jogosultságokról az intézményi szabályzatban kell rendelkezni.

A 13. §-hoz

Az adatvédelmi biztos 2002. szeptember 6-i állásfoglalása értelmében, törvényben kell meghatározni a diákigazolvánnyal kapcsolatosan kezelt adatok körét, az adatok kezelőjét, valamint az adatok kezelésére és továbbítására vonatkozó szabályokat, időbeli korlátozásokat. A hallgatói azonosító bevezetésének célja megteremteni az egységes tanulói-hallgatói nyilvántartás létrehozásának törvényi kereteit.

A 14. §-hoz

A törvényben a hallgatói díjfizetésre vonatkozó rendelkezések kiegészülnek azzal, hogy az államilag finanszírozott képzésre felvett hallgatók nem kötelezhetők költségtérítéses képzésre, például a hallgató tanulmányi eredmény miatt, kivéve, ha a hallgató az Ftv. 124/E. §-ának d) pontjában meghatározottak szerint - első alapképzés keretében, új felvételi eljárás során - intézményt, illetve szakot vált és államilag finanszírozott képzésre nyer feltételt. Ebben az esetben a hallgató az első alapképzésben folytatott tanulmányok finanszírozott idejével csökkentett időtartamban tekinthető az új szakon államilag finanszírozott képzésben résztvevő hallgatónak.

A 15. §-hoz

A felsőoktatási intézmény hallgatói az Ftv. 34. §-ának (2) bekezdése szerint észrevétellel, panasszal fordulhatnak a kar, az intézmény vezetőihez, az intézményi tanácshoz, az intézmény egyéb testületéhez. Az eljárási rendet a jogorvoslat lehetőségére figyelemmel a Szabályzatban kell meghatározni.

Az állampolgári jogok országgyűlési biztosa többször megállapította, hogy a hallgatók jogorvoslati lehetősége korlátozott, tekintettel arra, hogy általában nem fordulhatnak intézményen kívüli jogorvoslatot biztosító fórumhoz.

A módosítás révén a hallgatókra felsőoktatási intézmény döntése, intézkedése vagy mulasztása ellen a hallgatói jogviszonyra vonatkozó rendelkezések megsértésére hivatkozással az intézményen belül panasszal, majd felülbírálati kérelemmel élhetnek, és ezt követően az intézmény döntése ellen bírósági eljárást kezdeményezhetnek. További garanciális elem, hogy az intézményeknek a jogorvoslati eljárásban alkalmazniuk kell az államigazgatási eljárás általános szabályairól szóló 1957. évi IV. törvény (a továbbiakban: Áe.) egyes rendelkezéseit.

A közigazgatási szerv és ügyfél jogviszonyától sok vonatkozásban eltér a felsőoktatási intézmény és hallgató közötti jogviszony, ezért néhány államigazgatási eljárási szabály alkalmazását tesszük kötelezővé a felsőoktatási intézmények számára. A törvényességi felügyeleti eljárások tapasztalatai ugyanis azt mutatják, hogy a hallgatók ügyeiben az intézmények gyakran indoklás nélkül döntenek, nem tájékoztatják megfelelően a hallgatókat a jogorvoslat igénybevételének lehetőségéről, szabályozatlanok a döntések közlésének módjai: mindezek sértik a hallgatói jogok érvényesítését és indokolják az eljárási szabályok előírását.

A 16. §-hoz

A felsőoktatási törvény 35. §-a alapján az egyes munkakörökhöz kapcsolódóan - az intézmény hatáskörében meghatározott oktatói-kutatói követelményrendszer figyelembe vételével - kell elkészíteni a munkaköri leírásokat. A Mt. 4. §-a előírja, hogy az Mt.-ben meghatározott jogokat és kötelezettségeket rendeltetésüknek megfelelően kell gyakorolni, illetőleg teljesíteni. A rendeltetésszerű joggyakorlás követelményeire figyelemmel a munkáltatói jogkör gyakorlójának a felsőoktatási intézmények oktatói tekintetében is meg kell határoznia, hogy az oktatónak a kötelezettségei teljesítése érdekében mennyi időt kell a felsőoktatási intézményben tartózkodnia.

A 17-19. §-hoz

Az Ftv. 11. fejezete a kártérítési felelősségről, a hallgatók fegyelmi felelősségéről rendelkezik. A szabályozás e törvény 25. §-ában meghatározott jogorvoslati eljárással összhangban egészül ki. Ezen ügyek tekintetében is biztosított a bírói út. A módosítás pontosítja az eljárási szabályokat.

A 20. §-hoz

Az állampolgári jogok országgyűlési biztosának kezdeményezésére, a beiratkozott hallgatók jogbiztonsága érdekében, garanciális szabályainak védelmében az oktatási miniszter jogköre kiegészül a program-akkreditációhoz kapcsolódóan a szakindítási engedély és a képzés folytatásának felfüggesztését követően a tanulmányi feltételek biztosításának kötelezettségével. Az oktatási miniszter a képzés folytatásának felfüggesztésekor kijelöli azt az intézményt, ahol a hallgató tanulmányainak eredményes befejezése biztosítható és - államilag finanszírozott képzésben részt vevő hallgató esetén - intézkedik a képzés finanszírozásáról is. A szakindítási engedély felfüggesztésekor megállapodás alapján az oktatási miniszter által kijelölt felsőoktatási intézmény biztosítja a záróvizsga és oklevél kiadás feltételeit. A képzés költsége azt az intézményt terheli, amelyben a képzés a folytatásának felfüggesztésére sor került.

A 21-22. §-hoz

A felsőoktatási tanulmányokra a középiskolai tanulmányok befejezését követően vagy más oklevél birtokában van mód. A közoktatási törvény módosításával megváltozik az érettségi vizsga. A közoktatási törvény szerint az érettségi vizsga felsőoktatási felvételre jogosít. Megszűnik a felsőoktatási felvételi vizsga azáltal, hogy a felsőoktatási intézményekben történő felvételi alapja az érettségi vizsgán elért eredmény. A felsőoktatási intézmények szakcsoportonként határozzák meg, hogy milyen szintű érettségi vizsgára van szükség a továbbtanuláshoz. A felsőoktatási intézmények továbbá a felvételi kérelem elbírálásakor jogszabályban meghatározottak szerint figyelembe vehetik a középiskolai tanulmányok során kapott osztályzatokat. Ha a felsőfokú tanulmányokhoz különleges képességre van szükség és az érettségi során nem vagy nem megfelelő módon lehetett meggyőződni ezen képességekről, a felsőoktatási intézmény jogosult felvételi alkalmassági vizsgát tartani. A fogyatékossággal élők esetében a közoktatásban biztosított kedvezményeket a felsőoktatási tanulmányokra való felvétel során is biztosítani kell.

Az oklevéllel rendelkezők számára a felvétel feltételeit a felsőoktatási intézmény határozza meg. A 21. § a kialakult gyakorlatot figyelembe véve kiegészül azzal, hogy a jelentkező maga határozza meg az egyes szakokra történő jelentkezést.

A magyar felsőoktatási intézményekben külföldi hallgatók is tanulhatnak. A rendelkezések értelmében - jogszabály alapján - a magyar állampolgárságúval azonos elbírálás alá eső (a nemzetközi megállapodás alapján ösztöndíjas, határon túli magyar állami ösztöndíjas, a letelepedett, a bevándorolt és menekült igazolvánnyal rendelkező) külföldi, továbbá  viszonosságot biztosító más államok állampolgárai, és az EU csatlakozást követően az Európai Gazdasági Térség tagállamainak állampolgárai a magyar állampolgárokkal azonos feltételekkel nyerhetnek felvételt a felsőoktatási intézményekbe. Az Ftv. 103. §-a hatálya alá tartozó további külföldi hallgatók felvételéről az intézmény a Szabályzatában dönt.

A törvénymódosítás révén felvételi ügyekben is megnyílnak az Ftv. 34. §-ában meghatározott jogorvoslati lehetőségek, beleértve a bírói út igénybevételét.

A 23. §-hoz

Az Ftv. a záróvizsgára bocsátás feltételeként jelöli meg a tantervben előírt vizsgák eredményes letételét és más tanulmányi követelmények teljesítését. A törvénymódosítás meghatározza a végbizonyítvány (abszolutórium) fogalmát. A záróvizsgára bocsátás feltétele ebből következően az előírt követelmények teljesítését igazoló végbizonyítvány (abszolutórium) megszerzése.

A nyelvvizsga követelményét az egyes szakok képesítési követelményeiről szóló rendeletek a záróvizsgára bocsátás feltételeként határozzák meg. A törvénymódosítás egyértelművé teszi, hogy a nyelvvizsga teljesítése az oklevél kiadásának a feltétele.

A törvénymódosítás értelmében a végbizonyítvány megszerzését követően a hallgató időbeli korlátozás nélkül teheti le záróvizsgáját a vizsga letétele idején hatályos képesítési követelményeknek a záróvizsgára vonatkozó rendelkezései alapján.

A 24. §-hoz

Az államilag elismert nyelvvizsga követelményének teljesítése az oklevél kiadásának feltétele lett, ezért az oklevél kiadására vonatkozó rendelkezéseket ki kell egészíteni.

Ha a hallgató 40. életévét követően nyer felvételt, az ő esetében a nyelvi követelmény teljesítése nélkül is kiállítható az oklevél. A felsőoktatási intézmény határozza meg, hogy a záróvizsgát követően mennyi időn belül kell a nyelvvizsga követelményét teljesíteni. A törvénymódosítás rendelkezése az intézményt arra kötelezi, hogy a tanulmányi és vizsgaszabályzatban meghatározott idő alatt megszerzett nyelvvizsga-bizonyítvány igazolásának bemutatását követően az oklevelet 30 napon belül ki kell adni a hallgatónak.

Az átlátható, átjárható képzési rendszer Magyarországon és a nemzetközi gyakorlatban is szükségessé teszi, hogy a felsőoktatási törvény rendelkezzen az ún. oklevélmelléklet kiadásának intézményi kötelezettségéről.

A 25. §-hoz

Az Oktatási Minisztériumnak és a Nemzeti és Kulturális Örökség Minisztériumának létrejöttét követően módosult a művészeti díjakról szóló jogszabály a díjakkal rendelkező oktatók, az alkalmazás miatt szükséges rendelkezés pontosítása. Ezen rendelkezésnek a teljes intézményi akkreditációig szóló korlátozását a módosítás 2010-ig terjeszti ki, a második intézményi akkreditáció várható időpontjáig. A javaslatok alapján átmeneti szabályként jelenik meg más szakterületeken is az egyetemi, főiskolai tanári kinevezéshez, valamint az egyetemi docensi kinevezéshez a tudományos fokozat helyett a Széchenyi - és a Kossuth-díj figyelembe vétele, továbbá a testkulturális felsőoktatásban az Olimpiai Játékokon, felnőtt világbajnokságon, felnőtt Európa-bajnokságon elért első három helyezés elismerése.

A 40. életkorban felsőoktatási tanulmányokra jelentkezők esetében munka mellett vállalkoznak újabb oklevelet adó képzésre, akik lehet, hogy nem rendelkeznek megfelelő nyelvi előképzettséggel. Számtalan esetben felsőfokú tanulmányok mellett a nyelvvizsga követelmények teljesítése olyan nehéz feladatot jelent, amely több éves egyetemi vagy főiskolai tanulmányok után esetleg mégsem eredményezi a munkakör betöltéséhez szükséges szakképzettség megszerzését. Ezért életkor alapján biztosít felmentést a törvény az állami nyelvvizsga követelmény alól. Ugyanakkor vannak olyan nyelvigényes képzések, amelyeknél a szakképzettség gyakorlása miatt nem lehet eltérni a nyelvvizsga követelményeinek teljesítésétől. Ezért azokon a szakokon, ahol a szak képesítési követelményei államilag elismert vagy azzal egyenértékű szaknyelvi vizsgát írnak elő, ott a 40. életévüket betöltő jelöltek a nyelvvizsga követelményének teljesítése alól nem kaphatnak felmentést.

A 26. §-hoz

A felsőoktatási törvény értelmében az intézmény vezetőjének visszahívását kezdeményezheti a személyére javaslatot tevő intézményi tanács és az oktatási miniszter is. A visszahívással történő felmentés esetében azonban a megbízással azonos módon kell rendelkezni: a visszahívásról a testület írásbeli előterjesztésre, az intézmény vezetőjének, illetőleg a Szabályzatban meghatározott testületek véleményének megkérését követően szavazhat.

A 27. §-hoz

A törvény fogalomtára módosul, illetve kiegészül. A felsőfokú szakképzés a 7/A. §-ban foglaltak szerint a jövőben minden esetben felsőoktatási intézmény által folytatott képzés, amely szakközépiskolában is hallgatói jogviszony létesítésével indítható szakképzés.

A törvénymódosítás fogalomtára kiegészül a végbizonyítvány (abszolutórium) fogalmával, amely a tanulmányi és vizsgakövetelmények teljesítését jelenti. Az oklevél megszerzéséhez azonban a záróvizsgát is teljesíteni kell.

Az Európai Unióhoz való csatlakozás, illetve a külföldiekről szóló jogszabályok időközben történt módosításai szükségessé teszik a magyar állampolgárságúval azonos elbírálás alá eső hallgató fogalmának egyértelművé tételét.

A 28. §-hoz

A Kormányprogrammal összhangban a 10 000 diákotthoni férőhely megépítéséhez szükséges források bevonása, valamint az oktatási-, kutatási infrastruktúra fejlesztése érdekében javasolt törvényi szöveg lehetőséget teremt külső befektetések szervezett intézményi fogadására, és a hosszú távú kötelezettségek vállalására. A felsőoktatási intézmények hallgatóinak kollégiumi elhelyezést segítik a nem felsőoktatási intézmények és fenntartóik által alapított és működtetett kollégiumok, valamint a felsőoktatási intézmények által bérelt lakhatási férőhelyek. A vállalt kollégiumfejlesztési program szükségessé teszi a felsőoktatási kollégiumok esetében a fenntartói kör bővítését. Amennyiben (költségtérítéses vagy államilag finanszírozott) felsőoktatási hallgatókat fogad a kollégium, de fenntartója nem a felsőoktatási intézmény, akkor a kollégium működésének engedélyezését - amely jelenleg csak a középiskolai kollégiumok esetében tisztázott - nem külön eljárás keretében, hanem a felsőoktatási intézmény, illetőleg a fenntartó egyház adja ki. Az egyházi jogi személyek által így alapított és fenntartott felsőoktatási kollégiumban elhelyezett hallgatók után az Oktatási Minisztérium az állami felsőoktatási kollégiumok férőhely támogatásával azonos összegben biztosítja a költségvetési támogatást a fenntartóval megkötött megállapodás szerint.

A 29. §-hoz

A felsőoktatási törvény értelmében egyetemi és főiskolai tanárok esetében a kinevezést, illetve felmentést és a munkáltatói jogkört gyakorló személye elválik egymástól. A módosítás értelmében első alkalommal a kinevezési jogkört a köztársasági elnök, illetve a miniszterelnök gyakorolja adott felsőoktatási intézmény tekintetében, a továbbiakban viszont minden esetben a munkáltatói jogkört gyakorló intézményvezető, illetve fenntartó. Átmeneti rendelkezésként szabályozza a törvény, hogy a már kinevezett egyetemi tanárokkal és főiskolai tanárokkal - munkahely váltás esetén vagy további munkavégzésre irányuló jogviszony létesítésekor - közalkalmazotti jogviszony, illetve munkaviszony, akkor létesíthető, ha a törvényben meghatározott jogszabályi (egyetemi végzettség, doktori fokozat, egyetemi tanár esetében habilitáció) követelményeknek megfelelnek.

A 30. §-hoz

A Bolognai-folyamat részeként a felsőoktatási intézmények szak és szakcsoportonként eltérő időütemezéssel készülnek fel a képzés szerkezetének átalakítására. A nemzetközi kapcsolatok felhasználásával indokoltnak látszik olyan modell kísérletek előkészítése és elindítása, amelyek során szerzett tapasztalatok ösztönzőleg hathatnak a képzés-fejlesztő munkálatokhoz, illetőleg a szerkezeti változás jogi hátterének kidolgozásához. Az oktatási miniszter külön engedélyével az akkreditációs eljárás keretei között, az akkreditációs feltételek teljesülése mellett a miniszter kapna jogosultságot az ilyen, a képzés szerkezetének változására irányuló „pilot-programok” kísérleti képzések indítására.

A 31. §-hoz

A Magyar Akkreditációs Bizottság és a Felsőoktatási Tudományos Tanács támogató véleménye alapján az oktatási miniszter előterjesztésére a Kormány 2002. májusi döntése alapján javaslatot tesz az Országgyűlésnek a Harsányi János Főiskola állami elismerésére.

A Magyar Iparszövetség Oktatási Központ Alapítvány (1139 Budapest, Hajdú u. 18-24.) mint alapító és fenntartó jelenleg is önálló, kiemelten közhasznú szervezetként működő iskolafenntartó intézmény: a József Nádor Szakképző Iskola keretében közgazdasági, idegenforgalmi szakközépiskolai képzést, továbbá akkreditált felsőfokú szakképzésként jogi asszisztensképzést folytat, szakmunkásképzése 10 kézműves szakmára terjed ki, a felnőttképzés keretében pedig közel 100 szakma oktatásáról gondoskodik. Nyolc vidéki városban működtet regionális oktatási kirendeltséget. Az intézmény elsőként szerezte meg az oktatási szervezetek között az ISO-9001 minősítést és ECDL vizsga-központként is működik.

A gazdálkodási szak indítását a hazai munkaerőpiacnak az integrációval, a nemzetközi gazdasági kapcsolatok fejlesztésével összefüggő szakember-szükséglete indokolja. Az idegenforgalmi és szálloda szakos szakemberek képzése a turizmus fejlesztését és a vidék felzárkóztatását szolgálja. A főiskola által indítani tervezett szakokra évek óta rendkívül jelentős túljelentkezés, s a végzett hallgatók iránt is túlkereset mutatkozik.

Az alapító rendelkezik a főiskola létrehozásához és működéséhez szükséges személyi, tárgyi és pénzügyi feltételekkel. Az oktatók kiválasztása a vonatkozó jogszabályi előírásokkal, szakmai, tudományos és pedagógiai követelményekkel összhangban történt. Mindkét szakon felkészült, tapasztalt és színvonalas oktatói állományt szervezett az alapító. A gazdálkodási szak 24 főállású oktatójából 9 fő rendelkezik tudományos fokozattal, két fiatal oktató pedig most vesz részt PhD képzésben. Az idegenforgalmi és szálloda szak 25 főállású oktatójából 9 főnek van tudományos fokozata és négyen PhD hallgatók.

Az alapító felújított, illetve a közelmúltban újonnan épített oktatási létesítményében 6700 négyzetméter az oktatási célra hasznosítható terület. 37 tanterem, tornacsarnok, saját büfé, étterem, konyha és önálló könyvtár és olvasóterem áll a hallgatók rendelkezésére. A hasznosítható képzési terület 2003-2004-es tanévtől 5000 négyzetméterrel bővül.

Az alapító éves forgalma 1 milliárd forint; ez a bevétel a következő évekre is tervezett, szerződésekkel biztosított forgalom. Az alapító a főiskola indításával összefüggő költségek finanszírozására - a rendelkezésre álló készpénzvagyonából - 100 millió forint kiegészítő forrás-támogatást vállal.

Az intézmény a tanszékek megszervezésére, önálló oktatási anyagok elkészítésére és saját tudományos kutatások indítására irányuló tevékenységét megkezdte és több hazai és külföldi oktatási, tudományos és más szervezettel folytat hasznos együttműködést.

Az állami elismerés az intézmény létrehozása esetében nem jelent költségvetési elkötelezettséget. A főiskola állami finanszírozás igénybevétele nélküli - térítéses - képzést tervez (a hallgatóknak nyújtott esetleges kedvezményekkel, mentességekkel). Működésének forrásait a hallgatói költségtérítések, az alapítványi támogatások, illetve az alapító vagyona jelenti.

A Sola Scriptura Lelkészképző Főiskola 2002. januárjában kérte nevének módosítását.

A 32. §-hoz

A hallgatók neve, születési helye és ideje mellett szükséges a hallgató lakóhelyére és tartózkodási helyére vonatkozó adatok átadása is az Oktatási Minisztérium részére az egységes hallgatói nyilvántartás létrehozása céljából.

-----STARTING---POINT---VEGE---

A 33. §-hoz

A jogszabály a kihirdetését követő 8. napon lép hatályba, azonban egy rendelkezése Magyarországnak az Európai Unióhoz történő csatlakozásról szóló nemzetközi egyezményt kihirdető törvény hatálybalépésének napján lép hatályba. A záró rendelkezésben számos kisebb módosító rendelkezés is helyet kapott, a törvény szabályozásával való összhang megteremtése érdekében. Ezen túlmenően a törvény módosításához kapcsolódóan átmeneti rendelkezések kerültek beiktatásra a jogbiztonság megteremtése és a jogalkalmazás elősegítése érdekében.