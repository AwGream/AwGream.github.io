1990. évi LXVII. törvény indokolása

a polgármesteri tisztség ellátásának kérdéseiről

-----STARTING---POINT---ALTALANOS--- 

A helyi önkormányzat vezetőjének megválasztása és a személyét érintő más döntések meghozatala alapvető önkormányzati jogosítvány. Ennek megfelelően a polgármester tekintetében a munkáltatói jogokat a képviselőtestület gyakorolja. Az önkormányzati törvény e jogokat nem részletezi, ezért szükséges, hogy a polgármesteri tisztség ellátásával kapcsolatos, a választott funkcióval összefüggő sajátos kérdéseket külön törvény szabályozza.

Az önkormányzati törvény a képviselőtestületek számára teljes körű önállóságot biztosít, ezért a Javaslat csak a munkaviszony keletkezésére, megszűnésére, az összeférhetetlenségre, a munka díjazására, valamint a fegyelmi és az anyagi felelősségre vonatkozó szabályokat, illetőleg a társadalmi megbízatású polgármesterekre vonatkozó eltérő rendelkezéseket tartalmazza.

A megalakuló képviselőtestületek egyik első feladata a polgármesterhez kötődő döntések meghozatala. Ehhez nélkülözhetetlen a döntések jogi alapjait megteremtő törvényi szabályozás.

-----STARTING---POINT---RESZLETES---

Az 1. §-hoz

A törvény hatálya tágabb, mint amit a Javaslat címe kifejez. Személyi hatálya ugyanis az önkormányzati képviselőtestületet vezető polgármesteren túl kiterjed Budapest főváros főpolgármesterére és a megyei közgyűlés elnökére, valamint az említetteket helyettesítő választott tisztségviselőkre is.

A 2. §-hoz

A polgármesteri munkaviszony az e tisztségbe történő megválasztással keletkezik. A Javaslat a megválasztott polgármester munkajogi helyzetének méltányos rendezése érdekében előírja, hogy a megválasztással létrejött munkaviszony áthelyezéssel létesül.

A Javaslat a megválasztott polgármester részére lehetővé kívánja tenni - megbízatása lejártát követően - az eredeti foglalkozáshoz, hivatáshoz való visszatérést. E célból a megválasztáskor fennálló munkaviszony munkáltatója számára kötelezővé teszi a polgármesteri megbízatás időtartamára a polgármesteri tisztséget ellátó munkavállaló állományban tartását és fizetés nélküli szabadságra bocsátását, ha ezt a polgármester kéri. Meghatározott hivatás gyakorlása esetén az eredeti munkakörbe, szolgálati viszonyba (beosztásba) való visszahelyezés kötelezettségét állapítja meg.

A helyi önkormányzatokról szóló törvény 37. §-a értelmében az ötezernél kevesebb lakosú községben a képviselőtestület döntése alapján a polgármesteri tisztség társadalmi megbízatásban is betölthető. A képviselőtestület döntését azonban a polgármester megválasztása időben megelőzheti. Erre tekintettel a Javaslat úgy rendelkezik, hogy a képviselőtestület döntéséig a polgármesteri tisztséget társadalmi megbízatásban kell ellátni. A polgármester munkajogi helyzetét ugyanis csak a képviselőtestület határozatát követően lehet véglegesen rendezni.

A Javaslatnak a vagyonnyilatkozat tételére vonatkozó rendelkezése egyidejűleg ad garanciát a közélet tisztaságára és nyújt védelmet a köz érdekében tevékenykedő polgármester számára a személye elleni alaptalan vádaskodással szemben.

A 3. §-hoz

A Javaslat meghatározza a polgármesteri munkaviszony, s egyben a polgármesteri megbízatás megszűnésének eseteit. Ha a polgármester munkaviszonya az önkormányzati képviselőtestület megbízatásának lejártát követően az új polgármester megválasztásával szűnik meg, a polgármester végkielégítésként a törvény erejénél fogva hathavi munkabérének megfelelő összegre jogosult.

A 4. §-hoz

A Javaslat összeférhetetlenséggel kapcsolatos szabályainak célja az önkormányzati, valamint az államigazgatási, gazdasági és politikai funkciók nem kívánatos összefonódásából eredő, a hivatali függetlenséget fenyegető veszélyek megelőzése, illetve elhárítása. Ebből a megfontolásból a Javaslat - az országgyűlési képviselőkre vonatkozó összeférhetetlenségi szabályokkal egyezően - meghatározott állami funkciók betöltését összeegyeztethetetlennek mondja ki a polgármesteri tisztség ellátásával.

A gazdasági függetlenséget szolgálja az a szabály, amely kizárja, hogy a polgármester felügyelő bizottság vagy igazgató tanács tagja legyen. Ez okból nem lehet a polgármester gazdasági társaság vezető tisztségviselője sem. Tagként (részvényesként) nem vehet részt továbbá olyan gazdasági társaságban, amelyben az önkormányzat, illetve az általa alapított szerv is tagja, illetve részvényese. Összeférhetetlenségi okként határozza meg a Javaslat a pártban történő tisztségviselést.

A korábbi merev szabályozás oldását jelenti az a szabály, amely - az előbb említett abszolút összeférhetetlenségi okok körén túl - az önkormányzati képviselőtestületre bízza annak megítélését, hogy a polgármester által létesíteni kívánt egyéb munkavégzésre irányuló jogviszony összeegyeztethető-e a polgármesteri megbízatással, s ennek függvényében az ezzel kapcsolatos engedélyezési hatáskört a munkáltatói jogot gyakorló képviselőtestülethez telepíti.

Az 5-6. §-okhoz

A Javaslat a képviselőtestületek számára a polgármester munkájának díjazására - a törvény keretei között - teljeskörű önállóságot biztosít. A munkabér viszonyítási alapja a mindenkori miniszteri fizetés, mértéke annak 30-80%-a közötti összeg. Budapest főváros az ország lakosságának negyedrészét koncentrálja. Ez a mutató jól érzékelteti a fővárosi főpolgármesteri funkció ellátásával járó feladatok mennyiségi és minőségi sajátosságait. Ezt a többlettevékenységet és fokozott felelősséget ismeri el a Javaslatnak a főpolgármester eltérő javadalmazására vonatkozó rendelkezése.

A köz szolgálatában kifejtett tevékenység elismerését fejezi ki az évente járó, egyhavi munkabér összegének megfelelő külön juttatás.

A 7-8. §-hoz

A polgármesteri munkaviszony, mint választott, politikai elemekkel átszőtt funkció jellegzetességeire tekintettel a Javaslat szűkíti a polgármesterrel szemben kiszabható fegyelmi büntetések körét.

A Javaslat - a helyi önkormányzati képviselők és polgármesterek választásáról szóló törvény rendelkezéseivel összhangban - az eljárás lefolytatását a település nagyságának - és ebből fakadóan az önkormányzati képviselőtestület létszámának - függvényében eltérően szabályozza. A hatszáznál több lakosú település esetében, elsősorban a döntés gondos, megalapozott előkészítése érdekében a képviselőtestület illetékes bizottsága készíti elő a fegyelmi eljárást. A Javaslat a polgármester anyagi felelősségének érvényesítésére a fegyelmi eljárás szabályainak alkalmazását rendeli el.

A 9. §-hoz

A Javaslat - összhangban a hatályos munkajogi rendelkezésekkel - az önkormányzat első számú vezetőjét magasabb vezető állású dolgozónak minősíti.

A 10. §-hoz

A munkáltatói jog gyakorlásával összefüggő részkérdés a munkakönyv és a személyi anyag kezelése. Az önkormányzatok megváltozott jogállásának megfelelően e feladatok ellátása a jövőben az önkormányzati képviselőtestület hivatalához tartozik.

A 11. §-hoz

A Javaslat feladata a polgármestert helyettesítő tisztségviselők munkajogi helyzetének megfelelő rendezése is, ezért - a korábbi szabályok megismétlése helyett - utal a polgármesterre vonatkozó szabályok megfelelő alkalmazására.

A 12. §-hoz

A Javaslat - céljával összhangban - csupán a polgármesteri munkaviszonynak az általános munkajogi rendelkezésektől eltérő szabályait állapítja meg, egyéb tekintetben - e tisztség közszolgálati jellegének alapulvételével - az államigazgatási dolgozók munkaviszonyára vonatkozó munkajogi szabályok alkalmazását írja elő.

A 13-15. §-hoz

Az önkormányzati törvény értelmében az ötezernél kevesebb lakosú községben a polgármesteri tisztség társadalmi megbízatásban is betölthető. A polgármesteri tisztség ellátásának ez a módja munkaviszonyt nem keletkeztet. E polgármesterek esetében a 3. § (1) bekezdésében felsorolt bármely ok felmerülése közvetlenül e közfunkció ellátására szóló megbízatás megszűnését eredményezi. Társadalmi munkájuk elismeréséül részükre - munkabér helyett - tiszteletdíjat állapít meg a képviselőtestület. Esetükben a gazdasági jellegű összeférhetetlenségi okok érvényesítése indokolatlan.

A 16. §-hoz

A tanácselnök munkaviszonya megszűnésének napját a hatályos jogszabályok nem rendezik. Ezért van szükség arra, hogy a Javaslat egyértelműen megállapítsa a megszűnés időpontját. A tanácselnök számára ugyanis jogszabályok a tanácstestület megbízatásának lejártát követően is határoznak meg feladatokat. A polgármester megválasztása után a tanácselnök munkaviszonyának fenntartása viszont már nem indokolt. Erre tekintettel a Javaslat kimondja, hogy a tanácselnök munkaviszonya a polgármester megválasztásával szűnik meg.

A Javaslatban rendezni kell a polgármesteri megbízatást vállaló ügyvédek és jogtanácsosi munkaközösségi tagok jogi helyzetét az eredeti foglalkozásuk körében. A munkaközösségi, illetve kamarai tagság megszűnése ugyanis visszatartó erő lehet a polgármesteri jelölés vállalásától. Ezért a Javaslat ugyanazt a szüneteltetési lehetőséget biztosítja számukra, mint amelyet az országgyűlési képviselők jogállásáról szóló törvény biztosít a képviselői megbízást vállaló jogtanácsosok és ügyvédek számára.

-----STARTING---POINT---VEGE---

A hatálybalépés időpontja egybeesik az önkormányzati törvény hatálybalépésének, továbbá az önkormányzati választások első fordulójának napjával. Ezt az indokolja, hogy a polgármester személyét érintő döntések meghozatalára hivatott önkormányzati képviselőtestület megalakulásakor a polgármester munkaviszonyának rendezéséhez szükséges szabályok alkalmazhatók legyenek.