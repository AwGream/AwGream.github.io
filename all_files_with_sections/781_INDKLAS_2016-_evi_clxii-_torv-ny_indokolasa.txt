2016. évi CLXII. törvény indokolása

egyes iskolaszövetkezetekkel összefüggő törvények módosításáról

-----STARTING---POINT---ALTALANOS--- 

A törvény célja, hogy az iskolaszövetkezetek vonatkozásában a közelmúltban megváltozott jogszabályi környezet gyakorlati alkalmazása során felmerült bizonytalanságokat kiküszöbölje. Ennek keretében módosítja a szövetkezetekről szóló 2006. évi X. törvényt (a továbbiakban: Sztv.), a csődeljárásról és a felszámolási eljárásról szóló 1991. évi XLIX. törvényt, valamint a munkaügyi ellenőrzésről szóló 1996. évi LXXV. törvényt.

-----STARTING---POINT---RESZLETES---

Az 1. §-hoz

A törvény egyértelműsíti, hogy az iskolaszövetkezeti tag hallgatók a felsőoktatási intézmény által előírt szakmai gyakorlatot külső szolgáltatásra irányuló személyes közreműködés keretében tagsági megállapodással is teljesíthetik.

Az Sztv. 8. § (3) bekezdése jelenleg nem teszi lehetővé azt, hogy iskolaszövetkezetnek a természetes személy tagjain kívül - a nevelési-oktatási intézmény és annak fenntartója, valamint a felsőoktatási intézmény kivételével - jogi személy tagja is legyen. Ezt oldja fel a módosítás.

A törvény egyértelműsíti, hogy az iskolaszövetkezet nappali tagozatos tanuló, hallgató tagjának külső szolgáltatás teljesítésére irányuló személyes közreműködését - Sztv. 10/B. § (2) bekezdés - egy sajátos, önálló (sui generis) jogviszonyként kell értelmezni, amelyre általánosan a Ptk. megbízásra vonatkozó, valamint a munka törvénykönyvének e törvényben nevesített szabályait kell alkalmazni.

A törvény rögzíti, hogy a szolgáltatás fogadója a teljesítésben közreműködő tag számára utasítást adhat. A külső szolgáltatás természetére és speciális jellegére tekintettel a törvény pontosítja a Ptk. 6:273. §-a szerinti utasítási jogkör terjedelmét.

A törvény értelmében a munka törvénykönyvének szabadságra vonatkozó rendelkezéseit kizárólag az iskolaszövetkezet személyes közreműködést teljesítő, nappali tagozatos tanulói vagy hallgatói jogviszonyban nem álló tagja esetében kell alkalmazni, azzal az eltéréssel, hogy munkában töltött időnek a külső szolgáltatás keretében végzett feladatteljesítés időtartama minősül, amelynek keretében minden tizenhárom feladatteljesítéssel töltött nap után egy nap szabadság jár.

Ennek indoka, hogy a nappali tagozatos tanulók, hallgatók feladatteljesítése nem munkaviszony, hanem sajátos, külső szolgáltatás nyújtására irányuló jogviszony keretében történik, továbbá a hallgatók „főállása” az iskola, iskolaszövetkezeten keresztüli feladatteljesítést eleve csak szabadidejükben vállalnak. Természetesen a munkaközi szünet és a pihenőidő biztosítása az ő esetükben is érvényesül. Ez a megfontolás nemzetközi tendenciákon alapul.

A 2. §-hoz

Átvezeti a csődeljárásról és a felszámolási eljárásról szóló 1991. évi XLIX. törvényben azt a 2016. szeptember 1-jétől hatályos jogszabályváltozást, amely alapján az iskolaszövetkezeti tagok foglalkoztatása ezen időponttól nem az Mt., hanem az Sztv. hatálya alá tartozik.

A 3. §-hoz

Jogtechnikai jellegű módosítást tartalmaz. Az 1. §-ban az Sztv. 10/B. § módosításával megváltozott a bekezdések számozása. Ezt vezeti át a munkaügyi ellenőrzésről szóló 1996. évi LXXV. törvény érintett szakaszában.

-----STARTING---POINT---VEGE---

A 4. §-hoz

Hatályba léptető rendelkezést tartalmaz.