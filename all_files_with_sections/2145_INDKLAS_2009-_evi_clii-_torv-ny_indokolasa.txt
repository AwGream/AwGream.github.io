2009. évi CLII. törvény indokolása

az egyszerűsített foglalkoztatásról

-----STARTING---POINT---ALTALANOS--- 

A jelen törvény az alkalmi munkavállalói könyvvel történő foglalkoztatás helyébe egy új, egyszerűsített adminisztrációval létesíthető munkaviszony szabályainak meghatározására irányul.

Az 1997-ben létrehozott alkalmi munkavállalói könyvvel történő foglalkoztatás - mely speciális formaságokkal, kapcsolódó közteherkedvezményekkel felruházott munkaviszonynak minősült - körül a gyakorlatban kialakult anomáliák közé tartozik, hogy sok esetben nem alkalmi jellegű tevékenység esetén is ezzel váltották ki az általános szabályok szerinti munkaviszonyt, illetve a fekete munkavégzés leplezésére is használták.

A törvény egyfelől e visszaélések visszaszorítását, másfelől a munkáltatók adminisztrációs terheinek csökkentését célozza, a papír alapú adminisztrációnak a gyorsabb és naprakész ellenőrzést lehetővé tevő elektronikus bejelentési kötelezettséggel való felváltásával, valamint a formalizált munkaszerződés alkalmazásával. Ezáltal az egyszerűsített foglalkoztatás a rugalmas foglalkoztatás egyik legális formájává válik.

A mezőgazdasági termelés sajátosságai miatt (időjárásnak való kitettség, szezonalitás) a növénytermesztési idénymunka esetére az általánostól eltérő, egyszerűbb és rugalmasabb szabályozásra van szükség.

-----STARTING---POINT---RESZLETES---

Az 1-2. §-hoz

A törvény az egyszerűsített foglalkoztatást a tevékenység, illetve a munkáltatók oldaláról határolja be. E rugalmas foglalkoztatási formát azon munkáltatók számára indokolt elérhetővé tenni, amelyek vagy humánpolitikai és jogi apparátus hiányában, vagy a tevékenység rövid, eseti jellege miatt abban a helyzetben vannak, hogy az általános szabályok szerinti jogviszony-létesítés, illetve kapcsolódó adó- és társadalombiztosítási kötelezettségek teljesítése aránytalanul nagy terhet róna rájuk. Egyszerűsített adminisztrációval foglalkoztathat tehát a természetes személy munkáltató, de csak a háztartásában végzett munka (közvetlen személyes és háztartási szükségletei kielégítése) céljából. Ez esetben a foglalkoztatás bizalmi jellege kerül előtérbe. A második eset a közhasznú szervezet munkáltatók által foglalkoztatott munkavállalók köre. A harmadik kategória pedig az idénymunka: az objektív okból csak az év meghatározott szakában elvégezhető munka rugalmas foglalkoztatási lehetőségeket igényel. A Munka Törvénykönyvében egzakt módon meghatározott idénymunka kritériumainak átemelésére kerül sor a törvény szövegébe, emellett a munkaszerződést egyszerűsített foglalkoztatásra csak legfeljebb harmincegy napra lehet megkötni, ezen felül az Mt. általános szabályait kell alkalmazni a munkaviszonyra.

E törvényi szabályozás nem jelenti azt, hogy a felsorolt munkavégzési típusokra csak a jelen törvény szabályait lehet alkalmazni, ha a felek úgy állapodnak meg akkor az Mt. általános szabályai szerint is történhet a foglalkoztatás.

Az alkalmi munka az alkalomszerű, „pontszerű” munkavégzésekre használt fogalom. A mezőgazdasági sajátosságok érvényesítése miatt külön kategóriaként meg kell határozni a növénytermesztési idénymunka fogalmát is.

Úgyszintén speciális az idegenforgalmi szezonális tevékenység.

E körbe nemcsak a közvetlen termelési tevékenység, hanem az ahhoz kapcsolódó egyéb tevékenység végzése is hozzátartozik, és időtartama a harmincegy napot meghaladhatja, legfeljebb kilencven napig.

A 3. §-hoz

Az egyszerűsített foglalkoztatás keretébe tartozó munkaviszony létesítése egyszerűsítése érdekében a törvény melléklete blanketta-munkaszerződést határoz meg, mely a felek adatait és a munkaszerződés kötelező tartalmi elemeit tartalmazza. Ez lép az alkalmi munkavállalói könyv helyébe, melynek egyik funkciója a munkaszerződés megkötése volt.

A munkaviszonyról szóló megállapodás írásba foglalása alapvető munkavállalói garanciának tekinthető, a törvény ezért - az adminisztráció további csökkentése érdekében - csak az éves szinten azonos felek között öt munkanapot meg nem haladóan létesített egyszerűsített foglalkoztatás esetére teszi lehetővé a szóbeli megállapodással történő munkaviszony-létesítést is.

A növénytermesztési munka esetében a munkaszerződés írásba foglalása akkor kötelező, ha a munkavállaló azt kéri, vagy ha a harminc napot meghaladja az alkalmazás időtartama.

Ha a munkaszerződést nem kell írásba foglalni, akkor jelenléti ív vezetése kötelező.

A 4. §-hoz

Az alkalmi munkavállalói könyvvel létesíthető munkaviszonyra a törvény hatálybalépéséig alkalmazni rendelt Munka Törvénykönyve-beli szabályok vonatkozásában koncepcionális változást jelent, hogy nem az Mt.-ből alkalmazni rendelt szabályokat sorolná fel a törvény, hanem azokat a rendelkezéseket, amelyektől el lehet térni, amelyeknél rugalmasabb eljárás érvényesülhet az egyszerűsített foglalkoztatás esetén. Így a munkavállalókra egyébként az Mt. általános védelmi jellegű szabályait alkalmazni kell.

Az eltérések meghatározásánál a törvény abból az elvből indult ki, hogy a foglalkoztatás egyszerűsített volta nem jelentheti azt, hogy bizonyos munkavállalót védő garanciális szabályok alkalmazását - mivel az a munkáltató számára egyszerűbb - nem kell betartani. Ezért csak ott és olyan rendelkezésektől lehet eltérni, amelyek a tevékenység jellegéből következnek - ez az egyes, a törvény hatálya alá tartozó tevékenységekre létesített munkaviszonyok esetében eltérő lehet.

Az 5. §-hoz

Harmadik országokból érkező, a szabad mozgás és tartózkodás jogával nem rendelkező munkavállalók - kivéve a menekült, menedékes, oltalmazott státusszal, valamint letelepedési engedéllyel rendelkezőket és a bevándoroltakat - háztartási munkát, valamint mezőgazdasági idénymunkát végezhetnek hazánkban. Részükre egy hatósági bizonyítvány kiadására kerül sor, mely egyfelől idegenrendészeti szempontból valószínűsíti a Magyarországon való tartózkodásuk jogcímét, másfelől a munkavállaláshoz kapcsolódó közterhek lerovásának, illetve az ellátásokban való részesülés feltételéül szolgáló TAJ-szám és adóazonosító jel kiadását is megkönnyíti számukra, ugyanis ennek érdekében a jövőben is az állami foglalkoztatási szerv keresi meg az illetékes hatóságokat, nem e külföldieknek kell az egyes hatóságoknál külön eljárniuk.

A törvény szerint a harmadik országbeli állampolgár mezőgazdasági idénymunka, valamint természetes személy háztartásában végzett munka keretében történő foglalkoztatásához munkavállalási engedély nem szükséges.

A 6. §-hoz

Tekintettel arra, hogy a törvény egyszerűsített foglalkoztatás esetén a munkaköri alkalmassági vizsgálatra vonatkozó rendelkezések alkalmazását kizárja, a törvény szerint a munkavégzés megkezdése előtt a munkáltatónak meg kell győződnie arról, hogy a munkavállaló a munka elvégzésére alkalmas, a munkavállaló esetleges testi vagy egészségügyi fogyatkozása a biztonságos munkavégzést és a munkavállaló testi épségét nem veszélyezteti. Ez a munkáltató kártérítési felelősségére vonatkozó Mt.-beli szabályok alkalmazását nem érinti.

A 7-8. §-hoz

A rövid időtartamú háztartási, valamint az idénymunkára irányuló egyszerűsített foglalkoztatás keretében alkalmazott munkavállaló után a munkáltató a nettó bér alapulvételével 30% közterhet fizet, egyébként az általános szabályok irányadók a közterhek mértékére. A 30%-os közteher megfizetésén felül a jövedelem után további személyi jövedelemadó vagy járulékfizetési kötelezettség nem terheli sem a munkáltatót, sem a munkavállalót.

A belföldinek minősülő alkalmi vagy idénymunkás - amennyiben más jogcímen ellátásra nem jogosult - az egészségügyi szolgáltatásra való jog megszerzése érdekében a Tbj. szabályai szerint bejelentkezik az adóhatóságnál egészségügyi szolgáltatási járulék fizetésére.

A törvény rendezi az EGT-tagállamokban biztosított, vagy kétoldalú szociális biztonsági egyezmény hatálya alá tartozó személyek jogállását is: ilyen esetben belföldön közterhet nem kell fizetni.

A 9. §-hoz

Jogbiztonság szempontjából indokolt, hogy a növénytermesztési idénymunkára vonatkozó eltérő szabályokat ne végrehajtási rendelet fogalmazza meg. E rendelkezés tartalmazza annak feltételeit, mikor lehet igénybe venni az ezzel kapcsolatos munkajogi és közteherviseléssel összefüggő könnyítéseket.

A növénytermesztési idénymunkára meghatározott kedvezményes közteher-fizetési konstrukcióhoz, vagyis a közteher-előleg mértékét a törvény 12%-ban határozza meg, mivel indokolt, hogy az e körbe tartozó mezőgazdasági munkáltatók számára további kedvezmény legyen biztosítva.

A 10. §-hoz

A törvény rendezi a munkavállaló adóbevallási kötelezettségével kapcsolatos kérdéseket, nevezetesen, hogy 840 ezer forint jövedelem alatt az egyszerűsített foglalkoztatásból jövedelmet szerző magánszemély mentesül a személyijövedelemadó-bevallás benyújtásának kötelezettsége alól. A törvény meghatározza, hogy 840 ezer forint feletti jövedelem esetén a magánszemélynek milyen jogcímen és milyen módon kell e jövedelmét bevallania.

A 11. §-hoz

Az egyszerűsített foglalkoztatás keretében foglalkoztatott személy nem minősül az ellátások teljes körére jogosult biztosítottnak (az általános társadalombiztosítási szabályok alapján azonban van rá lehetősége, hogy megállapodás alapján vegye igénybe az e törvényben nem nevesített ellátásokat). A törvény meghatározza a teljes körű biztosítottnak nem minősülő alkalmi vagy idénymunkás által megszerezhető ellátások körét, valamint a pénzbeli ellátások számításánál figyelembe vehető ellátási alapot.

A 12. §-hoz

A törvény szerint az egyszerűsített foglalkoztatás bejelentése elektronikusan közvetlenül az adóhatósághoz, illetve bizonyos esetekben telefonon is megtehető lesz. A telefonon történő bejelentés az elektronikus közszolgáltatásokról szóló törvény alapján fenntartott Kormányzati Ügyféltájékoztató Központ (központi ügyfélszolgálat) által fenntartott ügyfélvonalon keresztül, napi 24 órában történik, amely az adatokat haladéktalanul továbbítja az adóhatóság részére.

A bejelentés visszavonható abban az esetben, ha a bejelentett munkavállaló nem jelenik meg, hogy felvegye a munkát, illetve módosítható - így különösen a munkaidő vonatkozásában, pl. akkor, ha a mezőgazdasági idénymunka során az időjárás lehetetlenné teszi a megkezdett tevékenység folytatását.

A törvény a növénytermesztési idénymunka esetében egyszerűbb bejelentési szabályok alkalmazását teszi lehetővé, a tárgyhónapot követő hónap 12-éig.

A 13. §-hoz

Az adózás rendjéről szóló 2003. évi XCII. törvény szerinti bevallás az általános szabályok szerint teljesíthető, könnyítést élveznek - háztartási munka esetén - a természetes személyek, valamint az idénymunka keretében foglalkoztató munkáltatók.

A 14. §-hoz

A törvény meghatározza, hogy a 30%-os közteher milyen arányban oszlik meg az egyes adó-, illetve járulékjogcímek között, és rendezi az ezzel kapcsolatos eljárási szabályokat.

-----STARTING---POINT---VEGE---

A 15-17. §-hoz

A törvény 2010. április 1-jén lép hatályba. Egyúttal hatályát veszti az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény, valamint az azt módosító törvényhelyek.

A törvény továbbá felhatalmazást ad a Kormánynak, hogy rendeletben szabályozza a központi ügyfélszolgálat és az adóhatóság között az egyszerűsített foglalkoztatással összefüggésben bejelentett adatok továbbításának rendjét, az illetékes minisztereknek pedig az alkalmi munkavállalói könyv bevonásával kapcsolatosan. A növénytermesztési idénymunkával összefüggő részletes szabályok megállapítására szintén a Kormány kap rendelet alkotására felhatalmazást.

Az alkalmi munkavállaló könyvvel történő foglalkoztatás szabályait e törvény hatálybalépése után is alkalmazni kell a munkaviszony megszűnéség.

Az alkalmi munkavállalásra vonatkozó törvény hatályon kívül helyezése átmeneti szabályok megfogalmazását indokolja a forgalomban lévő alkalmi munkavállalói könyvek és közteherjegyek bevonásával kapcsolatosan.

A 18-26. §-hoz

A rendelkezés több törvényt is módosít annak érdekében, hogy a hatályon kívül helyezett alkalmi munkavállalói könyvvel való foglalkoztatás szabályaira való utalásokat a törvény tartalmához igazítsa:

- a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvényt,

- a foglalkoztatás elősegítéséről és a munkanélküliek ellátásáról szóló 1991. évi IV. törvényt,

- a szociális igazgatásról és szociális ellátásokról szóló 1993. évi III. törvényt,

- a munkavédelemről szóló 1993. évi XCIII. törvényt,

- a munkaügyi ellenőrzésről szóló 1996. évi LXXV. törvényt,

- az adózás rendjéről szóló 2003. évi XCII. törvényt,

- társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvényt,

- a közalkalmazottak jogállásáról szóló 1992. évi XXXIII. törvényt,

- az egyszerűsített vállalkozói adóról szóló 2002. évi XLIII. törvényt.