2016. évi CLXXII. törvény indokolása

az egyes egészségügyi és egészségbiztosítási tárgyú törvények módosításáról

-----STARTING---POINT---ALTALANOS--- 

Az egészségügyi hatósági és igazgatási tevékenységről szóló 1991. évi XI. törvény módosítása lehetőséget teremt arra, hogy egy esetleges járványveszély kockázatainak minimálisra csökkentése és ezzel a hazai járványügyi biztonság változatlan fenntartása érdekében az országos tisztifőorvos közvetlen, országos szinten egységesen végrehajtandó intézkedéseket rendeljen el.

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény (a továbbiakban: Eüak.) módosítása rendezi az Elektronikus Egészségügyi Szolgáltatási Tér részletes működéséről szóló miniszteri rendelet közigazgatási egyeztetése során felmerült azon problémát, hogy a nyilvántartás személyes adatokkal való bővítése csak törvényi felhatalmazás alapján lehetséges.

Emellett a nyilvántartás adattartalmának származási helye is pontosításra kerül.

A felhatalmazó rendelkezés megalkotásával lehetővé válik egy EMMI rendelet kiadása a személyi sérülésekkel járó közúti balesetekről történő jelentés Európai Unió szintjén harmonizált módszertanon alapuló rendszerére vonatkozóan.

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) módosítása az utazási költségtérítésre vonatkozó jogszabály-módosítás technikai jellegű, a törvény hatálybalépése óta megváltozott szakmai fogalmakat pontosítja.

A rendszer egységesítését szolgálja, hogy a gyógyszertárak és a gyógyászati segédeszközt forgalmazók által a működési engedélyek változásával kapcsolatos bejelentési kötelezettség elmulasztása okán jogtalanul igénybe vett ártámogatás visszafizetésére irányuló követelésének az OEP 5 éven belül és kamatokkal együtt hatékonyabban tud érvényt szerezni.

Annak lehetővé tétele, hogy az egészségbiztosító minden, ártámogatási szerződéssel rendelkező egészségügyi szolgáltató beszerzéseit, értékesítéseit és készleteit egységesen és hatékonyan ellenőrizhesse.

A technikai módosítások a jogalkalmazást segítik elő a jogszabályon belüli és a jogszabályok közötti koherencia megteremtésével.

Az egészségügyről szóló 1997. évi CLIV. törvény (a továbbiakban: Eütv.) módosítása a működési nyilvántartásra vonatkozó rendelkezéseket pontosítja, továbbá a jogalkalmazás során felmerült módosítási igényeket tartalmazza.

A módosítással egyértelművé válik, hogy a szolgáltató házirendjének tartalmaznia kell a leletkiadás szabályait is, annak érdekében, hogy a tájékoztatáshoz fűződő jogok gyakorlása kapcsán az egyes vizsgálatok, beavatkozások eredményeit a beteg az intézmény hatáskörében szabályozott módon ismerhesse meg.

A kórbonctani vizsgálat szükségességére vonatkozó szabályozás módosításával kötelezővé válik a szövetátültetésben résztvevő donor és recipiens kórbonctani vizsgálata, ezáltal annak megállapítása, hogy a donáció szerepet játszott-e az esemény bekövetkezésében.

A módosítás bevezetésével az egy megyét érintő egészségügyi válsághelyzet kihirdetésére az államigazgatási szerv kezdeményezésére a egészségügyért felelős miniszter jogosult.

A felhatalmazó rendelkezés módosításával lehetővé válik:

- az egészségügyi válsághelyzet és vészhelyzeti ellátás részletes finanszírozási szabályainak megalkotása,

- a terrorelhárításért felelős miniszter egyetértésével bíró EMMI rendelet kiadása az egészségügyi intézmények különböző terrorfokozatokhoz illeszkedő tevékenységére vonatkozóan, különös tekintettel a védett személyek ellátására kijelölt intézményekre,

- az egészségfejlesztési irodák finanszírozására vonatkozó részletszabályok megalkotása.

A nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény (a továbbiakban: Nvt.) módosítása amiatt indokolt, hogy Magyarországon a dohányzás visszaszorításáért folytatott küzdelem továbbra is népegészségügyi és egészségpolitikai prioritás.

Az elektronikus cigaretta és a dohányzást imitáló elektronikus eszközök egyre népszerűbbek, azonban ezek egészségre veszélyes termékek és fogyasztásuk fokozott kockázatokkal jár.

Az Nvt. szabályozza, hogy az elektronikus cigaretták, utántöltő flakonok és a dohányzást imitáló elektronikus eszközök gyártói és importőrei a forgalomba hozatal előtt hat hónappal bejelentést kötelesek tenni az egészségügyi államigazgatási szervnek minden olyan termékről, amelyet forgalomba kívánnak hozni. A módosítás szerint a bejelentések fenntartásért a bejelentésre kötelezett évente igazgatási szolgáltatási díjat köteles fizetni.

A törvény felhatalmazó rendelkezései kiegészítésre, módosításra kerülnek annak érdekében, hogy az elektronikus cigaretta, az utántöltő flakon és a dohányzást imitáló elektronikus eszközök nyilvántartására, az új dohánytermék-kategóriába tartozó termékek bejelentésére, a dohánytermékek gyártása során felhasznált adalékanyagok bejelentésére, továbbá az adalékanyagokkal kapcsolatos tanulmányok megvizsgálására vonatkozó igazgatási szolgáltatási díjra vonatkozó szabályok egységesen miniszteri rendeletben kerüljenek meghatározásra.

Az egészségügyi tevékenység végzésének egyes kérdéseiről szóló 2003. évi LXXXIV. törvény módosítása az egészségügyet érintő kollektív szerződés megkötésének jogi hátterét rendezi. Annak érdekében, hogy a dolgozók számára kedvezőbb jogosultságok valamennyi jogviszonyban álló dolgozóra kiterjesztésre kerülhessenek, indokolt az ágazatban köthető kollektív szerződés és annak kiterjesztésére vonatkozó szabályok megteremtése.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (a továbbiakban: Gytv.) módosítása azért szükséges, hogy 13 új pszichoaktív anyag kockázatértékelésének eredményeként a kábítószerekkel egy tekintet alá eső veszélyes pszichotróp anyagokat tartalmazó A) Jegyzék ezen anyagokkal való kibővítése annak érdekében, hogy az anyagok szigorúbb elbírálás alá essenek.

A pontosítások, a technikai módosítások a jogalkalmazást segítik elő, többek között a jogszabályon belüli és a jogszabályok közötti koherencia megteremtésével (ideértve az Európai Unió vonatkozó irányelveinek való megfelelést is).

Szükséges a gyógyszerek forgalomba hozatali engedélye után fizetendő éves fenntartási díj megfizetésre irányuló kötelezettségek betartásának a forgalomhozatali engedély jogosultak teljes körében érvényt szerezni.

Az egészségügyben működő szakmai kamarákról szóló 2006. évi XCVII. törvény módosítása megváltoztatja a kötelező kamarai tagságra vonatkozó rendelkezéseket a Magyarországon tanuló, de itt egészségügyi tevékenységet nem végző külföldi állampolgárok esetében.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) módosítása a gyógyszertár működési engedélye visszavonásának feltétele társadalombiztosítási ártámogatási szerződése megszűnésére figyelemmel.

A személyes gyógyszertár működtetési jogot szabályozó rendelkezések közötti koherencia megteremtése érdekében kerül sor annak előírására, hogy a létesítési és működési engedély visszavonásának minden esetében a személyi jog is megszűnik.

A többségi gyógyszerészi tulajdoni hányadra vonatkozó, 2017. január 1-jétől érvényes előírások ellenőrzésének elősegítése, a hatóság fellépésnek megerősítése. 2015. július 15-e előtt szakgyógyszerészeti képesítést szerzett személyek szűk körének mentesítése az újabb szakvizsga megszerzésének kötelezettsége alól.

Az adminisztratív terhek csökkentése érdekében az ismertetés bejelentéséhez szükséges dokumentumok körének szűkítésére, illetve elektronikus úton történő továbbítás lehetővé tétele.

Abban az esetben, amikor a forgalomba hozatali engedély jogosultja a gyógyszer forgalmazását Magyarország területén ideiglenesen felfüggeszti vagy a gyógyszert a továbbiakban nem forgalmazza és az a hazai szükségletek kielégítése érdekekében indokolt (nem áll rendelkezésre helyettesítő készítmény), az Országos Gyógyszerészeti és Élelmiszer-egészségügyi Intézet a gyógyszer-nagykereskedelmi engedély jogosultjának kérelemére engedélyezi a hiánnyal érintett gyógyszer helyett alkalmazható gyógyszer beszerzését ún. kontingens engedély megadásával.

Új szabály kerül bevezetésre ezen gyógyszerek társadalombiztosítási támogatása érdekében.

-----STARTING---POINT---RESZLETES---

Az 1. §-hoz

Mivel a népegészségügyi feladatkörben eljáró kormányhivatalok és járási (kerületi) hivatalok közvetlen szakmai irányítására az országos tisztifőorvosnak 2015. április 1-jét követően nincs jogszabályi lehetősége, az egészségügyi államigazgatási szervek hatáskörébe tartozó, azonnali intézkedést igénylő esetekben (amennyiben a haladéktalan hatósági intézkedés elmaradása elháríthatatlan következményekkel járna) szükséges biztosítani az országos tisztifőorvos részére járványveszély kockázatának fennállása esetén a közvetlen intézkedés lehetőségét.

A tömeges bevándorlás okozta megnövekedett járványveszély kockázatainak minimálisra csökkentése (és ezzel a hazai járványügyi biztonság változatlan fenntartása) a hatáskör biztosítását különösen szükségessé teszi, mivel kialakulhatnak olyan körülmények, melyek azonnali, országos szinten egységesen végrehajtandó intézkedések meghozatalát teszik indokolttá.

A 2. §-hoz

A munkavállalókat érő mesterséges optikai sugárzás, valamint elektromágneses sugárzás miatti expozícióra vonatkozó minimális egészségi és biztonsági követelményekről szóló miniszteri rendeletek hatályos felhatalmazó rendelkezései nem teljes körűek, ezért a felhatalmazó rendelkezések módosítása szükséges.

A 3. §-hoz

A Ket. szabályai közötti összhang megteremtése érdekében hatályon kívül helyezésre kerül egy olyan szabály, amit a Ket. tartalmaz.

A 4. §-hoz

Az Elektronikus Egészségügyi Szolgáltatási Tér részletes működéséről szóló miniszteri rendelet megalkotásához szükséges a nyilvántartás személyes adatokkal való bővítése (személyazonosító adat, lakcím, egészségügyi szakképesítéssel rendelkező személyek esetében alapnyilvántartási szám stb.) Pontosításra kerül a nyilvántartás adattartalmának származási helye, valamint a rendszer működtetője által is rögzíthető adatok.

Az 5. §-hoz

A súlyos közúti közlekedési sérülésre vonatkozó egységes definíció hiánya, valamint az általánosan elterjedt jelentéstételi hibák és hiányosságok miatt elégtelenek és pontatlanok a sérülések fajtáira és természetére vonatkozó információk. Az Európai Unió célja egy egységes rendszer bevezetése, melynek alapjául a MAIS (Maximum Abbreviated Injury Score) sérülésosztályozási rendszer szolgál. Ennek érdekében szükséges felhatalmazó rendelkezés megalkotása a látlelet kiadásának módjáról és technikájáról miniszteri rendeletben.

A 6. §-hoz

Az a) pontban technikai pontosítás található a háttérintézmények átalakulása miatt.

A b) pont az Eüak. 38. § (2) bekezdés w) pontjában foglalt felhatalmazó rendelkezéshez kapcsolódik, tekintettel arra, hogy az Eüak. jelenleg nem tartalmaz a látleletről szóló rendelkezéseket, ugyanakkor a jogalkotásról szóló 2010. évi CXXX. törvény 5. § (3) bekezdése értelmében olyan tárgykör szabályozására, amit a felhatalmazást adó jogszabály nem szabályoz, nem lehet felhatalmazást adni.

A 7-8. §-hoz

A korai fejlesztés és gondozás a gyógypedagógiai tanácsadás, korai fejlesztés, oktatás és gondozás (a továbbiakban: korai fejlesztés és gondozás) a köznevelési alapfeladatok (azon belül a pedagógiai szakszolgálati feladatok) egyike. A köznevelési jogszabályok a három év feletti gyermekek esetében három fogalmat - állapotot - ismernek, a „sajátos nevelési igény” (a továbbiakban: SNI), mely a „fogyatékosság” jelen használt PC megnevezése, a „beilleszkedési, tanulási, magatartási nehézség” (a továbbiakban BTM), mely az SNI-nél enyhébb probléma, valamint a (jogszabályban külön nem nevesített, problémamentes, sine morbo) fogalmakat. A három év alatti gyermekeknél azonban a BTM nem értelmezhető, így a jelen hatályos jogszabályok alapján vagy SNI, vagy problémamentes. Az Ebtv. az SNI-t tekinti főfogalomnak, az alá sorolja be a korai fejlesztésre való jogosultságot is. A megváltozott fogalomrendszerhez igazodik a szabályozás.

A 9. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény alapján 2017. január 1-jétől csak törvényben nevesített esetben lehet fellebbezni a fővárosi és megyei kormányhivatal vezetője által hozott elsőfokú döntés ellen, ezért az egészségbiztosítási törvényt szükséges kiegészíteni az erre irányuló szövegrésszel.

A 10. §-hoz

A rendszer egységesítését szolgálja, hogy a gyógyszertárak és a gyógyászati segédeszközt forgalmazók által a működési engedélyek változásával kapcsolatos bejelentési kötelezettség elmulasztása okán jogtalanul igénybe vett ártámogatás visszafizetésére irányuló követelésének az OEP 5 éven belül és kamatokkal együtt hatékonyabban tud érvényt szerezni.

A 11. §-hoz

Kapcsolódva a törvény azon szakaszaihoz, melyek az ellenőrzés tárgykörében a Ebtv.-t módosítják, szükséges egy további pontosítással lehetővé tenni, hogy a finanszírozott egészségügyi szolgáltatások elszámolási rendjét, az elszámolások valódiságát, a folyósított pénzeszközök felhasználásának pénzügyi szabályszerűségét és elkülönítését az Egészségbiztosítási Alap felügyeletéért, irányításáért felelős minisztérium is ellenőrizhesse.

Az egészségbiztosító ellenőrzéseinek gyakorlati tapasztalatai alapján a valótlan készletbeszerzések kiszűréséhez hatályos rendelkezések pontosításra kerülnek, valamint a számviteli törvény hatálya alá nem tartozó, főkönyvi és analitikus nyilvántartások vezetésére nem kötelezett gazdálkodók esetében is lehetővé válik a beszerzések, értékesítések és a készletek meglétének ellenőrzése a készletnyilvántartásuk alapján. Ezzel megvalósul az egységes és hatékony hatósági ellenőrizés minden, ártámogatási szerződéssel rendelkező egészségügyi szolgáltató esetében.

A 12. §-hoz

A módosítással a hagyományos kínai gyógyászati tevékenységet végző személyek tevékenység végzésére vonatkozó nyilvántartás adatai közül a nyilvántartásban szereplő személyek neve, a számukra engedélyezett tevékenység megnevezése az engedély időtartamára vonatkozó adat és az engedély száma bárki számára megismerhető adattá válik.

Betegbiztonsági szempontból kiemelt társadalmi érdek fűződik ahhoz, hogy a hagyományos kínai gyógyászati tevékenységet végző személyek tevékenység végzésére való jogosultságának ellenőrzése - az egészségügyi dolgozók alapnyilvántartásának és működési nyilvántartásának mintájára - mindenki számára biztosított legyen.

A 13. §-hoz

Módosítja a működési nyilvántartásba történő felvétel, illetve elutasítás szabályait. A módosítással nem vehető fel a működési nyilvántartásba az, akit a működési nyilvántartásba való felvételre irányuló eljárásban a kérelmét az egészségügyi államigazgatási szerv azért utasította el, mert felróható megtévesztő magatartásával a működési nyilvántartást vezető szervvel a nyilvántartás körébe tartozó valótlan adatot közölt a kérelem elutasításától számított egy évig.

A 14. §-hoz

A kórbonctani vizsgálat szükségességére vonatkozó szabályozás módosításával kötelezővé válik a szövetátültetésben résztvevő donor és recipiens kórbonctani vizsgálata, ezáltal annak megállapítása, hogy a donáció szerepet játszott-e az esemény bekövetkezésében.

A 15. §-hoz

Tekintettel a miniszter ágazati felelősségére, a módosítás bevezetésével az egy megyét érintő egészségügyi válsághelyzet kihirdetésére az egészségügyi államigazgatási szerv javaslatára a miniszter jogosult.

A 16. §-hoz

Az Állami Egészségügyi Tartalék feltöltéséről, egészségügyi válsághelyzet és veszélyhelyzet esetén a beszerzések menetéről nincsenek kidolgozott szabályok. A jogbiztonság érdekében ezeket a szabályokat szükséges megalkotni.

A terrorizmus, terrorveszély kihirdetése kapcsán nagyon fontos feladat lehet az egészségügyi ellátórendszer működésének fenntartása, az egészségügyi dolgozók berendelésének, a szükség szerinti túlmunka elrendelésének, illetve egyáltalán a készenlét fokozásának lehetősége. Jelenleg nagyon korlátozott eszközök állnak rendelkezésre arra az esetre, ha potenciálisan hazánkban elkövetendő terrorcselekmény következményeinek elhárítása érdekében meg kívánnánk erősíteni az egészségügyi ellátó kapacitást.

A 17. §-hoz

Az Alapvető Jogok Biztosa egy haláleset kapcsán szorgalmazza jogszabályi keretek előkészítését a leletkiadás rendjének szabályozásáról. A jelenlegi törvényi keretek kiegészítése történik a leletkiadás intézményen belüli szabályozásának előírásával.

Az egészségügyi szolgáltatók akkreditációjáért fizetendő igazgatási szolgáltatási díj szabályozására vonatkozó törvényi rendelkezés módosításra kerül, tekintettel arra, hogy az akkreditációs eljárás nem minősül hatósági jellegű tevékenységnek. Az akkreditáció önkéntes jellegére és céljára tekintettel a hatósági eljáráshoz kötődő igazgatási szolgáltatási díj helyett, az akkreditációs eljárást szabályozó jogszabályban részletezettek szerinti költségtérítés megállapítása indokolt.

Kiegészítésre kerül az egészségfejlesztési irodák jogállására, feladat- és hatáskörére meghatározása vonatkozó felhatalmazás a finanszírozásuk rendeletben történő szabályozására.

A 18. §-hoz

Hatályon kívül helyező rendelkezés.

A 19. §-hoz

A törvény rendelkezései kiegészülnek azzal, hogy a dohánytermékhez adalékanyag bejelentése esetén, valamint adalékanyagonként évente a bejelentést követő év március 31-éig a bejelentés fenntartására igazgatási szolgáltatási díjat kell fizetnie a bejelentőnek az egészségügyi államigazgatási szerv részére.

A 20. §-hoz

Az elektronikus cigarettára vonatkozó szabályok kiegészítésre kerülnek azzal, hogy az elektronikus cigaretták, az utántöltő flakonok és a dohányzást imitáló elektronikus eszközök bejelentése esetén az egészségügyi államigazgatási szerv igazolásával rendelkező termékek bejelentésének fenntartására a bejelentésre kötelezettnek igazgatási szolgáltatási díjat kell fizetnie az egészségügyi államigazgatási szerv részére.

A 21. §-hoz

A törvény rendelkezései kiegészülnek azzal, hogy az új dohánytermék-kategóriák gyártói vagy forgalomba hozói a bejelentése esetén, továbbá a bejelentés fenntartásáért az egészségügyi államigazgatási szerv részére igazgatási szolgáltatási díjat kötelesek fizetnie.

A 22. §-hoz

A felhatalmazó rendelkezés módosul: felhatalmazást kap a fogyasztóvédelemért felelős miniszter, hogy az adópolitikáért felelős miniszterrel egyetértésben a dohánytermékek nyilvántartásba vételére és vizsgálatára, valamint arra, hogy a cigaretta kátrány-, nikotin- és szénmonoxid-kibocsátásának mérésére vonatkozó díjakat rendeletben határozza meg.

A 23. §-hoz

Átmeneti rendelkezés a befizetési kötelezettséghez.

A 24. §-hoz

A törvény rendezi az egészségügyi ágazatot érintő ágazati kollektív szerződés megkötésének és kiterjesztésének jogi hátterét.

Az ágazati sztrájktárgyalás keretében az ágazati reprezentatív szakszervezetek kezdeményezték a kollektív szerződés megkötésére vonatkozó jogi szabályozás kialakítását. A szabályozás indoka, hogy az egészségügyi ágazatban a hatályos jogszabályok jelenleg nem teszik lehetővé az ágazatra kiterjedő hatályú kollektív szerződés megkötését. Annak érdekében, hogy a dolgozók számára kedvezőbb jogosultságok valamennyi jogviszonyban álló dolgozóra kiterjesztésre kerülhessenek, indokolt az ágazatban köthető kollektív szerződés és annak kiterjesztésére vonatkozó szabályok megteremtése.

A cél elérése érdekében, figyelemmel a jelentős arányú állami tulajdonú szolgáltatóra, a törvényi szabályok módosítása helyett a kollektív szerződés kiterjesztésének jogintézménye szolgálja azt a célt, hogy a teljes ágazatra vonatkozóan egységes munkafeltételek kerüljenek meghatározásra. Az ennek alapján megkötött és kiterjesztett kollektív szerződés megteremti annak lehetőségét, hogy elkerülhetővé váljanak az egészségügyi ágazatban a foglalkoztatási feltételek közötti különbségek. A kiterjesztésre vonatkozó módosítás, tekintettel arra, hogy az egészségügyi szolgáltatók többsége állami tulajdonban van, különbözik a versenyszférában a hatályos jogban szabályozott kiterjesztéstől.

A 25. §-hoz

Az egészségbiztosító ellenőrzéseinek gyakorlati tapasztalatai alapján a valótlan készletbeszerzések kiszűréséhez hatályos rendelkezések pontosításra kerülnek, valamint a számviteli törvény hatálya alá nem tartozó, főkönyvi és analitikus nyilvántartások vezetésére nem kötelezett gazdálkodók esetében is lehetővé válik a beszerzések, értékesítések és a készletek meglétének ellenőrzése a készletnyilvántartásuk alapján. Ezzel megvalósul az egységes és hatékony hatósági ellenőrizés minden, ártámogatási szerződéssel rendelkező egészségügyi szolgáltató esetében.

A 26. §-hoz

A magyar és az európai uniós társhatóságok harmadik országokban végzett rendszeres ellenőrzése visszamenőlegesen is megállapíthatja, hogy a gyógyszerek vagy azok hatóanyaginak gyártása nem a helyes gyártási gyakorlatnak (Good Manufacturing Practice) megfelelően történt.

Ez alapján a gyógyszer adott gyártási tételeinek forgalmazása a betegbiztonsági szempontokra figyelemmel az értékelés idejére felfüggesztésre, későbbi döntés szerint kivonásra kerül. Bár a jelenleg hatályos szövegbe beleérthető ez az eset, a gyakorlati tapasztalatok alapján szükségesnek látszik ennek egyértelmű kimondása.

A 27. §-hoz

A gyógyszerek forgalomba hozatali engedélye után fizetendő éves fenntartási díj megfizetésre irányuló kötelezettség elmulasztásának jelenleg nincs jogkövetkezménye, miközben az a hatóság számára 100 millió forint nagyságrendű bevétel kiesést okoz. A módosítás értelmében a díjat meg nem fizető engedély jogosult gyógyszereinek forgalmazását a hatóság a kötelezettség teljesítéséig felfüggeszti. A forgalmazás felfüggesztése a gyógyszer-nagykereskedőhöz, illetve a gyógyszertárakba kiszállított gyógyszereket nem érinti.

A 28. §-hoz

Az engedélyezés előtti gyógyszer alkalmazás feltétele, hogy a gyártó a készítményt térítésmentesen bocsássa a beteg rendelkezésére. Abban az esetben azonban, ha a gyógyszer időközben forgalomba hozatali engedélyt, majd ezt követően társadalombiztosítási támogatást is kap, nem indokolt, hogy a gyártó fenti kötelezettségét fenntartani.

A 29-30. §-hoz

Az előző törvénymódosítás hatálybalépése óta eltelt időben az Országos Addiktológiai Centrum újabb 13 új pszichoaktív szerről állapította meg a kockázatértékelés során, hogy azok veszélyt jelentenek az egészségre és a társadalomra, így a pszichotróp anyagokkal egy tekintet alá esőnek nyilvánította azokat.

A 31. §-hoz

A 2001/83/EK irányelv átültetése során nem került átvezetésre az a rendelkezés, hogy különleges helyzetekben, a betegek kezébe nem kerülő gyógyszereknek nem csak a betegtájékoztatója, hanem a csomagolása is lehet idegen nyelvű. Ezt a hiányt pótolja a módosítás. Kiegészül a törvény egy kormányrendeletre hivatkozással, amely meghatározza az új pszichoaktív anyagok jegyzékre vételének és módosításának eljárási rendjét.

A 32. §-hoz

A szaktanácsadás, konzultáció nem igazgatási szolgáltatási tevékenység, ezért annak díját nem szükséges törvényben meghatározni.

A 33. §-hoz

A kötelező kamarai tagság jelenleg az egészségügyi tevékenység végzésének feltétele. A Magyarországon megszerzett egészségügyi szakképesítés külföldön történő elismerése érdekében a kijelölt szerv által kiadott ún. jóhírnév igazolásban fel kell tüntetni, hogy az egészségügyi dolgozó jogosult-e Magyarországon egészségügyi tevékenységet végezni. Évente egyre nagyobb számú külföldi hallgató végez a hazai egyetemeken idegen nyelvű képzés keretében általános orvosi-, fogorvosi- és gyógyszerészképzésben. Ezen személyek jelentős hányada a diploma megszerzését követően nem kíván Magyarországon egészségügyi tevékenységet végezni, hanem állampolgársága szerinti, vagy egy másik külföldi országban szeretne dolgozni. Annak érdekében, hogy részükre a jóhírnév igazolás kiállításra kerülhessen oly módon, mint akik egészségügyi tevékenység végzésére jogosultak, jelenleg be kell lépjenek a szakterület szerint illetékes szakmai kamarába. A kamarának ezen személyek regisztrálása adminisztratív terhet jelent. A kamarai tagság pusztán formalitás ez esetben, így indokolt, hogy a jóhírnév igazolás kiállítása tekintetében - kizárólag azon személyek esetében, akik Magyarországon nem végeztek és nem is kívánnak egészségügyi tevékenységet végezni - a kamarai tagság ténye ne legyen releváns adat.

A 34. §-hoz

Az ismertetési tevékenységet folytatók az általuk szervezett rendezvényeket kötelesek előzetesen bejelenteni az ellenőrző hatóságnak. A módosítás értelmében - a gyakorlati tapasztalatok alapján - szűkül a kötelezően benyújtandó dokumentumok köre, de a hatóság természetesen szükség esetén további iratok továbbra is bekérhet.

A 35. §-hoz

Abban az esetben, ha valamely gyógyszer hazánkban átmenetileg elérhetetlenné válik, és támogatással rendelhető helyettesítő készítmény nem áll rendelkezésre, a beteg támogatással csak egyedi méltányossági eljárás keretében juthat hozzá. Ezt az időt és jelentős adminisztrációt igénylő eljárást váltja ki az új szabályozás, melynek eredményeképpen a hiánnyal érintett gyógyszerhez nyújtott támogatást - hivatalbóli eljárás keretében - automatikusan megkapja az egyébként a támogatási rendszerben nem szereplő, az Országos Gyógyszerészeti és Élelmezés-egészségügyi Intézet által kiadott kontingens engedély alapján beszerzett gyógyszer.

A 36. §-hoz

A fentiek alapján szükséges kiegészíteni a hivatalból indított eljárások körét, valamint meg kell határozni az eljárásban rendelkezésre álló ügyintézési határidőt, amely ez esetben rövidebb, mint az egyéb, hivatalból folytatott eljárások tekintetében.

A 37. §-hoz

A gyógyszerek társadalombiztosítási támogatásból történő kizárásának feltételei között a fenti §-okban meghatározott, hivatalból támogatásba befogadott gyógyszert kivételként kell kezelni.

A 38. §-hoz

A Gyftv. 22/A. § alapján hivatalból a társadalombiztosítási támogatásba befogadott gyógyszerre kifizetett támogatási összeg után az adott gyógyszer forgalomba hozatali engedélyének jogosultját befizetési kötelezettség nem terheli.

A 39. és 44. §-hoz

A gyógyszertámogatási kiadások előirányzatának betartása érdekében a módosítás biztosítja azt, hogy az előirányzat túlköltése esetén, a túlköltést kompenzálni képes, a gyógyszerek forgalomba hozatali engedélyének jogosultjai és a finanszírozó közötti sávos kockázatviselésből eredő befizetési kötelezettség 2017. évben is fennmaradjon.

A 40. §-hoz

A többségi gyógyszerészi tulajdoni hányadra vonatkozó, 2017. január 1-jétől érvényes előírások ellenőrzésének elősegítése, a hatóság fellépésének megerősítése érdekében egyértelműen rögzítésre kerülnek a hatósági ellenőrzések részletei.

A 41. §-hoz

Megerősítésre kerül, hogy a többségi gyógyszerészi tulajdoni hányad nem teljesítése, valamint a társadalombiztosítási szervvel kötött ártámogatási szerződés megszűnése esetén a gyógyszertár működési engedélyét vissza kell vonni.

A 42. §-hoz

A többségi gyógyszerészi tulajdoni hányadra vonatkozó, 2017. január 1-jétől érvényes előírásoknak való megfelelés ellenőrzése érdekében minden közforgalmú gyógyszertárat működtető vállalkozásnak 2017. január 31-ig be kell nyújtania a társasági szerződés vezető tisztségviselők által hitelesített másolatát.

A 43. §-hoz

A módosítás azokat a közforgalmú gyógyszertárat vezető, vagy a későbbiekben gyógyszertár vezetőjévé váló gyógyszerészeket mentesíti az újabb szakvizsga megszerzésének kötelezettsége alól, akik 2015. július 15-e előtt szerezték meg gyógyszerellátási szakgyógyszerészet szakiránytól eltérő szakgyógyszerészi szakképesítésüket, vagy már megkezdték tanulmányaikat.

A 45. §-hoz

A közforgalmú gyógyszertárak áthelyezése során a gyakorlati tapasztalatok szerint nem elegendő a jelenleg engedélyezett 6 hónap, mert egy ingatlan megszerzése/az építmény felépítése, az engedélyek beszerzése ennél több időt vesz igénybe. Erre tekintettel az áthelyezésre rendelkezésre álló fél éves időtartam egy évre emelkedik.

A 46. §-hoz

Bármely okból kerül is sor a létesítési és működési engedély visszavonására, az együtt jár a személyes gyógyszertár működtetési jog megszűnésével. Nem indokolt tehát csak bizonyos eseteket nevesíteni az okok között.

A 47. §-hoz

Technikai pontosítás.

-----STARTING---POINT---VEGE---

A 48-49. §-hoz

Hatályba léptető rendelkezést és jogharmonizációs záradékot tartalmaz.