1995. évi CXVI. törvény indokolása

a fogyasztási adóról és a fogyasztói árkiegészítésről szóló 1991. évi LXXVIII. törvény módosításáról

-----STARTING---POINT---ALTALANOS---

ÁLTALÁNOS INDOKOLÁS

A törvénytervezet alapvető céljaként a fogyasztási adótételek valorizálására (emelésére) tesz javaslatot. E szerint az adóbevételek 1996. évre előirányzott összegének biztosítása érdekében a jövő évtől a kőolajtermékek, a szesz és szeszes italok, a sör és a cigaretta ma érvényesülő adótételei (forintban meghatározott adói) átlagosan 15%-kal - az 1996. évre prognosztizált inflációt el nem érő mértékben - emelkednek. Ebből eredően az állami költségvetés éves szinten a kőolajtermékek után kb. 15 milliárd forint, az élvezeti cikkek után 6-6,5 milliárd forint, együtt mintegy 21,0-21,5 milliárd forint többlet fogyasztási adót realizálhat. Az adóintézkedésnek a fogyasztói árszintre gyakorolt közvetlen hatása 0,7%-ra tehető. Része a Javaslatnak - 1,1 milliárd forint kihatással - a közlekedési szolgáltatásoknál nyújtott 75%-os kedvezmény 70%-ra való csökkentése, amely elsősorban a tanulók és nyugdíjasok utazási díját (vasúton, autóbuszon és a helyi közlekedésben) mintegy 20%-kal növelné.

Az adóemelés és az árkiegészítés csökkentés mellett a Javaslat néhány, az adózás megkerülésének visszaszorítására, a rendelkezések egyértelműbbé tételére irányuló kiegészítést és módosítást, illetve a személyszállítás általános forgalmi adó alapjának tervezett változtatásával összefüggően - annak ellentételezésére - egy konstrukciós jellegű, a fogyasztói árkiegészítés alapjának növelésére vonatkozó változtatást is tartalmaz.

-----STARTING---POINT---RESZLETES---

Az 1. §-hoz

A visszaélések esetei közé tartozik, hogy az adóval növelt áron beszerzett termékeket az adó-visszaigénylési lehetőség miatt szállítják ki külföldre, majd visszáruként visszahozzák, de az adót az adóhatóságnak nem fizetik vissza, az áru vagy a cég is eltűnik, követhetetlenné válik.

A fogyasztási adós - többségében jövedéki - termékekhez az alapítvány is adózottan juthat hozzá, hozhatja belföldre. Ez a személygépkocsik, az élvezeti cikkek behozatala esetén a vámjogszabályok rendelkezéseiből következik. Rendezetlen viszont az importált üzemanyagok és tüzelőolajok adóztatása, s ezt a tényt az alapítvány adózatlan termék beszerzésére, értékesítésére használhatja fel.

Mindezek megelőzését, kivédését szolgálja a Javaslat, a törvény 1. §-ának kiegészítésével.

A 2. §-hoz

Az adó és árkiegészítés alanyának módosult megfogalmazása tartalmi változást nem jelent. Kizárólag a fogalom értelmezését segíti, egyértelművé teszi, hogy a 4. § (1) és a 12. § (1) bekezdése szerinti vállalkozás, vállalkozó a belföldi értékesítésével (szolgáltatás nyújtásával) automatikusan az adó, az árkiegészítés alanyává válik. Az e körön kívül eső személy pedig akkor és abban az esetben alanya az adónak, ha az értékesítését rendszeresen, üzletszerű tevékenységként végzi.

A 3. §-hoz

A 3. §-on belül az (1) bekezdésben foglalt módosítást annak egyértelművé tétele indokolja egyfelől, hogy a nem adóalany termelőtől, termeltetőtől történő beszerzés esetén fizeti az adót a vevő, a felvásárló, másfelől, hogy a nem adóalanyok körébe az adó- és vámhatóság, és a bíróság is beletartozik.

A (2) bekezdés az adólevonással (adó-visszaigényléssel) járó visszaélési lehetőség csökkentésére irányul. A módosult szabályozás az adó nélküli ömlesztett termékből kiszerelt, palackozott terméket csak a kulcsos adó megfizetése szempontjából minősíti termékelőállításnak, illetve ezzel összefüggően a törvény 11. § (1) bekezdés e) pontja csak a kulcsos adó levonását (visszaigénylését) teszi lehetővé. Így a tételes adót - a mai gyakorlattól eltérően - a kiszerelés, palackozás nem érinti, s az azzal történő manipuláció lehetősége is kizárásra kerül.

A 4. §-hoz

A Javaslat 4. §-ának mind a két bekezdése a rendelkezések egyértelműbbé tételét, pontosítását szolgálja. Az (1) bekezdés az adófizetési kötelezettség keletkezésének egyik esetét határozza meg konkrétan, a (2) bekezdés pedig azokat a törvény hatálya alá vont újabb kőolajtermékeket nevezi meg, amelyeknek - a benzin, a gázolaj és a tüzelőolaj mellett, azokhoz hasonlóan - a zárt árusítású diplomatabolt részére történő értékesítése is adóköteles belföldi értékesítésnek minősül.

Az 5-6. §-hoz

A módosítás az adózás megkerülésének, illetve az adóalappal történő manipulálásának a kizárására irányul. Ennek érdekében a Javaslat 5. §-a az adófizetési kötelezettség keletkezését az értékesítés teljesítéséhez kapcsolja, vagyis nem a számlaadáshoz, amit esetleg nem teljesítenek.

A törvénytervezet 6. §-a pedig a saját kiskereskedelmi boltban történő értékesítés, továbbá a nem termelési és reprezentációs célú felhasználás esetén az adó alapját a termék adót nem tartalmazó forgalmi értékében határozza meg a jelenlegi, a viszonylag tetszőlegesen megállapítható közvetlen önköltség, a nyilvántartás szerinti érték vagy az előállítási költséggel szemben.

A 7. §-hoz

A Javaslat egyfelől (összefüggésben a 3. § (2) bekezdéssel) az ömlesztett termékek kiszerelése, palackozása esetén a tételes adó levonását (visszaigénylését) zárja ki, másfelől a félreértések elkerülése érdekében szövegpontosítást jelent, a szabályozás egyértelműbbé tételét szolgálja, tartalmi változást nem takar.

A 8. §-hoz

Az általános forgalmi adó-rendszerben történt változás szerint a költségvetési támogatás is az áfa-alap részévé válik. Ez a személyszállítási szolgáltatások esetén a fogyasztói árkiegészítés áfa-alapba történő bevonását jelenti. Ezzel függ össze a Javaslat 8. §-ának módosítása, amely e szolgáltatásokhoz kapcsolódóan a fogyasztói árkiegészítés alapjának az általános forgalmi adóval való növelését javasolja. A módosítás az előbbiek szerinti áfa-alap növekedés pótlólagos díjemelő hatásának kiküszöbölését szolgálja.

-----STARTING---POINT---VEGE---

A 9-10. §-hoz

A törvénytervezet 1. és 2. számú melléklete az 1996-tól érvényesülő fogyasztási adómértékeket, illetve a 75%-ról 70%-ra változó utazási kedvezményekhez tartozó fogyasztói árkiegészítési kulcsokat tartalmazza. A Javaslat szerint a rendelkezések 1996. január 1-jén lépnek életbe, először azokban az esetekben kell alkalmazni, amelyekben az adófizetési kötelezettség, illetve az árkiegészítés igénybevételi lehetőség 1995. december 31-ét követően keletkezik.