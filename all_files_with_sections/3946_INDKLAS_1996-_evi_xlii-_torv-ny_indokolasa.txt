1996. évi XLII. törvény indokolása

a Magyar Köztársaság Polgári Törvénykönyvéről szóló 1959. évi IV. törvény módosításáról

-----STARTING---POINT---ALTALANOS--- 

A Magyar Köztársaság Polgári Törvénykönyvéről szóló 1959. évi IV. törvény (a továbbiakban: Ptk.) kifejezetten az élettársakra tekintettel csak az 578/G. §-ban tartalmaz rendelkezést, amikor vagyoni viszonyaik rendezésére vonatkozóan kimondja, hogy az élettársak - házasságkötés nélkül közös háztartásban, érzelmi és gazdasági közösségben együttélő nő és férfi együttélésük alatt a szerzésben való közreműködés arányában szereznek közös tulajdont.

Az élettársak közötti érzelmi, gazdasági közösségre tekintettel a Ptk. az élettársakat a hozzátartozók körébe sorolja (Ptk. 685. § b) pont). Ennek igen nagy a jelentősége, mivel számos jogszabály e rendelkezésre utal, amikor a hozzátartozókra - közöttük az élettársra - vonatkozóan rendelkezést állapít meg, így pl. a hivatali összeférhetetlenség tekintetében, a társadalombiztosítási és szociális juttatások terén vagy a büntető, illetve polgári eljárásban a tanúvallomás alóli mentességgel összefüggésben. E jogszabályok közös vonása, hogy az élettársi kapcsolat meghatározását mellőzik, azt - figyelemmel a Ptk. 578/G. §-ában foglaltakra - adottnak tekintik.

Az Alkotmánybíróság a 14/1995. (III. 13.) AB határozatában kifejtette, hogy ellentétes az Alkotmánnyal, hogy az érzelmi, szexuális és gazdasági közösségben, házasságon kívül együttélő személyekre nézve jogokat és kötelezettségeket megállapító jogszabályi rendelkezések kizárólag a Ptk. fogalommeghatározása szerinti élettársi viszonyhoz, tehát csak a nő és férfi együttéléséhez fűznek jogkövetkezményeket. Két személy tartós életközössége ugyanis megvalósíthat olyan értéket, amely az érintettek személyi méltóságának egyenlő figyelembe vétele alapján az együttélő személyek nemétől függetlenül igényt tarthat jogi elismerésre. Ezért az Alkotmány 70/A. §-ába - a hátrányos megkülönböztetés tilalmát kimondó rendelkezésbe - ütköző megkülönböztetés, ha a közös háztartásban, érzelmi és gazdasági közösségben együttélő személyek közül az azonos neműekre a jogszabály nem vonatkozik, feltéve, hogy a jogszabályok az élettársakra nézve olyan jogokat, illetve kötelezettségeket állapítanak meg, amelyek tekintetében nincsen jelentősége annak, hogy az élettársi viszony különböző nemű személyek között áll fenn.

Az Alkotmánybíróság megvizsgálta a hatályos jogszabályokat, melyek az élettársakra nézve jogot vagy kötelezettséget állapítanak meg, és úgy találta, hogy ezekben az életviszonyokban általában nincsen jelentősége annak, hogy az élettársi viszony különböző nemű személyek között áll-e fenn. Különösen a gazdasági életközösségből adódó vagyoni helyzet és juttatások, a hivatali összeférhetetlenség, illetve a hozzátartozókat illető büntetőjogi könnyítések és szigorítások tekintetében nincsen alkotmányos alapja annak, hogy ezek szabályai az azonos nemű személyek tartós életközösségére semmilyen esetben sem terjedjenek ki. A hozzátartozók és élettársak nemének akkor lehet jelentősége, ha közös gyermekre vagy - ritkábban - egy másik személlyel kötött házasságra tekintettel történik a szabályozás.

Ezért, bár az Alkotmánybíróság a Ptk. megfelelő módosítását a jogellenes helyzet kiküszöbölésének csak az egyik lehetséges megoldásaként tüntette fel, figyelemmel arra, hogy a jogok és kötelességek tekintetében az élettársak nemének általában nincsen jelentősége, az Alkotmánybíróság által előírt alkotmányos megoldást a Ptk. 578/G. §-a azonos neműekre vonatkozó diszkriminatív rendelkezésének módosításával célszerű megteremteni. Így a jövőben jogkövetkezmények már nem csak a különnemű személyek együttéléséhez, élettársi kapcsolatához fűződnek.

A törvényjavaslat az élettárs fogalom új tartalmú meghatározását a 685/A. § beiktatásával a záró (értelmező) rendelkezések körében helyezi el, ezzel is kifejezve, hogy az élettársi kapcsolat meghatározásának nem csak a vagyoni viszonyok rendezése során, hanem - a Ptk. 1. §-ának (1) bekezdésében foglaltakra figyelemmel - más jogterületeken is alapvető jelentősége van. Ugyanakkor bizonyos - különösen a kiskorúakat érintő - élethelyzetek rendezése során szükséges lehet az élettárs fogalomnak a Ptk. rendelkezésétől eltérő meghatározására. Erre biztosít lehetőséget a törvényjavaslat, annak kimondásával, hogy magas szintű jogszabály (törvény, kormányrendelet) az élettárs fogalmát a Ptk. szabályaitól eltérő tartalommal határozhatja meg.

-----STARTING---POINT---RESZLETES---

-----STARTING---POINT---VEGE---