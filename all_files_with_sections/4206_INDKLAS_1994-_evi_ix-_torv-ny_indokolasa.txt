1994. évi IX. törvény indokolása

a büntető jogszabályok módosításáról

-----STARTING---POINT---ALTALANOS--- 

A robbanóanyagok, robbantószerek, lőfegyverek és lőszerek jogellenes használata, az ezekkel történő illegális kereskedelemben fokozott veszélyt jelent a közbiztonságra és a közrendre. Megváltoztak a lőfegyverjog alapját képező jogszabályok is. A lőfegyverekről és lőszerekről, a gáz és riasztófegyverekről, valamint a légfegyverekről és lőterekről a 115/1991.(IX.10.) Korm. rendelet (továbbiakban R.) rendelkezik. A törvényjavaslat (továbbiakban: javaslat) a közbiztonság hatékonyabb büntetőjogi védelmének kialakítására törekszik az idevonatkozó tényállások módosításával és azzal, hogy külön bűncselekményként vezeti be a Büntető Törvénykönyvbe (továbbiakban Btk) a fegyvercsempészet bűntettét.

A gazdasági bűncselekményeket a Btk. XVII. fejezete tartalmazza. Az itt szabályozott bűncselekmények többsége szorosan kapcsolódik az állami gazdaságirányításhoz. Ugyanakkor nemcsak az Alkotmány 9. §-a deklarálja, hogy Magyarország gazdasága piacgazdaság, hanem ténylegesen is megindult a piacgazdaság kialakulása.

A gazdasági bűncselekmények törvényi tényállásainak korszerűsítésére már eddig is történtek lépések. Az 1992. évi XIII. törvény bevezette a Btk-ba a csődbüntettet és a hitelező jogtalan előnyben részesítése bűncselekményét és további módosításokat tartalmaz a Btk. XVII. fejezetén belül az 1993. május hó 15. napján hatályba lépett 1993. évi XVII. törvény.

A közelmúltban számos olyan, a gazdasági élet területét érintő jogszabály született meg, amely lehetővé és egyben elengedhetetlenné teszi a gazdasági bűncselekmények teljeskörű újraszabályozását. A piacgazdaság viszonyai között jelentősen visszaszorul a gazdaság büntetőjogi eszközökkel történő befolyásolása. Ugyanakkor, ahogy ezt a nemzetközi tapasztalatok is mutatják, a büntetőjogi védelemre nemcsak az átmeneti időszakban, hanem a konszolidált piacgazdaság viszonyai között is szükség van.

A javaslat az Európa Tanács ajánlásait is figyelembe véve alakítja ki a gazdasági bűncselekmények körét. A hatályos Btk. rendszerének megfelelően továbbra is külön fejezetben helyezi el a cselekményeket, és figyelembe veszi a még hatályba nem lépett módosításokat is.

-----STARTING---POINT---RESZLETES---

Az 1. §-hoz

A súlyos bűncselekményekért kiszabható életfogytig tartó szabadságvesztés büntetés megszakításának szigorításával a jogalkotó a visszatartó erőt kívánta fokozni, a feltételes szabadságra bocsátás körülményeinek megváltoztatásával.

A 2. §-hoz

A tényállás a fegyveres határsértés alakzatát rögzíti tekintet nélkül arra, hogy engedély (utiokmányok) nélkül vagy meg nem engedett módon történik.

A 3. §-hoz

A javaslat a Btk. 263. §-ában foglalt tényállást - az R.-ben foglaltakra figyelemmel - két önálló bűncselekményre osztja. A 263. (1) bekezdését, amely a robbanóanyaggal vagy robbanószerrel való visszaélésről rendelkezik, hatályában fenntartja, ugyanakkor súlyosabban rendeli büntetni a bűnszövetségben történő elkövetést.

A 4. §-hoz

A Btk. 263/A. §-ában megfogalmazott tényállás elkövetési tárgya lehet mind a polgári rendeltetésű, mind a polgári célra nem engedélyezhető fegyver, lőszer (pl. a sorozatlövésre alkalmas lőfegyver, robbanó, gyújtó vagy áthatoló lövedék).

A lőfegyver vagy lőszer készítésére, forgalombahozatalára és kereskedelmére az R.III., míg a megszerzésére és tartására a III. fejezetében foglalt igazgatási szabályok az irányadóak. A javaslat ezzel összhangban határozza meg az elkövetési magatartásokat, amikor nemcsak az engedély nélküli készítést, megszerzést, tartást vagy illetéktelen személy részére történő átadást rendeli büntetni, hanem a forgalombahozatalt, az engedély kereteinek a túllépését is. Forgalombahozatal alatt e tényállásnál belföldi forgalombahozatalt értünk, mivel nemzetközi kereskedelem esetén a Javaslat 5. §-ában szabályozott fegyvercsempészet bűncselekménye valósulhat meg.

A javaslat minősítő körülménnyel egészíti ki a tényállást: súlyosabban rendeli büntetni a bűnszövetségben történő elkövetést.

A 5. §-hoz

Fontos nemzeti érdek fűződik ahhoz, hogy a lőfegyver, lőszer, robbanóanyag, robbantószer, illetve ez utóbbiak felhasználására szolgáló készülékek nemzetközi kereskedelme szigorú ellenőrzés mellett történjen. A javaslat 5. §-a speciális tényállást állapít meg az engedély nélküli külkerskedelmi tevékenység (Btk. 298. §) és a nemzetközileg ellenőrzött termékek és technológiák forgalmára vonatkozó kötelezettség megszegése (Btk. 287. §) bűncselekményeihez képest. Ennek indoka, hogy az elkövetési tárgy kiemelkedő veszélyességére tekintettel súlyosabb büntetéssel kell fenyegetni az elkövetőket.

A javaslat 263/B §-ként vezeti be a Btk-ba a fegyvercsempészés bűntettét, amelyben egyaránt büntetni rendeli az ország területére való behozatalt, az országból történő kivitelt, valamint az átszállítást, ha az engedély nélkül történik, vagy a meglévő engedély kereteit túllépik. A nemzetközi fegyverkereskedelembeng yakorta többen, egymás tevékenységéről tudva, rendszeres haszonszerzés végett követik el a bűncselekményeket, ezért a javaslat minősített esetként szabályozza a bűnszövetséget és az üzletszerűséget.

A 6. §-hoz

A javaslat a Btk. 264. §-ában szabályozott sugárzó anyaggal visszaélés bűncselekményét minősített esettel egészíti ki, bűnszövetségben való elkövetés esetén.

A 7. §-hoz

Indokolt az új tényállásokkal kiegészíteni az elkobzásra vonatkozó rendelkezéseket.

A 8. §-hoz

A javaslat megszünteti a gazdálkodási kötelességeket sértő és a gazdálkodás rendjét sértő bűncselekmények külön címben történő szabályozását, mivel a gazdaság mai viszonyai között a sértett jogtárgy nem különül el minden esetben. Egyes újonnan beiktatott bűncselekmények pedig egyaránt sérthetik a gazdálkodási kötelességeket és a gazdálkodás rendjét.

A 9-10. §-hoz

A javaslat 7-8. §-a a Btk. 292-294. §-ában meghatározott rossz minőségű termék forgalombahozatalának bűncselekményét módosítja. A hatályos szabályok szerint a bűncselekményt a gazdálkodó szervezet vezetője követheti el. A javaslat kiterjeszti az alanyi kört az egyéni vállalkozóra is, mivel ma már az egyéni vállalkozások keretében is jelentős mennyiségű vagy értékű terméket értékesítenek. A fogyasztó védelme szempontjából nincs jelentősége annak, hogy a rossz minőségű terméket gazdálkodó szervezet vagy egyéni vállalkozó hozza forgalomba.

A javaslat a 294. § módosításában mellőzi a büntethetőséget abban az esetben, ha a termék minősége a felek megállapodásában meghatározott minőségi követelményeknek nem felel meg. A felek megállapodásától történő eltérés olyan szerződésszegés, amely megfelelő polgári jogi szankciókat vonhat maga után, és ezért a büntetőjog beavatkozása nem indokolt.

A Javaslat szerint a bűncselekmény elkövethető egyrészt az állami szabvány hatálya alá tartozó termékre abban az esetben, ha a termék a szabványban meghatározott legalacsonyabb követelményeknek nem felel meg, másrészt egyéb termékre is, ha az rendeltetésszerűen nem használható vagy használhatósága jelentős mértékben csökkent.

A 11. §-hoz

A Javaslat 11. §-a a Btk. 296. §-át módosítja. Az áru hamis megjelölése tényállását a tisztességtelen piaci magatartás tilalmáról szóló 1990. évi LXXXVI. számú törvény rendelkezéseivel összhangban állapítja meg. Ez a tényállás egyaránt védi a fogyasztót és a versenytársat. A bűncselekmény elkövetési tárgya nem a termék, hanem az áru lesz, és a Javaslat nemcsak a nem megfelelő jelzéssel ellátott áru forgalombahozatalát rendeli büntetni, hanem az olyan jellegzetes külső, csomagolás, megjelölés, elnevezés használatát, amelyről a másik áruja ismerhető fel. A hatályos szabályozástól eltérően a bűncselekmény csak a forgalombahozatallal válik befejezetté, az erre tett intézkedés csak kisérletet valósít meg.

A 12. §-hoz

A Javaslat 296/A. §-ként, fogyasztó megtévesztése címen új bűncselekményt iktat be a Btk-ba. A fogyasztó megtévesztése tényállása szélesíti a fogyasztók büntetőjogi védelmét. A tisztességtelen piaci magatartás tilalmáról szóló 1990. évi LXXXVI. törvénynek a fogyasztót védő szabályait figyelembe véve a Javaslat büntetni rendeli azt, aki nagy nyilvánosság előtt az áru lényeges tulajdonsága tekintetében megtévesztésre alkalmas tájékoztatást ad. Ez történhet valótlan tények állításával, de úgy is, hogy valós tényeket állít az elkövető megtévesztésre alkalmas módon. E tényállás alapján büntethető lesz az is, aki reklámtevékenység során valósítja meg az itt szabályozott tényállást.

A 296/A. § (2) bekezdés értelmező rendelkezést tartalmaz arra nézve, hogy mi tekinthető az áru lényeges tulajdonságának.

A 13. §-hoz

A hatályos Btk. a tartozás fedezetének elvonását a vagyon elleni bűncselekmények között szabályozza. A Btk. 338/A. §-a a gazdasági tevékenységből származó tartozás fedezetének csalárd elvonását bünteti. A Javaslat a tartozás fedezetének elvonását a gazdasági bűncselekmények körében helyezi el, egyben módosítja a tényállást: mellőzi a csalárd elkövetést, így a tartozás fedezetének elvonása továbbra is szándékos bűncselekmény marad, de a hatályos szabályozástól eltérően eshetőleges szándékkal is elkövethető lesz.

A tartozás mielőbbi kiegyenlítéséhez fűződő jelentős érdekek miatt célszerű a büntethetőséget megszüntetni, ha a tartozást kiegyenlítik. A Javaslat azonban nem kíván hosszú, esetleg évekig tartó „fizetési haladékot” adni az elkövető számára, ezért ezt a lehetőséget - a hatályos jogtól eltérően - csak a vádirat benyújtásáig biztosítja. Ezt követően a tartozás kiegyenlítése csak a büntetés kiszabásánál vehető figyelembe.

A 14. §-hoz

A Javaslat a Btk. 297/A. §-aként a hitelezési csalás bűncselekményét vezeti be a Btk.-ba.

A hitelezői védelem erősítése érdekében ez a tényállás előbbre hozza a büntethetőséget, amikor a hitel felvételénél történő megtévesztést rendeli büntetni, ha ez annak érdekében történik, hogy az elkövető a hitelt megkapja, vagy kedvezőbb feltételeket állapítsanak meg. A (2) bekezdés azt rendeli büntetni, aki a hitelt a meghatározott céltól eltérően használja fel. A célhoz kötött hiteleknél a hitelt nyújtó bizonyos gazdasági tevékenységet kíván támogatni, sokszor a hitelnyújtás tényével vagy éppen azzal, hogy kedvezőbb feltételek mellett bocsátja rendelkezésére az adósnak a hitelt. Az ilyen hitelek más célra történő felhasználása épp úgy veszélyezteti a gazdálkodás rendjét, mint az, ha valaki a hitel felvételénél megtévesztő magatartást tanusít.

A 15. §-hoz

A Javaslat 13. §-a a Btk. 298/B. §-át módosítja. Az alaptőke vagy törzstőke csorbítását a Javaslat szerint nemcsak a társaság tagja részére történő jogtalan kifizetéssel, hanem annak bármilyen formában történő jogtalan elvonásával meg lehet valósítani. Az alaptőke vagy törzstőke meglétéhez a gazdasági társaság hitelezőinek alapvető érdeke fűződik. Az alaptőke vagy törzstőke jogtalan csökkentése - bármilyen formában történik - épp úgy veszélyezteti a hitleezők érdekeit, mint az, ha a társaság vezető tisztségviselője a tagok részére teljesít jogtalan kifizetéseket.

A Javaslat az elkövetési magatartások szélesítésével egyidejűleg felemeli a büntetési tételt is.

A 16. §-hoz

A Javaslat a Btk. 298/C. §-aként a valótlan érték megjelölésének bűncselekményét szabályozza. Ez a tényállás a gazdasági társaság részére nyújtott nem pénzbeli betét valós értéken történő megjelölését kívánja büntetőjogi védelemben részesíteni. A gazdasági társaságokról szóló 1980. évi VI. törvény 22. § (3) bekezdése rendelkezik arról, hogy a nem pénzbeli betétet szolgáltató tag a szolgáltatástól számított öt éven át felelős a társaságnak azért, hogy betétjének értéke a szolgáltatás idején a társasági szerződésben megjelölt értéknek megfelelt. Igen nagy visszaélésre ad lehetőséget az értéken alul és az értéken felül bevitt nem pénzbeli hozzájárulás, ezért az átmeneti piacgazdaság viszonyai között a polgári jogi szankciók mellett indokolt e magatartásokat bűncselekményként is értékelni.

A 17. §-hoz

A Javaslat 17. §-a a gazdasági adatszolgáltatás elmulasztásáról rendelkezik. E törvényi tényállás a gazdasági tevékenységhez kapcsolódó, bárki által megtekinthető nyilvántartásokat, illetve az ilyen nyilvántartásokba vetett bizalmat védi. Közhitelű nyilvántartás található a cégbíróságnál, a földhivatalnál. Aki közreműködik abban, hogy ezekbe a nyilvántartásokba valamely jog vagy kötelezettség létezésére, megváltoztatására vagy megszűnésére vonatkozólag valótlan adat kerüljön, elköveti a Btk. 274. § (1) bekezdés c) pontjába írt közokirat-hamisítás bűntettét. Ugyanakkor fontos érdek fűződik ahhoz is, hogy azoknak az adatoknak, tényeknek, illetve az erre vonatkozó változásoknak a bejelentése megtörténjen a nyilvántartásokba, amelyeknek bejelentési kötelezettségét jogszabály írja elő, hiszen ezek elmulasztása esetén nem a valós állapotokat fogja tükrözni a nyilvántartás. A Javaslt büntetőjogi szankciót helyez kilátásba ez utóbbi esetben is.

A 18. §-hoz

A Javaslat 299/A. §-ként, bennfentes értékpapírkereskedelem címen új bűncselekményt iktat be a Btk-ba.

Az értékpapír piacnak - elsősorban az értékpapírtőzsdén - az információhoz jutás egyenlőségének alapelvén, a befektetők részére nyújtott információk egyenlő minőségén kell alapulnia. Ez biztosítja az üzletek tisztességét (fairness). A Javaslat szerint bennfentes értékpapír-kereskedelem miatt az büntethető, aki foglalkozásánál vagy más egyéb körülménynél fogva olyan információk birtokában, amelyek a nagyközönség előtt még nem ismertek, előnyszerzés végett értékpapírügyletet köt.

Az ügylet látszólag szabályos, jogellenes éppen a bennfentes információ felhasználása miatt lesz. A bennfentes értékpapír-kereskedelem bűncselekményének elkövetője sérti a vevők közötti egyenlőség elvét, és veszélyezteti a piac megbízhatóságát.

A bennfentes értékpapír-kereskedelem elkövetője bárki lehet, aki bennfentes információ birtokában van.

A (2) bekezdés arra az esetre tartalmaz rendelkezést, amikor az elkövető más személyt bíz meg a bennfentes ügylet megkötésével. A (3) bekezdés a bennfentes információ fogalmát határozza meg az egyes értékpapírok nyilvános forgalomba hozataláról és forgalmazásáról, valamint az értékpapírtőzsdéről szóló 1990. évi VI. törvénnyel összhangban.

Az új tényállásra figyelemmel a Javaslat a Btk. 300/A. §-ában szabályozott tiltott értékpapír-kereskedelem bűncselekményét hatályon kívül helyezi.

A 19. §-hoz

A Btk. új 299/B. §-aként szabályozott tőkebefektetési csalást az követi el, aki a gazdálkodó szervezet vagyoni helyzetéről valótlan képet adva másokat tőkebefektetésre vagy a befektetés emelésére bír rá. Így az elkövetők fokozatosan egyre nagyobb tőkére tesznek szert, a vállalkozás azonban induló tőke és valós gazdasági tevékenység hiányában általában csődhöz, a befekteték megkárosításához vezet.

A 20. §-hoz

A Btk. új 300. §-a az üzleti titok megsértésének bűncselekményét szabályozza. A Javaslat az üzleti titok megsértését akkor rendeli büntetni, ha azt haszonszerzés végett vagy másnak kárt okozva követik el. Az üzleti titok megszerzésének, felhasználásának vagy nyilvánosságra hozatalának jogellenesnek kell lennie. Tehát, ha pl. a felhasználás jogszerűen történik és ez okoz valakinek kárt, bűncselekmény nem valósul meg.

A (2) bekezdés az üzleti titok fogalmát a tisztességtelen piaci magatartás tilalmáról szóló 1990. évi LXXXVI. törvény (3) bekezdése a) pontjával összhangban állapítja meg.

A 21. §-hoz

A Javaslat 21. §-a - a 23. §-ban szabályozott pénzmosás bűncselekményéhez kapcsolódva - büntethetőséget kizáró okot állapít meg az üzleti titok megsértése és a banktitok megsértése esetén, ha az elkövető a pénzmosásra vonatkozó bejelentési kötelezettségének tesz eleget, vagy ilyen kezdeményez, abban az esetben is, ha a jóhiszeműen tett bejelentés megalapozatlannak bizonyul. Ilyen bejelentési kötelezettséget a Btk. új 303. §-ának (4) bekezdése szerint törvény írhat elő.

A 22. §-hoz

A számítógépes technika fejlődésével egyre gyakoribbá válnak a tulajdont károsító számítógépes manipulációk. Az ilyen cselekményeket többnyire helytelen adatok betáplálásával, program-manipulációval és az adatfeldolgozás menetébe történő egyéb beavatkozással követik el. A vagyon elleni bűncselekményre vonatkozó rendelkezések az ilyen cselekményeknél sokszor nem alkalmazhatóak, mivel egy-egy tényállási elem, így pl. a csalásnál a megtévesztés, a lopásnál a tárgy fizikai értelemben vett elvétele nem valósul meg. Ezért a javaslat 22. §-a új bűncselekményt vezet be a Btk.-ba, a számítógépes csalást.

A számítógépes csalás tényállási elemeihez tartozik a csaláshoz hasonlóan a jogtalan haszonszerzés és a károkozás. Az elkövetési magatartás azonban nem a tévedésbe ejtés, hanem a számítógépes adatfeldolgozás eredményének befolyásolása. A számítógépes családnál nem állapít meg a Javaslat bűncselekményi értékhatárt, az alapeset bármilyen csekély kár esetén megállapítható.

A (2) bekezdés jelentős kár, illetve különösen nagy kár okozása esetén súlyosabb büntetéseket helyez kilátásba.

A 23. §-hoz

A Javaslat 23. §-a a Btk. 300. §-aként a pénzmosás bűncselekményét iktatja be a Btk.-ba.

A „pénzmosás” kifejezés azt a tevékenységet jelenti, amely megváltoztatja az illegálisan szerzett pénz azonosságát, és legális forrásból származónak tünteti fel azt. Három fázisa van: az elhelyezés, a bujtatás és az integrálás. A készpénz névtelenséget biztosít a szervezett bűnözés számos formájához, így különösen a kábítószer-kereskedelem, a fegyverkereskedelem és a terrorizmus szokásos közvetítő eszköze. A pénzmosás bűncselekménnyé nyilvánítását egy területen - a kábítószerrel visszaáélésből származó anyagi javak tekintetében - nemzetközi kötelezettségeink is indokolják.

A Javaslat a pénz tisztára mosását a szervezett bűnözéssel leginkább érintett területen, így a kábítószerrel való visszaélés, a fegyvercsempészés és a terrorizmussal összefüggésben elkövetett bűncselekmények folytán keletkezett anyagi javak tekintetében rendeli büntetni. A pénzintézetekről és a pénzintézeti tevékenységről szóló 1991. évi LXIX. törvény tervezett módosításával összhangban büntetni rendeli a törvényben előírt bejelentési kötelezettség elmulasztását szándékos és gondatlan elkövetés esetén is.

A (3) bekezdés minősített eseteket tartalmaz; az üzletszerűséget, a kábítószerrel visszaéléshez hasonlóan a szervezet keretében történő elkövetést; a Javaslat súlyosabban rendeli büntetni továbbá azokat az elkövetőkt, akik helyzetüknél (beosztásuknál, foglalkozásuknál, hivatásuknál) fogva könnyebben nyújthatnak segítséget a bűnösen szerzett pénz eredetének eltitkolásához.

A (6) bekezdés büntethetőséget megszüntető okot állapít meg arra az elkövetőre, aki a hatóságnál önként feljelentést tesz, ha a pénzmosást még nem, vagy csak részben fedezték fel.

A 24. §-hoz

A Javaslat a tényállás változatlanul hagyása mellett felemeli a visszaélés csekkel vétségének büntetési tételét.

A 25. §-hoz

A Javaslat a Btk. új 313/A. §-aként büntetni rendeli a váltóhamisítást. A váltóhamisítás vétségét az követi el, aki meghamisított váltót hoz forgalomba. Ha súlyosabb bűncselekményt, pl. csalás valósul meg, a váltóhamisítás alternatív jellege miatt nem állapítható meg.

A 26. §-hoz

A Btk. új 313/B. §-a a bankkártya-hamisítást szabályozza. A Javaslat előre hozza büntethetőséget, a magánokirathamisítástól eltérően ugyanis ez a bűncselekmény már akkor megvalósul, ha az elkövető felhasználás céljából bankkártyát meghamisít vagy hamis bankkártyát készít, illetve ilyet megszerez. A befejezett bűncselekmény megállapításához a hamis bankkártya felhasználása nem szükséges.

A 27. §-hoz

A Javaslat 27. §-ában írt bankkártyával visszaélés bűncselekménye a csaláshoz hasonló tényállást állapít meg. Az elkövetési tárgy a hamis vagy meghamisított bankkártya illetve a csekkgarantáló kártyához tartozó csekk lehet. Mivel az elkövető gyakran nem konkrét személlyel kerül kapcsolatban, megtévesztésről nem beszélhetünk. Ezért a csalástól eltérően az elkövetési magatartás nem a tévedésbe ejtés, hanem a hamis vagy hamisított bankkártya felhasználása.

A minősített eseteket a vagyon elleni bűncselekményekhez hasonlóan értékhatártól függően állapítja meg a javaslat. Ezen túlmenően súlyosabban rendeli büntetni a bűnszövetségben vagy üzletszerűen történő elkövetést.

A 28. §-hoz

A Javaslat 28. §-a értelmező rendelkezést tartalmaz arra nézve, hogy a Btk. 313/B-313/C. §-a alkalmazásában mi tekinthető bankkártyának.

A 29. §-hoz

A Javaslat 29. §-a a Btk. 314. §-ába foglalt, a gazdasági bűncselekményekre vonatkozó elkobzás rendelkezéseit módosítja. Főszabályként állapítja meg, hogy el kell kobozni azt az elkövető tulajdonában lévő dolgot, amelyre a bűncselekményt elkövetik. Elkobzásnak helye van akkor is, ha a dolog nem az elkövető tulajdona ugyan, de a tulajdonos a bűncselekmény elkövetéséről előzetesen tudott.

A Javaslat a tulajdonjogtól függetlenül elkobozni rendeli a gazdasági vesztegetésnél a vagyoni előny tárgyát, a pénzmosásnál, a csempészetnél és a vámorgazdaságnál azokat az anyagi javakat, azt az árut, amelyre a bűncselekményt elkövetik. Ez esetben az elkobzás illetve az elkobzás alá eső érték megfizetése minden esetben kötelező, annak mellőzésére méltányosságból nem kerülhet sor.

A 30. §-hoz

A Javaslat 30. §-a kiegészeíti a Btk. 315. §-ában foglalt értelmező rendelkezést a foglalkozás fogalmának kiterjesztésével. E § hatályba lépése után a gazdasági bűncselekmények elkövetőit a foglalkozástól eltiltás mellékbüntetéseként a gazdálkodó szervezet vezetését ellátó szerv tagságától, igazgatói beosztásától, a szövetkezet igazgatóságának vagy felügyelő bizottságának tagságától, a gazdasági társaság vezető tisztségviselésétől illetve felügyelő bizottságának tagságától is el lehet tiltani.

A 31. §-hoz

Az Alkotmánybíróság 6/1992.(I. 30.) AB határozatában hanyag kezelés korábbi szabályait megsemmisítette azzal az indokolással, hogy az sérti az Alkotmány 9. §-ának (1) bekezdésében megfogalmazott, a tulajdonformák közötti diszkrimináció tilalmát.

A gazdaság mai viszonyai között igen elszaporodtak az olyan cselekmények, amikor az idegen vagyon kezelője jelentős vagyoni hátrányt okoz a vagyonkezelői kötelezettségnek gondatlan vagy szándékos megszegésével. Ezekben az esetekben a hűtlen kezelés rendszerint mégsem állapítható meg, mivel a hátrány okozás szándékossága gyakorta nem bizonyítható.

A Javaslat a hanyag kezelés tényállását minden tulajdoni formára kiterjeszti, az elkövetési magatartásokat a hűtlen kezléshez hasonlóan állapítja meg azzal az eltéréssel, hogy csak törvény által meghatározott kötelesség megszegése esetén valósul meg a bűncselekmény. A kötelességszegés lehet szándékos vagy gondatlan, a hátrányokozásra az elkövető gondatlanságának kell kiterjednie.

A 32. §-hoz

A Javaslat 32. §-a a büntető eljárásról szóló 1993. évi I. törvény (továbbiakban Be.) 16. §-ának (3) bekezdését módosítja. A Be. hatályos rendelkezései a vám- és pénzügyőrség nyomozási hatáskörébe utalják a Btk. XVII. fejezetének IV. Címében szabályozott pénzügyi bűncselekményeket. A 37/1991. (XII. 24.) PM rendelet feljogosítja továbbá a vám- és pénzügyőrséget a pénzügyi bűncselekményekkel összefüggésben elkövetett közokirat-hamisítás és magánokirat-hamisítás nyomozására is.

Az 1993. évi XVII. törvény, valamint a jelen Javaslat a pénzügyi bűncselekmények körét jelentősen tágítja. Ezzel egyidejűleg indokolt a vám- és pénzügyőrség nyomozási hatáskörének kiterjesztése ezekre a bűncselekményekre. A Javaslat ezért tételesen felsorolja azokat a bűncselekményeket, amelyek ezidáig a Be. és a 37/1991. (XII. 24.) PM rendelet alapján a vám- és pénzügyőrség nyomozási hatáskörébe tartoztak. A Javaslat ugyanakkor a Btk. 307. §-ában szabályozott bélyeghamisítással bővíti a nyomozási hatáskört abban az esetben, ha ezt az itt felsorolt pénzügyi bűncselekményekkel összefüggésben követik el.

A 33. §-hoz

A Javaslat az új bűncselekményeknek megfelelően határozza meg a Be. 29. § (3) bekezdésében a székhelyi helyi bíróságok illetékességét.

A 34. §-hoz

A Javaslat 34. §-a a Büntető Törvénykönyvről szóló 1978. évi IV. törvény hatálybalépéséről és végrehajtásáról szóló 1979. évi 5. törvényerejű rendelet (továbbiakban Btké.) 24. §-ának (2) bekezdésében a papírpénzzel azonos megítélés alá ső értékpapír forgalmát pontosítja.

A 35. §-hoz

A Javaslat a Btké 27. §-át módosítja, kiegészítve az új bűncselekmények bűntetti és vétségi alakjának érték szerinti elhatárolásával.

A 36. §-hoz

A Javaslat a Btké. 27/A. §-át kiegészíti az újonnan beiktatott bűncselekményeknél a jelentős és a különösen nagy elkövetési érték meghatározásával.

A 37. §-hoz

A bankkártyával visszaélés és a hanyag kezelés bűncselekményeinek nincs szabálysértési alakzata. Semmi nem indokolja azonban azt, hogy e cselekmények értékre tekintet nélkül bűncselekmények legyenek. Ezért e § kimondja, hogy nem valósul meg bűncselekmény, ha a hanyag kezelést ötvenezer forintot meg nem haladó vagyoni hátrányt, a bankkártyával visszaélést ötezer forintot meg nem haladó kárt okozva követik el.

A 38. §-hoz

A Javaslat 38. §-a a szabálysértésekről szóló 1968. évi I. törvény 88. §-át módosítja akként, hogy a visszaélés lőfegyverre vagy lőszerrel tényállását a Javaslat 2. §-ában megállapított bűncselekmény tényállásához és a 115/1991. (IX. 10.) Korm. rendelet szabályaihoz igazítja.

-----STARTING---POINT---VEGE---

A 39. §-hoz

E § rendelkezik a törvény hatálybalépéséről.