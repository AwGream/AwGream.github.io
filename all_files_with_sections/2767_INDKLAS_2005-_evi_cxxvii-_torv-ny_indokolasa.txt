2005. évi CXXVII. törvény indokolása

egyes környezetvédelmi természetvédelmi és vízügyi feladat- és hatásköröket megállapító törvények európai közösségi jogi aktusnak való megfeleltetéssel összefüggő módosításáról

-----STARTING---POINT---ALTALANOS--- 

2005. évben több környezetvédelmi tárgyú európai parlamenti és tanácsi irányelvnek való megfelelést biztosító nemzeti szabályozás elfogadásáról és hatálybaléptetéséről kell gondoskodni. A törvény a közösségi jogi aktusokból eredő törvényi szintű jogalkotási feladatok megvalósítását is tartalmazza.

A környezet védelméről szóló 1995. évi LIII. törvény (a továbbiakban: Kvt.) környezeti adatokkal, tényekkel, információkkal, nyilvánossággal kapcsolatos rendelkezéseit az Európai parlament és Tanács a környezeti információkhoz való nyilvános hozzáférésről és a 90/313/EGK irányelv hatályon kívül helyezéséről szóló 2003/4/EK irányelvre figyelemmel módosítani szükséges.

Az Európai Parlament és a Tanács 2003/35/EK irányelve (2003. május 26.) a környezettel kapcsolatos egyes tervek és programok kidolgozásánál a nyilvánosság részvételéről, valamint a nyilvánosság részvétele és az igazságszolgáltatáshoz való jog tekintetében a 85/337/EGK és a 96/61/EK tanácsi irányelv módosításáról (a továbbiakban: 2003/35/EK irányelv) előírta - többek között -,hogy a fejlesztések jóváhagyásának engedélyezésére vagy elutasítására vonatkozó jogerős határozatról tájékoztatni kell a nyilvánosságot. Ezen irányelvnek való megfeleltetés miatt szükséges a Kvt. módosítása. E mellett a 2005. január 1. napjával létrehozott egységes környezetvédelmi, természetvédelmi és vízügyi hatósági szervezetrendszer eljárásainak egyszerűsítése érdekében, figyelemmel a 2005. november 1-jén hatályba lépő, a közigazgatási hatósági eljárás és szolgáltatás általános szabályairól szóló 2004. évi CXL. törvény alapelveire is, felülvizsgálatra kerültek azok az engedélyezési eljárások is, amelyek lefolytatása e szervezet hatáskörébe tartozik. A felülvizsgálat eredményeként, bár a 2003/35/EK irányelvnek való megfeleltetés nem teszi szükségessé, de azzal együtt újraszabályozásra kerülnek a Kvt. környezeti hatásvizsgálattal és egységes környezethasználati engedélyezéssel kapcsolatos előírásai is.

2005. október 8-án hatályba lép az Európai Parlament és Tanács 648/2004/EK rendelete a mosó és tisztítószerekről, amelynek végrehajtása érdekében a kémiai biztonságról szóló törvényt ki kell egészíteni egy felhatalmazó rendelkezéssel.

A hulladéklerakókról szóló 1999/31/EK tanácsi irányelv 15. cikke jelentési kötelezettséget ír elő a tagállamok részére. A kötelezettség végrehajtója a környezet védelméért felelős miniszter. A miniszter kijelölése csak törvényben történhet. Ezért a jelentéstételi kötelezettséggel ki kell egészíteni a hulladékgazdálkodásról szóló 2000. évi XLIII. törvényt.

-----STARTING---POINT---RESZLETES---

Az 1-6. §-hoz

A Kvt. 12. §-ának a törvény 1. §-a szerinti módosítását egyfelől annak deklarálása indokolja, hogy a környezetre vonatkozó adatok közérdekű adatnak minősülnek, másrészt a környezeti információ fogalmának, illetve a környezeti információ szolgáltatására kötelezettek körének a környezeti információkhoz való nyilvános hozzáférésről és a 90/313/EGK irányelv hatályon kívül helyezéséről szóló 2003/4/EK irányelv (a továbbiakban: irányelv) szerinti pontosítása is szükségessé teszi.

Az irányelvnek való megfelelés biztosítása miatt szükséges a Kvt.12. § kiegészítése is.

A környezeti információk nyilvánosság számára akár kérelem, akár kötelező közzététel útján való megismertetését párhuzamosan több hazai jogszabály rendezi. Törvényi szinten a környezeti ügyekben az információhoz való hozzáférésről, a nyilvánosságnak a döntéshozatalban történő részvételéről és az igazságszolgáltatáshoz való jog biztosításáról szóló, Aarhusban, 1998. június 25-én elfogadott Egyezmény kihirdetéséről szóló 2001. évi LXXXI. törvény; a személyes adatok védelméről és a közérdekű adatok nyilvánosságáról szóló 1992. évi LXIII. törvény továbbá rendelkezéseket tartalmaz a november első napján hatályba lépő 2004. évi CXL. törvény a közigazgatási hatósági eljárás és szolgáltatás általános szabályairól.

Az Európai Unió jogi aktusai közül a környezeti információkhoz való nyilvános hozzáférésről és a 90/313/EGK irányelv hatályon kívül helyezéséről szóló 2003/4/EK irányelv határozza meg az Aarhusi Egyezmény végrehajtására vonatkozó fő ajánlásokat.

Az összetett jogszabályi környezet legnagyobb hátránya, hogy fogalomhasználata nem egységes, egyes esetekben az irányelv szélesebb körű az egyezménynél, továbbá az egyezmény Magyarországon törvénnyel került kihirdetésre, szabályai nem módosíthatóak, végrehajtása azonban mindenkire kötelező.

Jelen törvénymódosítás meghatározza, hogy mindenkinek joga van a környezeti információk megismerésére, meghatározza az információ szolgáltatására kötelezetteket, az adatvédelmi törvénnyel összefüggésben kimondja a környezeti információ közérdekű adat jellegét, rendezi a nyilvánosság körét.

A Kvt. ilyen irányú módosítása kiterjeszti az információs alapjog érvényesülését olyan garanciális előírások meghatározásával, amelyek értelmében a környezeti információ minden közfeladatot ellátó szervnél, legyen az államigazgatás, önkormányzati igazgatás, közszolgáltatás vagy környezettel kapcsolatos közfeladat, elérhető kell hogy legyen. A törvénymódosítás célja, hogy ne csak az információ, hanem az azzal rendelkező szerv vagy személy azonosításra alkalmas adatai, és az általa tárolt vagy rendelkezésére álló információk felsorolása is hozzáférhetőek legyenek.

További garanciális elem a környezeti információs köztisztviselő kinevezése és feladatköre, a környezeti információhoz jutás elősegítésének és a környezeti információ megismeréséhez kapcsolódó jogokról való aktív tájékoztatási kötelezettség.

A közigazgatási jogban régóta érvényesülő gyakorlatot is átveszi a Kvt. az információs jogok gyakorlása esetén, ennek megfelelően a szerv, amennyiben nem rendelkezik az adott információval, akkor köteles megnevezni az információ birtokosát, illetve a kérést az információval rendelkező szervhez áttenni és erről az információ igénylőjét értesíteni.

Az információ megismeréséhez fűződő alkotmányos jog fokozottabb érvényesülését segíti, hogy az információ iránti igényt nem lehet azon az alapon elutasítani, hogy megállapíthatatlan a kérés tartalma vagy a kérés túl általános. Ezekben az esetekben az információval rendelkező szerv feladata a kérés pontosítása és azt követően a megfelelő minőségű információ kiadása.

A módosítás a környezetet érintő - jelentős környezeti hatást okozó - hatósági döntések és közigazgatási szerződések nyilvánosságra hozatalát is elrendeli, hogy a nem ügyfél érintettek is megismerhessék a környezetet érintő ügyekben hozott döntéseket.

Az irányelv számos rendelkezése opcionális, vagyis átültetésük nem kötelező. Átültetésük esetén viszont biztosítani kell a hazai jog helyes jogforrási szintjét. Az a)-f) pont szerinti kivételek átültetése csak törvényi szinten történhet, melynek során figyelembe kell venni az irányelv 4. cikk (2) bekezdés első albekezdésében meghatározott kötelezettséget is. E szerint a tagállamok nem rendelhetik el az információ kiadására irányuló kérés megtagadását az a), d), f), g) és h) pont esetében akkor sem ha az üzleti titok, adótitok, fokozottan védett növény- vagy állat élőhelyére, kimerülőben lévő természeti erőforrások lelőhelyére, fokozottan védett földtani természeti érték előfordulási helyére vonatkozik, azonban a környezetbe történő kibocsátással kapcsolatos információt érint.

A Kvt. 12. §-ának hatályos (3) bekezdése az Avt.-ben megállapított kivételek esetén teszi lehetővé a környezeti információ kiadásának megtagadását. Az Avt. 3. §-ának (4) bekezdése szerint a személyes adatok nyilvánosságra hozatala közérdekből elrendelhető. Minden egyéb esetben a nyilvánosságra hozatalhoz az érintett hozzájárulása szükséges. Kétség esetén azt kell vélelmezni, hogy az érintett hozzájárulását nem adta meg. Az irányelv 4. cikk (2) bekezdés első albekezdésének átültetése céljából a törvény a Kvt. 12. §-ának kiegészítését tartalmazza egy olyan rendelkezéssel, mely szerint a személyes adat nyilvánosságra hozatala hozzájárulás hiányában sem tagadható meg, ha az információ a környezetbe történő kibocsátással kapcsolatos információt érint.

A törvény szerint a Kvt. 12. §-a további bekezdéssel is kiegészül - nem csak a közfeladatot ellátók, hanem a környezetet használók is kötelesek a tájékoztatásra, az adatvédelmi és közigazgatási eljárás szabályaira figyelemmel. E kötelezettség megszegése esetén a törvényességi felügyeletet ellátó szervhez lehet fordulni.

A törvény szerint a Kvt. hatályos 51. § (1) bekezdése a törvénymódosítás céljával, vagyis a környezetre vonatkozó információk megismertetésének, hozzáférhetővé tételének alapvető jellegével ütközően szűkíti az információhoz jutás lehetőségét azzal, hogy az állami költségvetésből fedezett vizsgálati adatokat tekinti közérdekű adatoknak. E szűkítés ellentétes az európai unió jogi aktusok szellemével, így hatályon kívül helyezésre kerül.

A 2003/35/EK irányelv 3. cikk 6. a) pontja előírja, hogy amennyiben a fejlesztés jóváhagyásának engedélyezésére vagy elutasítására vonatkozóan a határozatot meghozták, az illetékes hatóság erről tájékoztatja a nyilvánosságot a jogerős határozat közzétételével, amelyből megismerhető a hatóság döntése; a nyilvánosság által tett észrevételek, törvények; illetve a jelentős kedvezőtlen hatások elkerülése, csökkentése, ellensúlyozása céljából hozott intézkedések leírása. Ez a rendelkezés törvényi szintű szabályozást igényel, mivel a jogalkotásról szóló törvény úgy rendelkezik, hogy a közigazgatási eljárás szabályai csak törvényben állapíthatóak meg. A megfeleltetésnek a Kvt. új 71. §-ának (3) bekezdése tesz eleget. (törvény 3. §)

Az irányelvnek való megfeleltetésen túl újraszabályozásra kerülnek a Kvt. környezeti hatásvizsgálattal és egységes környezethasználati engedélyezéssel kapcsolatos előírásai. A törvény 3. §-a a Kvt. 66-72. §-ait módosítja. A módosítás lényege: a jövőben a hatásvizsgálat két szakasz helyett egy szakaszból fog állni. Azon tevékenységek esetében pedig, amelyek hatásvizsgálat és egységes környezethasználati engedélyezési kötelezettség alá egyaránt tartoznak, csak az egységes környezethasználati engedélyt kell a környezethasználónak beszereznie. A felügyelőség a környezethasználó kérelmére induló előzetes vizsgálati eljárásban fog dönteni arról, hogy a törvényt tevékenység környezeti hatásvizsgálati, vagy egységes környezethasználati engedélyezési, illetve más hatósági eljárás hatálya alá tartozik-e, és döntésében - szükség szerint - meghatározza az előzetes vizsgálati eljárást követően benyújtandó kérelem tartalmi követelményeit. Az előzetes vizsgálati, valamint a környezeti hatásvizsgálati és az egységes környezethasználati engedélyezési eljárás részletes szabályait a Kormány állapítja meg.

A Ktv. 82. §-a (2) bekezdésének módosítása a Kvt. új 66-72. §-aival való összhang megteremtése miatt szükséges.

A törvény 5. §-ával a Ktv. 110. §-ának (7) bekezdése két új felhatalmazó rendelkezéssel bővül. Az új r) pont felhatalmazó rendelkezést tartalmaz annak a kormányrendeletnek a megalkotásához, amely a környezeti információkhoz való nyilvános hozzáférésről és a 90/313/EGK irányelv hatályon kívül helyezéséről szóló 2003/4/EK irányelvnek való, törvényi szabályozást nem igénylő szabályozási kérdésekben a megfelelést biztosítja majd. Az előzetes vizsgálati eljárás részletes szabályainak megalkotására való felhatalmazás (új s) pont) a Ktv. 67. §-ának helyébe lépő új rendelkezés miatt szükséges.

A 7-10. §-hoz

Több jogszabály tartalmaz Natura 2000 területre vonatkozó rendelkezéseket. Az egységes jogértelmezés érdekében indokolt a természet védelméről szóló 1996. évi LIII. törvény (a továbbiakban: Tvt.). 4. §-át kiegészíteni a „Natura 2000 terület” fogalom meghatározásával.

A Tvt. 41/A. §-ának (1) bekezdése új felhatalmazó rendelkezéssel bővül ki. Ennek indoka, hogy az európai közösségi jelentőségű természetvédelmi rendeltetésű területekről szóló 275/2004. (X. 8.) Korm. rendelet 5. §-ának (2) bekezdése szerint a Natura 2000 területekkel érintett földrészleteket a környezetvédelmi és vízügyi miniszter közleményben teszi közzé a Magyar Közlönyben. A Tvt. 41/A. §-ának (2) bekezdése úgy rendelkezik, hogy a kijelölés tényét az ingatlan-nyilvántartásba be kell jegyezni. Az ingatlan-nyilvántartási bejegyzés pedig jogszabályon, vagy bejegyzésre alkalmas okiraton alapulhat.

A hatályos Tvt. az Európai Közösség természetvédelmi jogi aktusainak való megfelelésre történő hivatkozásokat nem tartalmaz. Ezt a hiányt pótolja a törvény 10. §-a.

A 11-12. §-hoz

A vad védelméről, a vadgazdálkodásról, valamint a vadászatról szóló 1996. évi LV. törvény, valamint a halászatról és horgászatról szóló 1997. évi XLI. törvény az Európai Közösség természetvédelmi jogi aktusainak való megfelelésre történő hivatkozást nem tartalmaz. Ezt a hiányt pótolják a törvény 11-12. §-ai.

A 13. §-hoz

A kémiai biztonságról szóló 2000. évi XXV. törvény 34. § (3) bekezdésének új d) ponttal történő kiegészítése a 2005. október 8-án hatályba lépő, az Európai Parlament és a Tanács 648/2004./EK rendelete (2004. március 31.) a mosó és tisztítószerekről hazai alkalmazásának végrehajtásához szükséges felhatalmazó rendelkezést tartalmaz. A közösségi jegyzéket és annak változásait az egészségügyi miniszter rendeletben közzéteszi.

A 14-16. §-hoz

A hulladékgazdálkodásról szóló 2000. évi XLIII. törvény (a továbbiakban: Hgt.) 3. §-ának e) pontja tartalmazza a gyártó fogalmát (gyártó: a termék előállítója, illetőleg külföldi gyártó esetén importálója). Az Európai Közösséghez történt csatlakozás a gyártó-fogalom tagságnak megfelelő korrekcióját teszi szükségessé. Az új fogalmat a törvény 82. §-a tartalmazza.

A Hgt. egy új alcímmel és 54/A. §-al bővül, ennek indoka a következő:

A hulladéklerakókról szóló 1999. április 26-i 1999/31/EK tanácsi irányelv 15. cikke jelentési kötelezettséget ír elő a tagállamok részére. Az irányelv átültetését a Hgt. 59. § (2) bekezdésében foglalt felhatalmazások alapján miniszteri rendeleti szintre helyezte le. Az említett jelentési kötelezettséget előíró rendelkezés adekvát átültetése az, ha az átültető szabályozásban kijelölésre kerül e kötelezettség végrehajtója, célszerűen a miniszter. A miniszter kijelöléséről a törvényi szinten kell rendelkezni.

A 17-20. §-hoz

A Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény a hatálya alá tartozó utak építésével kapcsolatos engedélyezési eljárásokat - környezetvédelmi szempontból - a Ktv. hatályos előírásai szerint állapítja meg. Figyelemmel a törvény 19. §-ára e törvény előírásait is módosítani szükséges a Ktv. új szabályaival való összhang megteremtése érdekében.

A 21. §-hoz

Az üvegházhatású gázok kibocsátási egységeinek kereskedelméről szóló 2005. évi XV. törvény 5. §-ának új bekezdéssel való kiegészítése az Európai Bizottság által utólag, a törvény hatályba lépése után, jelzett szabályozási igény. A környezetvédelmi hatóság jogát arra, hogy hitelesített jelentés hiányában is megállapítsa, egy adott üzemeltető tárgyévi kibocsátása mennyi volt, nem írja elő közösségi jogszabály, azaz szigorúan vett jogharmonizációs kötelezettség nincs. Mindazonáltal az Európai Bizottság kiadott egy közleményt, amelyben felsorolja, hogy az ún. kibocsátási egységforgalmi jegyzék (regiszter) bizottsági jóváhagyásának feltétele, hogy a hatóság rendelkezzék ilyen joggal. Várhatóan a módosítás hiányában a Bizottság nem hagyná jóvá a magyar regisztert, amely komoly hátrányt okozna a magyar gazdálkodóknak.

-----STARTING---POINT---VEGE---

A 22. §-hoz

A törvény 3. §-a új típusú közigazgatási eljárásokat szabályoz. Ezért azok hatályba léptetését - bár közvetlen költségvetési vonzatuk nincs - célszerű egy új gazdálkodási évhez igazítani. A 3. §-hoz kapcsolódó egyéb rendelkezéseket (törvény 4. §-a) is a 3. §-al együtt kell hatályba léptetni.

A környezet védelmének általános szabályairól szóló 1995. évi LIII. törvény (a továbbiakban: Kvt.) 93. és 94. §-ainak hatályon kívül helyezését az indokolja, hogy e rendelkezések a környezetvédelmi engedélyezési eljárással kapcsolatos olyan részletes szabályokat tartalmaznak, amelyek a Kvt. módosítását követően Korm. rendeletben lesznek szabályozva.

A 23. §-hoz

Ez a rendelkezés azokra a közösségi jogi aktusokra való utalást tartalmazza, amelyeknek a megfelelést a módosítással érintett törvények biztosítják.