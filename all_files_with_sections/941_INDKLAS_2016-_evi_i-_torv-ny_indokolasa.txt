2016. évi I. törvény indokolása

a Polgári Törvénykönyvről szóló 2013. évi V. törvény hatálybalépésével összefüggő átmeneti és felhatalmazó rendelkezésekről szóló 2013. évi CLXXVII. törvény módosításáról

-----STARTING---POINT---ALTALANOS--- 

A Polgári Törvénykönyvről szóló 2013. évi V. törvény hatálybalépésével összefüggő átmeneti és felhatalmazó rendelkezésekről szóló 2013. évi CLXXVII. törvény 11. §-a előírja az alapítványok, egyesületek és egyéb gazdasági társaságok részére létesítő okirataiknak az új Ptk. hatályos rendelkezéseihez való igazítását 2016. március 15-ig. E határidőig várhatóan még több tízezer egyesület, alapítvány, illetve gazdasági társaság nem tudja elvégezni a létesítő okiratának a Ptk. szabályaihoz való igazítását (még a Ptk. hatálybalépését követő, egyéb okból sürgőssé vált létesítő okirat-módosítással egyidejűleg sem). Jelen törvénymódosítás célja, hogy a jogi személyek védelme érdekében megakadályozza a mulasztásból eredő ellehetetlenülést és méltányos módon biztosítsa a civil társadalom számára a Ptk. rendelkezéseihez való alkalmazkodáshoz szükséges megfelelő időt. Ezt a törvény a határidő egy évvel történő meghosszabbításával, valamint azzal biztosítja, hogy a létesítő okirat Ptk.-hoz való hozzáigazítását nem köti a Ptk. hatálybalépését követő első létesítő okiratmódosításhoz.

-----STARTING---POINT---RESZLETES---

Az 1. §-hoz

Jelenleg 52 922 azon szervezetek száma országosan, amelyek még nem feleltették meg létesítő okiratukat a hatályos Ptk. rendelkezéseinek. Ez a szám az összes nyilvántartott civil és egyéb cégnek nem minősülő szervezetek számának mintegy 65%-a. Indokolt ezért a Ptké. 11. § (1) bekezdésében - és ezzel összhangban a 11. § (3) bekezdésében is - az egyesületek és alapítványok számára a létesítő okiratuk módosításához előírt jogszabályi határidőt 2017. március 15-ére módosítani.

A 2. §-hoz

A módosítás rendezi a tőkeemeléssel a Ptk. hatálya alá került korlátolt felelősségű társaságok kérelmeinek illetékvonzatával kapcsolatos, a joggyakorlatban már felmerült problémát. Eseti döntés született arra nézve, hogy - figyelemmel a Ptké. jelenleg hatályos 12. § (4) bekezdésére -, ha a (kötelező) tőkeemeléssel együtt a társaság más változást is bejelent (akár csak a társaság tagjai lakóhelyének változását is), a kérelem a cégbíróság szerint már nem illetékmentes, és ebben az esetben a tőkeemelésre vonatkozó, emelt összegű 40 000 forintos illetéket kellene kiszabnia a cégbíróságnak.

Míg ugyanakkor azok a korlátolt felelősségű társaságok, amelyek a Ptk. hatálya alá rendeződéssel együtt egyéb változásokat is bejelentenek, 15 000 forintos általános illeték fizetésére kötelesek, addig azokra a korlátolt felelősségű társaságokra, amelyek kötelezően tőkét is emelnek, ha egyéb változást is bejelentenek, majdnem háromszoros illeték hárul, tekintet nélkül arra, hogy tőkeemelésük a Ptk.-nak való megfelelést szolgálja. Ezen anomáliát rendezendő a 12. § (4) bekezdésének új szövegezése egyértelművé teszi, hogyha a változásbejegyzési kérelem egyéb cégadat bejelentése miatt már nem illeték és költségtérítés mentes, akkor is csak olyan összegű illetéket kell fizetni, amelyet az érintett egyéb adatváltozás után egyébként fizetne a kérelmező. Vagyis a módosítás egyértelművé teszi, hogy például a korlátolt felelősségű társaságokat terhelő kötelező tőkeemelés után járó magas illetéket akkor sem kell megfizetni, ha a cég egyéb adatváltozást is bejelent. Ezekben az esetekben az ún. általános változásbejegyzési illetékmérték (15 000 forint), vagy ritka esetben egyéb tételes illeték merülhet fel (minősített többséget biztosító befolyás létrejötte, valamint az elismert vállalatcsoportként való működés), attól függően, milyen jellegű a bejelentett, a Ptk. szerinti továbbműködéshez szorosan nem kapcsolódó adat.

A 3. §-hoz

A módosítás a Ptké. 13. §-ában 2017. március 15-ére módosítással egy évvel meghosszabbítja a korlátolt felelősségű társaságok esetében a 3 milliós törzstőke megteremtésére vonatkozó 2016. március 15-ei határidőt, ugyanis számos jelzés érkezett arra nézve, hogy a társaságok a Ptké. ezen előírásának nem tudnak időben eleget tenni.

Mivel ebben az esetben elválik egymástól azon korlátolt felelősségű társaságok Ptk.-hoz való igazításának határideje, melyek törzstőkéje eléri a 3 milliót (ezek esetében marad a Ptké. - módosítással nem érintett - 12. § (2) bekezdésében szereplő 2016. március 15-ei határidő), illetve a 3 milliós törzstőkét el nem érő társaságokra vonatkozó határidő (2017. március 15.), ezért a 3 milliós törzstőkét el nem érő társaságokra vonatkozó speciális rendelkezéseket tartalmazó 13. § (3) bekezdésében a 12. §-ra való utalás helyett az egyértelműség érdekében indokolt külön kimondani, hogy ezen korlátolt felelősségű társaságoknak a Ptk.-ra való átálláshoz szükséges általános döntésüket a tőkeemelésre vonatkozó, 2017. március 15-éig meghozandó döntéssel egyidejűleg kell meghozniuk.

-----STARTING---POINT---VEGE---

A 4. §-hoz

Hatályba léptető rendelkezést tartalmaz.