2019. évi XXXV. törvény indokolása

az idegenrendészeti szervvel összefüggő egyes törvények módosításáról

-----STARTING---POINT---ALTALANOS--- 

Az idegenrendészeti és menekültügyi hatóság vegyes jellegű tevékenysége révén mind közigazgatási, mind pedig rendvédelmi feladatokat is ellát. A hatóság korábbi struktúrájában a közigazgatási jellegű feladatok ellátása volt túlsúlyban, azonban a jelenlegi menekültügyi és idegenrendészeti feladatok túlmutatnak az általános közigazgatási jogkörökön. Mindezek mellett a menekültügyi és idegenrendészeti feladatok során jelentkező köz- és nemzetbiztonsági kockázati tényezők esetleges fennállása és annak kiszűrése érdekében indokolt a hatóság rendvédelmi feladatokat ellátó szervvé alakítása. A törvényben szereplő változások szerint 2019. július 1-jétől a hatóság rendőri szervként, idegenrendészeti szerv megnevezéssel működik tovább. Ezzel együtt a hatóság rendvédelmi feladatokat ellátó szervvé alakul, amelyből kifolyólag a foglalkoztatottak egy részének foglalkoztatási jogviszonya kormányzati szolgálati jogviszonyból rendvédelmi igazgatási jogviszonnyá alakul át szintén 2019. július 1-jétől.

-----STARTING---POINT---RESZLETES---

Az 1-2. §-hoz

Az új rendőri szervként meghatározásra kerülő idegenrendészeti szerv feladatkörét szükséges a rendőrség fő feladatait meghatározó, a Rendőrségről szóló 1994. évi XXXIV. törvény (a továbbiakban: Rtv.) 1. § (1) és (2) bekezdésében megjeleníteni.

A 3. §-hoz

A módosítás következtében a rendőrség az általános rendőrségi feladatok ellátására létrehozott szerv, a belső bűnmegelőzési és bűnfelderítési feladatokat ellátó szerv, valamint a terrorizmust elhárító szerv mellett kiegészül egy negyedik szervvel, amely idegenrendészeti szerv elnevezéssel működik tovább rendőri szervként.

A 4. §-hoz

Meghatározza az új rendőri szerv szervezeti felépítését, amely a Bevándorlási és Menekültügyi Hivatal (BMH) hatályos felépítéséhez hasonlóan központi szerve mellett igazgatóság működhet. A tényleges szervezeti tagozódást majd kormányrendelet fogja meghatározni, hasonlóan ahhoz, hogy a BMH felépítését jelenleg is kormányrendelet határozza meg, illetve ahhoz is hasonlóan, hogy a Nemzeti Védelmi Szolgálat és a Terrorelhárítási Központ kirendeltségeit is kormányrendelet határozhatja meg.

Meghatározza a személyi állomány összetételét, amely háromféle jogviszonyban foglalkoztatottakból fog állni. Ezek az átalakítást követően hivatásos szolgálati jogviszonyban foglalkoztatottakká váló hivatásos állományú rendőrök, rendvédelmi igazgatási alkalmazottak, valamint munkavállalók.

Az 5. §-hoz

Meghatározza a miniszter kinevezési és felmentési jogköreit az új rendőri szerv vezetője és helyettesei vonatkozásában. A vezető kinevezése vonatkozásában a Nemzeti Védelmi Szolgálat mintájára a miniszter jogosult kinevezni a szerv vezetőjét, közjogi indoka a kinevezési jogkör miniszterelnökhöz történő telepítésének nincs. A helyettesek esetében szintén a miniszter jár el, a többi rendőri szervre vonatkozó szabályozáshoz hasonlóan.

A 6. §-hoz

Meghatározza az idegenrendészeti szerv vezetőjét, akinek az elnevezése a továbbiakban is főigazgató marad, valamint meghatározza az őt megillető szervezetirányítási jogköröket (a többi rendőri szerv vezetőjének jogköreihez hasonlóan).

A 7. §-hoz

A rendvédelmi feladatokat ellátó szervvé alakulást követően az új rendőri szerv feladatai nem változnak, azonban szükséges azok törvényi szintű rögzítése. Erre tekintettel általános jelleggel meghatározza az idegenrendészeti szervnek az idegenrendészeti és menekültügyi feladatok ellátása keretében ellátandó feladatait. Ezen feladatok az általános rendőrségi feladatok ellátására létrehozott szerv jelenleg ellátott feladatait nem érintik, az továbbra is ellátja a jelenlegi idegenrendészeti, menekültügyi feladatait, amelyeket jogszabály részére meghatároz.

Az Rtv. 7. § (2) bekezdésében a belső bűnmegelőzési és bűnfelderítési feladatokat ellátó szerv és az Rtv. 7/E. § (2) bekezdésében a terrorizmust elhárító szerv vonatkozásában rögzített rendelkezéshez hasonlóan rögzíti azt, hogy az idegenrendészeti szerv nyomozóhatósági jogkört nem gyakorol.

A 8-9. §-hoz

A 8. § a rendőrség adatkezelésére vonatkozó fejezetben a központi rendőrségi adatállomány kezelésére, feldolgozására történő kijelölés jogát határozza meg. Ebben a rendelkezésben az új rendőri szerv létrejöttével koherenciában szükséges az idegenrendészeti szerv főigazgatóját is feltüntetni.

A 9. § az Rtv. rendőrségi adatkezelést szabályozó VIII. Fejezetét egészíti ki, annak érdekében, hogy az új rendőri szerv adatkezelési jogosultságai biztosítottak legyenek. Ennek érdekében indokolt az Rtv. kiegészítése az idegenrendészeti szervre vonatkozó általános adatkezelési jogosultsággal, hasonlóan a többi rendőri szervhez.

A 91/U. § általános adatkezelési jogosultságot rögzít, a törvényben meghatározott célból lehetséges adatkezelésre utalva. Jelenleg elsősorban a szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény, a harmadik országbeli állampolgárok beutazásáról és tartózkodásáról szóló 2007. évi II. törvény, valamint a menedékjogról szóló 2007. évi LXXX. törvény, továbbá egyéb törvények rögzítik a BMH adatkezelési jogosultságait. Ezen rendszerek megbontása nem indokolt, szükséges, hogy továbbra is a hivatkozott törvények rendszerében szerepeljenek az adatkezelési szabályok, azok Rtv.-be történő átemelése nem indokolt, ezért hivatkozik a törvényben megjelölt adatkezelési célra az Rtv. új 91/U. §-a. Az ezen jogszabályokban megjelölt adatkezelési célok sokrétűek, azok rövid összefoglalása nem lehetséges, ezért szerepel célként a „törvényben meghatározott cél” megjelölése. Szükséges kihangsúlyozni, hogy ezen felhívott jogszabályok maradéktalanul biztosítják a BMH részére az adatkezelés jogosultságát, tehát nem egy „bianco” tartalmú adatkezelési szabályt határoz meg a rendelkezés.

Az Rtv. a VIII. Fejezetében elhelyezett adatkezelési szabályok között - az általános szabályokat követően - az adatkezelés célja szerint elkülönítetten külön alcímekben határozza meg az irányadó szabályokat. Ezeket megvizsgálva a párhuzamosságok elkerülése érdekében a közigazgatási célú adatkezelés volt az, amely esetében külön rendelkezés beiktatása volt szükséges. Tekintettel arra, hogy az idegenrendészeti hatóság és a menekültügyi hatóság közigazgatási célú adatkezelését a jogszabályok jelenleg is maradéktalanul rögzítik, ezért részletes adatkezelési szabályozás rögzítése nem indokolt.

A módosítás ennek megfelelően rögzíti, hogy az Rtv. 91/Q. §-ában foglalt, a közigazgatási adatkezelésre vonatkozó rendelkezések az idegenrendészeti szerv adatkezelésére nem alkalmazhatóak, ezáltal biztosítva, hogy az ilyen célú adatkezelésre a jelenleg is hatályos, az idegenrendészeti és menekültügyi tárgyú törvényekben foglalt adatkezelési rendelkezések legyenek alkalmazandóak a jövőben is.

Az Rtv. más adatkezelési célú rendelkezéseivel kapcsolatosan azonban ilyen kizáró rendelkezés rögzítése nem indokolt, tekintettel arra, hogy vagy az idegenrendészeti szerv feladat- és hatásköréből következően fogalmilag kizárt, hogy ezen rendőri szerv ilyen feladatot végezzen, vagy pedig kifejezetten szükséges lehet a szabályozás. Figyelemmel kellett továbbá lenni arra is, hogy azokban az esetekben, amikor az Rtv. kifejezetten rögzíti, hogy az idegenrendészeti hatóság vagy a menekültügyi hatóság a rendőrség által kezelt adatokat kezelheti, ez a rendelkezés továbbra is alkalmazható legyen, az ezen minőségekben eljáró idegenrendészeti szerv a szükséges adatokhoz továbbra is hozzáférhessen.

Az Rtv. különböző célú adatkezelései vonatkozásában ez az alábbiak szerint foglalható össze:

a) a rendőrségi feladatok ellátásához szükséges adatok köre (Rtv. 81-89. §) - ezen rendelkezések kizárása nem indokolt, mert ha az idegenrendészeti szerv állományába tartozó rendőr rendőri intézkedést végez (pl. igazoltat, felvilágosítást kér, stb.), a rendőri intézkedéssel kapcsolatos adatkezelésre ezen szabályok alkalmazása szükséges lesz,

b) bűnüldözési adatkezelés (Rtv. 90-91/I. §) - ilyen feladatkörrel az idegenrendészeti szerv nem rendelkezik, tehát az Rtv. ezen rendelkezéseinek alkalmazhatósága fogalmilag kizárt,

c) rendészeti adatkezelés (Rtv. 91/J. §) - az Rtv. 91/J. § (1) bekezdésében öt pontban felsorolt feladatok egyikét sem fogja ellátni az idegenrendészeti szerv, ebből következően a rendelkezések alkalmazása fogalmilag kizárt,

d) határrendészeti adatkezelés (Rtv. 91/K-91/O. §) - a határforgalom ellenőrzésével kapcsolatos hatáskörök nem változnak, ugyanakkor a 91/L. § (2) és (2a) bekezdése jelenleg is lehetőséget ad az adatok átvételére az idegenrendészeti és menekültügyi hatóság részéről, ezen rendelkezések hatályban tartása továbbra is indokolt,

e) közlekedési adatkezelés (Rtv. 91/P. §) - ilyen feladatkörrel az idegenrendészeti szerv nem rendelkezik, tehát az Rtv. ezen rendelkezéseinek alkalmazhatósága fogalmilag kizárt,

f) közigazgatási adatkezelés (Rtv. 91/Q-91/R. §) - ennek alkalmazáshatóságát az idegenrendészeti szerv vonatkozásában a módosítás a fentiek szerint kifejezetten kizárja,

g) belső bűnmegelőzési és bűnfelderítési célú adatkezelés (Rtv. 91/S. §) - a rendelkezés kizárólag a belső bűnmegelőzési és bűnfelderítési feladatokat ellátó szervre alkalmazható,

h) a terrorizmust elhárító szerv adatkezelése (Rtv. 91/T. §) - a rendelkezés kizárólag a terrorizmust elhárító szerv adatkezelésére alkalmazható.

A 10. §-hoz

Az új rendőri szerv létrejöttével összefüggésben szükséges biztosítani a rendőri szerv vezetőjének a rendőri intézkedés elleni, illetve annak alapvető jogot sértő jellege miatt benyújtott panasz elbírálásával kapcsolatos hatáskört.

A 11. §-hoz

Kiegészíti az Rtv. felhatalmazó rendelkezését. Ennek a kormányrendeletnek a funkciója az lesz, hogy kijelölje az idegenrendészeti szervet, meghatározza a szervezeti felépítését [e körben hasonló lesz, mint a Bevándorlási és Menekültügyi Hivatalról szóló 361/2016. (XI. 29.) Korm. rendelet], valamint részletes feladat- és hatáskörét.

A 12. §-hoz

Azon szövegcserés módosításokat tartalmazza, melyek lehetővé teszik, hogy az új rendőri szerv, idegenrendészeti szervként az Rtv. szerinti szervezeti rendszerbe beépüljön.

A 13. §-hoz

Hatályukat vesztő rendelkezések.

A 14. §-hoz

Tekintettel arra, hogy a hivatásos állomány tagja önkéntes vállalás alapján helyezhető hivatásos szolgálati jogviszonyba, szükséges a kormánytisztviselő nyilatkoztatása arra vonatkozóan, hogy hozzájárul-e a hivatásos szolgálati jogviszonyba való áthelyezéséhez. Ugyanígy a kormányzati szolgálati jogviszonyból rendvédelmi igazgatási szolgálati jogviszonyba történő átalakuláshoz is megköveteli a szabályozás a hozzájárulást.

Azok esetében, akik nem járulnak hozzá a hivatásos állományúvá történő átminősítéshez, a közszolgálati tisztviselőkről szóló 2011. évi CXCIX. törvényben (Kttv.) rögzített új felmentési ok alapján a felmentésükre kerül sor. A felmentés időpontja az átalakulás fordulónapja, 2019. július 1.

Ehhez elengedhetetlen a Kttv.-be egy új felmentési ok beiktatása, amely alapján az átminősítéshez hozzá nem járuló személyek foglalkoztatási jogviszonya megszűnik.

A 15. §-hoz

E szakasz határozza meg a rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvény (a továbbiakban: Hszt.) hatálya alá tartozó munkáltatóvá alakulás során alkalmazandó eljárási szabályokat. A rendelkezés alapvetően a Kttv. 72. §-ának mintájára épül fel, azokkal a specialitásokkal, amelyek abból fakadnak, hogy a hivatásos szolgálati jogviszonnyal, valamint a rendvédelmi igazgatási szolgálati jogviszonnyal járó jogkorlátozások, szigorúbb függelmi rendből következően nem teszik lehetővé, hogy az érintett hozzájárulása nélkül kerüljön sor a jogviszony átalakulására.

E szerint az érintett - majd a hivatásos szolgálati beosztássá átalakulóként meghatározott - munkaköröket betöltő személy kormányzati szolgálati jogviszonya - hozzájárulása esetén - a jogállásváltozás időpontjában hivatásos szolgálati jogviszonnyá alakul át.

A hivatásos szolgálati beosztássá átalakulóként nem meghatározott munkakört betöltő vagy tevékenységet ellátó kormánytisztviselők kormányzati szolgálati jogviszonya - hozzájárulása esetén - a jogállásváltozás időpontjában rendvédelmi igazgatási szolgálati jogviszonnyá alakul át.

Tekintettel arra, hogy a hivatásos szolgálati jogviszony csak önkéntes vállalás alapján létesíthető, szabályozni kell azt az esetet, amikor az érintett kormánytisztviselő nem járul hozzá foglalkoztatási jogviszonyának hivatásos szolgálati vagy rendvédelmi igazgatási szolgálati viszonnyá átminősítéséhez.

E szakasz erre tekintettel kimondja, hogy nem alakul át a kormánytisztviselő jogviszonya, ha a hivatásos szolgálati vagy a rendvédelmi igazgatási szolgálati jogviszony létesítéséhez nem járul hozzá. Ebben az esetben a kormánytisztviselő kormányzati szolgálati jogviszonya felmentéssel szűnik meg, tekintettel arra is, hogy ha az érintett úgy dönt, hogy nem kíván ilyen, súlyosabb kötelezettségekkel járó jogviszonyt létesíteni, azt nem lehet a terhére értékelni, ezért a felmentéssel járó előnyökre indokolt, hogy jogosult legyen.

Abban az esetben sem alakul át a kormánytisztviselő jogviszonya, ha a munkáltató a Hszt. rendelkezései alapján nem létesíthet hivatásos szolgálati, illetve rendvédelmi igazgatási szolgálati jogviszonyt az átadással érintett kormánytisztviselővel, mert pl. nem felel meg a Hszt.-ben meghatározott feltételeknek (pl. kifogástalan életvitel, büntetlen előélet, alkalmasság).

A hivatásos szolgálati beosztássá alakuló munkakörök vonatkozásában a hivatásos szolgálatot vállaló, de az egészségi, pszichikai vagy fizikai feltételeknek meg nem felelő kormánytisztviselők esetében a szabályozás lehetőséget biztosít az érintett rendvédelmi igazgatási szolgálati jogviszonyba helyezésére is. Így esetükben a felmentés helyett - hozzájárulásukkal - lehetőség lesz rendvédelmi igazgatási szolgálati jogviszonyban történő továbbfoglalkoztatásra is. Tekintettel arra, hogy az átalakulás fordulónapja 2019. július 1-je, az addig hátralévő idő elegendő arra, hogy a hivatásos szolgálati jogviszony létrejöttéhez szükséges, a Hszt.-ben meghatározott összes feltétel ellenőrizhető, illetve levizsgálható legyen az érintett tekintetében és így világossá váljon, hogy esetlegesen mely érintett nem alkalmas hivatásos szolgálati jogviszony létesítésére.

Szintén nem alakul át a kormánytisztviselő jogviszonya, ha az átadással érintett kormánytisztviselővel szemben összeférhetetlenség áll fenn, és az azt kiváltó ok nem megszüntethető, vagy annak megszüntetése érdekében a kormánytisztviselő a jogviszony átalakulását megelőzően nem intézkedik, és ezt nem igazolja.

E szakasz értelmében a munkában töltött idő elismeréseként a kormánytisztviselőnek a munkáltatónál kormányzati szolgálati jogviszonyként elismert idejét úgy kell tekinteni, mintha azt az átvevő munkáltatónál töltötte volna el.

E szakasz rendelkezik arról az esetről is, ha az átalakulás időpontjában fegyelmi felelősségre vonás tekintetében jogvita folyik. Ez esetben a kereset elbírálásánál a szolgálati viszony megszüntetése fenyítés kiszabásának szabályait kell megfelelően alkalmazni azon kormánytisztviselő esetében, akinek a jogviszonya az átminősítés következtében hivatásos szolgálati jogviszonnyá alakul át, míg ugyanezen esetkörben a hivatalvesztés szabályait kell megfelelően alkalmazni azon kormánytisztviselő esetében, akinek a jogviszonya rendvédelmi igazgatási szolgálati jogviszonnyá alakul át. Tehát ekkor már nem a Kttv. szabályai érvényesek a jogviszony megszüntetésére, hanem a Hszt. szabályai irányadóak, hiszen az érintett jogviszonya időközben szolgálati jogviszonnyá alakult át.

A 16. §-hoz

A módosítás a hivatkozás kiegészítésével biztosítja azt, hogy az, akinek korábbi foglalkoztatási jogviszonya a jogviszonyváltást követően nem alakul át, hanem - a hozzájárulás hiánya, vagy az alkalmassági feltételeknek való meg nem felelés következtében - felmentéssel megszűnik, végkielégítésre legyen jogosult.

A 17. §-hoz

Beépíti a Hszt. hatályát meghatározó rendelkezésbe a rendvédelmi szervek - és azon belül a rendőrség - közé az idegenrendészeti szervet. Ezzel a Hszt. hatálya alá tartozóvá válik ez a szerv. Ezzel a módosítással a Hszt. minden hivatásos állományúra vonatkozó szabálya, valamint minden, a rendőrség hivatásos állományára vonatkozó szabálya kiterjed az idegenrendészeti szerv hivatásos állományára is.

A 18. §-hoz

Meghatározza, hogy a Hszt. tekintetében az új rendőri szerv főigazgatója országos főigazgatónak minősül. Jelenleg két országos főigazgatót ismer a törvény: a Terrorelhárítási Központ és a Nemzeti Védelmi Szolgálat vezetőjét. Az új rendvédelmi feladatokat ellátó szerv, az idegenrendészeti szerv mérete alapján ezen két szervhez hasonlítható, ezért indokolt, hogy vezetője is országos főigazgatóként kerüljön meghatározásra.

A 19. §-hoz

Az új rendőri szerv 2019. július 1-jétől kezdi meg működését, és a foglalkoztatás alatt álló tagjai - a meghatározott feltételek fennállása esetén - ettől a naptól hivatásos állományú szolgálati viszonyt töltenek be, szükséges egyes speciális szabályok megállapítása, amely lehetővé teszi, illetve megkönnyíti a rövid időn belül történő átminősítést. Ezek csak a legelengedhetetlenebb szabályok, a szervre jellemző specifikus rendelkezések rögzítése a Hszt.-ben nem szükséges.

Ennek értelmében a rendelkezés speciális rendelkezéseket állapít meg az alábbiakra:

a) Szolgálati viszony a hivatásos szolgálat felső korhatáráig létesíthető, tehát a hivatásos állomány tagjára irányadó társadalombiztosítási öregségi nyugdíjkorhatár eléréséig (és nem a Hszt. általános szabályai szerinti, a felső korhatár betöltése előtt legfeljebb 10 évig) - ez azért lényeges, mert az állomány érdekeinek figyelembe vétele érdekében ezzel nem zárjuk ki az átminősítés lehetőségéből azokat, akik esetében a felső korhatárhoz képest már kevesebb, mint 10 év van hátra.

b) Szolgálati viszony a szolgálati viszony létesítésének feltételeként meghatározott szakképzettség hiányában is létesíthető, szolgálati beosztás a rendvédelmi szerv alaptevékenységének megfelelő szakképzettség hiányában is betölthető. Ebben az esetben az átminősítésre került személyek türelmi időt kapnak a szükséges szakképzettség megszerzésére és az így biztosított idő alatt kötelesek megszerezni a szükséges szakképzettséget - ezek a rendelkezések a speciális rendőri szakképzettségeket takarják, amelyek megszerzésére már nyilvánvalóan nincs lehetősége az érintett állománynak 2019. júliusáig.

c) Próbaidő kikötésére nem kerül sor - tekintettel arra, hogy méltánytalan lenne, ha a hosszú évek óta a BMH állományában kormánytisztviselőként dolgozók esetében az átalakulásra tekintettel a próbaidő jogintézményét alkalmaznánk, ezzel az azonnali jogviszony-megszüntetést lehetővé téve a próbaidő ideje alatt.

d) Kiemelt vezetői, valamint középvezetői kinevezés esetén figyelembe kell venni a 2019. július 1-jét megelőzően az idegenrendészeti szervvé alakulást megelőzően a szervezetnél vezetői munkakörben töltött időt is - ez azért lényeges, mert a vezetői beosztások meghatározott szintjéhez a Hszt. meghatározott vezetői gyakorlat meglétét írja elő, és ezt az újonnan hivatásos állományba lépő vezetők csak akkor tudják teljesíteni, ha a korábbi vezetői tapasztalatuk elismerésre kerül.

e) Az átminősített személy akkor is kinevezhető rendészeti szakvizsgához kötött szolgálati beosztásba, ha nincs rendészeti szakvizsgája. Ez esetben az átminősített személy a rendelkezésben biztosított átmeneti időtartam alatt köteles teljesíteni a rendészeti szakvizsgát - ez azért lényeges, mert a jelenlegi állomány nem számíthatott arra, hogy a legmagasabb tiszti és a vezetői beosztásokhoz rendészeti szakvizsga szükséges, eddig ilyen kötelezettségük nem volt, az átmeneti rendelkezés hiányában viszont lényegében senkit nem lehetne kinevezni ilyen beosztásokba.

f) Vezetővé képzés, vagy magasabb vezetővé képzés teljesítése nélkül is kinevezető vezetői beosztásba az átminősített személy. A törvény meghatározza azt is, hogy a rendészeti vezetővé képző tanfolyamot a rendészeti szakvizsga teljesítésétől számított 2 éven belül, a rendészeti magasabb vezetővé képző tanfolyamot a rendészeti szakvizsga teljesítésétől számított 2 és fél éven belül köteles teljesíteni. Ezen átmeneti rendelkezés hiányában a vezetői kinevezésekre nem kerülhet sor, csak azok esetében, akik esetleg korábbi múltjukra tekintettel rendelkeznek ilyen vizsgával.

g) Szolgálati időként el kell elismerni az idegenrendészeti szervvé alakulást megelőzően a szervezetnél foglalkoztatási jogviszonyban töltött időt, ezen rendelkezés rögzítése az állomány védelme érdekében garanciális szabályként mindenképpen indokolt.

Tekintettel arra, hogy az érintettek 2019. július 1-jén létesítenek új foglalkoztatási jogviszonyt, a Hszt. szerinti teljesítményértékelésükre első alkalommal 2020. elején kerül sor. 2019. első félévére vonatkozóan az állomány teljesítményértékelésére még a Kttv. szabályai szerint kerül sor. A 2018. tárgyévre vonatkozóan (a 2019-es évben) a Hszt. szerinti teljesítményjuttatásban az állomány nem részesül, tekintettel arra, hogy a 2018. évben még kormánytisztviselőként, a Kttv. szabályai szerint teljesítették a feladataikat, amely törvény hasonló juttatást nem ismer.

A Magyar Rendvédelmi Kar Közgyűlése tagozatonként (rendőrség, büntetés-végrehajtási szervezet, a Nemzeti Adó- és Vámhivatalról szóló törvény hatálya alá tartozó rendvédelmi feladatokat ellátó szerv, hivatásos katasztrófavédelmi szerv, polgári nemzetbiztonsági szolgálatok tagozata) tíz tagból, valamint az Országgyűlési Őrség tagozata három tagból, tehát összesen ötvenhárom tagból áll a közgyűlés. Az új rendőri szerv megalakulásával szükséges ezen új szerv részéről is tagok delegálása, ezért a következő választásokig (2022) átmenetileg kettő további tag kerül delegálásra a rendőrségi tagozatba, az idegenrendészeti szerv képviselete céljából. Ez azért lényeges, mert így nem kell a teljes rendőrségi tagozat vonatkozásában új választást tartani annak érdekében, hogy az idegenrendészeti szerv is képviseltethesse magát, ugyanakkor átmeneti jelleggel megoldott lesz a képviseletük is. 2022-ben a rendes szabályok szerint kerül sor a Közgyűlés tagjainak megválasztására.

A (3) bekezdés a Hszt. 358. §-ának mintájára beépít egy rendelkezést a jogviszonyváltáshoz kapcsolódóan, amely kimondja, hogy amennyiben az érintett nem rendelkezik a szükséges fizetési fokozattal szolgálati ideje alapján és ez besorolását - átmeneti szabály hiányában - hátrányosan érintené, 2019. július 1. napján olyan szolgálati beosztásba is helyezhető, amelyhez a szükséges fizetési fokozattal nem rendelkezik. Ha a betöltött szolgálati beosztás besorolási kategóriájához a hivatásos állomány tagja részére megállapított fizetési fokozatban szorzószám nem került rendszeresítésre, akkor a hivatásos állomány tagjának illetményét az adott besorolási kategóriához rendszeresített legelső fizetési fokozat alapján kell folyósítani azzal, hogy megállapított fizetési fokozata ezzel nem változik. A fizetési fokozatban előmenetelre, valamint a szolgálati beosztás módosítása esetén a megállapított fizetési fokozat irányadó.

A 20. §-hoz

A rendelkezés azt rögzíti, hogy mindazon kormánytisztviselőkre, akiknek a jogviszonya nem hivatásos szolgálati jogviszonyra változik 2019. július 1. napjával, milyen átmeneti rendelkezések szerint létesítenek rendvédelmi igazgatási szolgálati jogviszonyt (a közalkalmazottak pedig rendvédelmi igazgatási szolgálati jogviszonyt vagy munkaviszonyt). A Hszt. 362/E-362/L. §-ának mintájára kerültek kidolgozásra az átmeneti szabályok a Hszt. új 367. §-aként.

A 21. §-hoz

A Hszt. 368. §-ába a szabadságmegváltás szabályai kerülnek beillesztésre, amely értelmében a 2018. december 31-én meglévő, és a törvény kihirdetését követő napig ki nem vett szabadságokat szükséges megváltani. A foglalkoztatottak 2019. évi szabadságát tehát nem érinti a megváltás.

A 22. §-hoz

A törvény lehetővé teszi a tiszti, valamint a tiszthelyettesi foglalkoztatást az új rendőri szerv esetén is, ezért indokolt a Hszt. erre vonatkozó 5. és 6. mellékletének kiegészítése az idegenrendészeti szerv tekintetében is. Bár a jelenlegi tervek szerint a felsőfokú végzettséggel rendelkező tiszti besorolási osztályba tartozó szolgálati beosztások jönnek létre, de a módosítás elvi szinten rögzíti a lehetőségét a tiszthelyettesi besorolási osztályba tartozó szolgálati beosztások létesítésének. Ezt kizáró speciális rendelkezést nem indokolt rögzíteni a törvényben.

Másrészt a Hszt. 1. § (1) bekezdésének újramegállapítását tartalmazó rendelkezéssel összefüggésben szükséges a Hszt. azon rendelkezéseinek a módosítása, amelyek hivatkoznak az 1. § (1) bekezdésének pontjaira.

A 23. §-hoz

A Hszt. 363. §-a egy korábbi módosítással összefüggésben sarkalatossá minősítette a jelenleg már kitöltetlen 366. §-t. Tekintettel arra, hogy jelen törvény a 366. §-t egészíti ki az idegenrendészeti szervre vonatkozó új átmeneti - sarkalatosnak nem minősülő - rendelkezésekkel, a 363. § hatályban tartása nem indokolt.

-----STARTING---POINT---VEGE---

A 24. §-hoz

A hatálybalépésről rendelkezik. A jogviszonyváltásra vonatkozó rendelkezések kihirdetést követő azonnali hatályba lépése szükséges, míg az új rendőri szervre vonatkozó Rtv. rendelkezések és az új rendvédelmi feladatokat ellátó szervre vonatkozó Hszt.-rendelkezések hatályba lépése csak a rendvédelmi feladatokat ellátó szervvé alakulás napjával, 2019. július 1-jével lehetséges. 2019. július 1-jéig az érintett személyi állomány hivatásos szolgálati jogviszonnyá történő jogviszonyváltásához szükséges feltételek vizsgálatára is kellő idő áll rendelkezésre, ezen időtartam alatt kell elvégezni a kifogástalan életvitel ellenőrzését, valamint a Hszt.-ben a jogviszony létesítése előtt megkövetelt alkalmassági vizsgálatokat.

A 25. §-hoz

A törvény módosítja az Rtv. több sarkalatos rendelkezését is. E szakasz az erre vonatkozó sarkalatossági záradékot tartalmazza.