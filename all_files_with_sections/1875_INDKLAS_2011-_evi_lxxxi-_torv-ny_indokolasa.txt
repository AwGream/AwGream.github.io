2011. évi LXXXI. törvény indokolása

az egyes egészségügyi tárgyú törvények módosításáról

-----STARTING---POINT---ALTALANOS--- 

A törvény célja elsősorban a Széll Kálmán Tervben foglaltak végrehajtása, valamint az egészségügyi ágazati törvényekben foglalt szabályozás pontosítása, korszerűsítése, különösen a népegészségügy, az egészségügyi ügyelet, az egészségbiztosítás területén.

A célok elérése érdekében a törvény az alábbi törvények módosítását tartalmazza:

- A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.)

- Az egészségügyről szóló 1997. évi CLIV. törvény (a továbbiakban: Eütv.)

- Az egészségügyi tevékenység végzésének egyes kérdéseiről szóló 2003. évi LXXXIV. törvény (a továbbiakban: Eütev.)

- Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (a továbbiakban: Gytv.)

- Az egészségügyben működő szakmai kamarákról szóló 2006. évi XCVII. törvény (a továbbiakban: Ekt.)

- A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.)

- A kémiai biztonságról szóló 2000. évi XXV. törvény

- A Munka Törvénykönyvéről szóló 1992. évi XXII. törvény

- A szociális igazgatásról és szociális ellátásokról szóló 1993. évi III. törvény

- A kémiai biztonságról szóló 2000. évi XXV. törvény

- Az illetékekről szóló 1990. évi XCIII. törvény

Táppénz-folyósítás szabályainak felülvizsgálata:

A Kormány a Széll Kálmán Tervben vállalt feladatai keretében felülvizsgálta a táppénz-folyósításának szabályait annak érdekében, hogy egy tisztán biztosítási elven működő, hatékony, átlátható rendszer álljon fel, amelyben változatlanul érvényesülnek a jelenleg jól működő elemek. A cél, hogy a táppénz a lehető leginkább megfeleljen rendeltetésének, vagyis, hogy a biztosítási jogviszonyban álló, jellemzően betegség (vagy egyéb jogszabályban nevesített állapot, körülmény, pl. terhesség, szülés, gyermekgondozás, gyermekápolás) miatt keresőképtelenné vált személyek részére nyújtson pénzbeli ellátást. A Kormány célja továbbá, hogy a közpénzekkel való visszaélés lehetőségét e téren is minimálisra csökkentse.

Az Ebtv. módosítására irányuló törvény a táppénz-rendszer módosítására vonatkozó, a felülvizsgálat alapján kialakult javaslatokat tartalmazza, amelyek az alábbiak:

- a biztosítási jogviszony megszűnését követő keresőképtelenség esetén járó táppénz eltörlése,

- a keresőképtelen állományban lévők soron kívüli ellátása,

- a pénzbeli ellátások iránti igény elektronikus úton történő benyújtása,

- a jogalap nélkül felvett pénzbeli ellátások visszafizetésére és megtérítésére vonatkozó szabályok pontosítása.

Gyógyszerellátás:

A gyógyszerellátás területén az átalakítások során a pénzügyi megfontolásokat ötvözni szükséges a társadalmi, egészségpolitikai és nemzetgazdasági szempontokkal.

Ennek alapelvei:

- az egészségtudatosság növelése,

- a prevenciós személetet javítása,

- a lakossági terhek további növekedésének lehetőség szerinti elkerülése,

- a térben és időben folyamatos gyógyszerhez való hozzáférés biztosítása.

A gyógyszerellátó rendszer az egészségügyi struktúra szerves része, így a gyógyszerkasszát érintő nagyobb átalakítás közvetlen és közvetett hatást gyakorolhat az ágazat minden szereplőjére (állam, biztosító, beteg, orvos, egészségügyi szolgáltatók, gyógyszertárak, nagykereskedők, gyártók). Az átalakítás során e hatások együttesen figyelembe veendők.

A pénzügyi szempontok mellett elvárás a gyógyszertámogatás rendszerének átalakításától az allokációs hatékonyság fokozása, a korrupció lehetőségének minimalizálása a szabályozók és ösztönzők helyes alkalmazásával, a beteg hozzáférésének lehető legkisebb mértékű sérülése mellett.

A 2011. év gyógyszertámogatási előirányzatának betartását szolgáló, valamint a gyógyszertámogatási rendszer átalakításának első elemeit tartalmazó törvénymódosítási akcióterv első lépéseinek kialakításakor figyelembevételre kerültek a gyógyszertámogatási rendszer jelenlegi problémái. Az intézkedések bevezetésének célja a gyógyszertámogatás kiadási és bevételi oldalán a költségvetési törvényben meghatározott 300 Mrd Ft-os egyenleg tartása. A számítások során abból a feltételezésből indultunk ki, hogy beavatkozás nélkül a 2011. éves kiadások elérhetik a 370 Mrd Ft-os szintet. A támogatáspolitikai intézkedések 2011 júliusától kerülhetnének folyamatosan bevezetésre. Amellett, hogy biztosítják a 2011. évi előirányzat betarthatóságát, áthúzódó hatásuk révén már hozzájárulnak a gyógyszertámogatások rendszerének strukturális átalakításához.

A támogatáspolitikai intézkedések kiegészítését szolgálja a gyógyszergyártói promóciós tevékenységek szigorítása.

A gyógyszerellátás területén egyebekben a törvény jogharmonizációs jellegű és a jogalkalmazást segítő módosításokat tartalmaz. A Gytv. módosítása révén pontosításra kerül azon gyógyszernek nem minősülő gyógyhatású készítmények köre, amelyek gyógyhatásra hivatkozással csupán 2013. március 31-éig forgalmazhatóak. Megszűnik továbbá a gyógyászati segédeszközök forgalmazásának gyógyászati segédeszköz szaküzlethez kötése, ami a C-108/09. sz. ügyben hozott európai bírósági ítéletből eredő tagállami kötelezettségünk. A jogalkalmazást segítő szabályok változására elsősorban a gyógyszertár létesítése körében van szükség.

Népegészségügy:

Az Eütv. Népegészségügyről szóló fejezete több ponton nem tartalmazza azokat a korszerű fogalmakat, amelyek utalnak arra, hogy az egyén miként teheti képessé magát a saját egészségének fejlesztésére, továbbá nem hangsúlyozza kellően a közösségfejlesztés jelentőségét. Az „egészségmegőrzés” kifejezést a törvény teljes szövegében mellőzi, helyette a szövegkörnyezettől függően az „egészségfejlesztés”, „egészségvédelem” kifejezéseket illesztettük be. Szükséges módosítani az egészségfejlesztés definícióját, pontosítani kell a népegészségügy fogalmát. Az Eütv.-be bekerül a teljeskörű iskolai egészségfejlesztés bevezetése a közoktatási intézményekben, valamint a népegészségügyi stratégia és a hozzá kapcsolódó akcióterv készítése.

A Nemzeti Egészségfejlesztési Program a jog szintjén létezik, tényleges program azonban nem áll mögötte, annak ellenére, hogy az Eütv. szerint „Az ország középtávú fejlesztési, stratégiai tervének részét képező Nemzeti Egészségfejlesztési Program (a továbbiakban: NEP) az egészségügyi tervezés alapja.”. Jelen törvény tartalmazza a NEP-nek az Eütv.-ből történő törlését, valamint a Nemzeti Egészségügyi Tanácsra (a továbbiakban: NET) vonatkozó rendelkezéseknek a hatályon kívül helyezését.

A NET alapvetően a kormányzati egészségpolitika kialakításában, az ezzel összefüggő döntések meghozatalában kezdeményező, javaslattevő, véleményező, tanácsadó, a döntések végrehajtása során elemző és értékelő funkciót lát el. A NET tevékenységének felülvizsgálatát többek között a megváltozott kormányzati struktúra és jogszabályi környezet, valamint az új szakmai kollégiumi rendszer kialakítása indokolta. Az egészségügyért felelős miniszter javaslattevő, véleményező és tanácsadó szakmai testületeként az egészségügy területén szakmai kollégiumok eddig is működtek, azonban az egészségügyi szakmai kollégium működéséről szóló 12/2011. (III. 30.) NEFMI rendelet a szakmai kollégiumi rendszeren belül jelentősen kibővítette az egészségügy területén belül működő szakterületek képviseletét (a korábbi 48 szakmai kollégium helyett 60 új tagozat alakul), és egy hatékonyan működni képes rendszert alakított ki. Az új rendszer szerinti szakmai kollégium, a tanácsok és tagozatok 2011. május 1-jén kezdték meg működésüket.

Emellett a kormányzati struktúra megváltozása a kormányzaton belüli párbeszédet és döntéshozást is leegyszerűsítette, hiszen egy minisztériumba integrálódtak a kormányzati egészségpolitika kialakításában és végrehajtásában érintett ágazatok.

A NET megalakítása óta több olyan jogszabály került elfogadásra, (pl. a jogszabályok előkészítésében való társadalmi részvételről 2010. évi CXXXI. törvény, a jogalkotásról szóló 2010. évi CXXX. törvény, az elektronikus információszabadságról szóló 2005. évi XC. törvény) amelyek új alapokra helyezték a civil szféra szerepét és részvételét a kormányzati döntések előkészítésében és végrehajtásában. A megváltozott viszonyok között egyértelművé vált, hogy a NET, már összetételéből adódóan sem tudja betölteni az eredeti jogalkotói szándék szerinti funkcióját. A NET tagjainak kiválasztása és egyéb eljárási szabályok körül kialakult viták nem tették lehetővé érdemi szakmai párbeszéd kialakulását, érdemi döntések meghozatalát.

Továbbképzési kötelezettségre vonatkozó szabályozás változása:

Az Eütv. 2011. január 1-jén hatályba lépett 116/B. § (4) bekezdése értelmében mentesülnek az egészségügyi dolgozók 75. életév betöltését követően a továbbképzési kötelezettség alól. Az orvosok, fogorvosok, gyógyszerészek esetében mentesség korábban nem volt, a szakdolgozók esetében miniszteri rendelet azonban előírta, hogy amennyiben a szakdolgozóra irányadó nyugdíjkorhatár eléréséig 5 évnél kevesebb idő van hátra, a szakdolgozó mentesül a továbbképzési kötelezettség alól. Ezen személyi kör számára tehát szigorúbb szabályozás lép életbe, amely hátrányosan érintheti azokat, akiknek a közeljövőben jár le a működési nyilvántartása. A működési nyilvántartást vezető szerv azon személyek esetében is nyilvántartotta a továbbképzési ciklust, akik mentesültek a továbbképzési kötelezettség alól. Az egyes ciklusok lejártakor kellett igazolni a szakdolgozónak a mentességét, így esetükben felmenő rendszerben vezethető be a fenti szigorúbb szabályozás.

Az egészségügyi tevékenység gyakorlása során használni kívánt név:

A korábbi időszakokban az eltérő jogszabályi környezet generálta az elsősorban az orvosnők által jelzett problémát, hogy a hivatalos nevük, illetve azon nevük, amelyen évtizedeken át a praxisukat folytatták, eltérő. Általában a leánykori nevükre került kiállításra a diplomájuk, ezen kezdték meg és folytatták tevékenységüket éveken keresztül, és e néven történt korábban a nyilvántartásuk is. A működési nyilvántartást vezető szerv az utóbbi időben gyakran tapasztalta, hogy az orvosnők hivatalos neve, illetve a tevékenységük során használt neve eltérő, ennek érdekében a vonatkozó jogszabályi rendelkezések alapján értesítette az egészségbiztosító a nyilvántartásában szereplő név megváltoztatásáról és kezdeményezte többek között új bélyegző kiadását. Ezen intézkedés nyilvánvalóan hátrányosan érintette főleg azon, nyugdíj előtt álló egészségügyi dolgozókat, akik évtizedek óta nem a hivatalos nevükön praktizáltak, hogy hivatalos nevükön szerepeljenek az egyes jogviszonyaikban, vagy megváltoztassák (házassági nevükről a lánykori nevükre) nevüket.

Az ügyvédi szakmához hasonlóan egészségügyi ágazati szinten is szükséges megteremteni a szakma gyakorlása során használni kívánt név kategóriáját, ugyanis a hivatalos név a személyek esetében gyakran változhat, az egészségügyi tevékenység bizalmon alapul, sok esetben névhez kötődik, ezért fontos a kontinuitás lehetőségének fenntartása ezen a területen. A működési nyilvántartás közhiteles nyilvántartás, az egészségügyi dolgozók továbbra is hivatalos nevük alapján lesznek nyilvántartva, azonban a szakmájuk gyakorlása során használt nevük is hozzáférhetővé válik. A két név között pedig bárki számára beazonosítható módon teremt kapcsolatot a működési nyilvántartási szám.

Az egészségügyi ügyeletek után kötelezően kiadandó pihenőidő munkajogi minősítése:

Az egészségügyi ügyeletek után kötelezően kiadandó pihenőidő munkajogi minősítése tárgyában a hatályos szabályozás jogalkalmazási nehézségekbe ütközik. Az Eütev. jelenlegi rendelkezései alapján nem egyértelmű, hogy mi a szóban forgó pihenőidőnek a munkajogi minősítése, annak órái beleszámítanak-e a személyi alapbér (illetmény) fejében teljesítendő órák, a rendes munkaidő órái közé. A kérdéses jogi szabályozás gyakorlati végrehajtása több jogszabály, így különösen a Munka Törvénykönyvéről szóló 1992. évi XXII. törvény (a továbbiakban: Mt.), valamit az Eütev. együttes alkalmazását igényli, továbbá a jogalkalmazás során tekintettel kell lenni a munkaidő-szervezés egyes kérdéseiről szóló 2003/88/EK európai parlamenti és tanácsi irányelvre (a továbbiakban: munkaidő-irányelv), valamint azt értelmező uniós bírósági ítéletekre [különösen a következőkre: C-151/02. számú (Jäger) ügy, C-14/04. számú (Dellas) ügy, C-437/05. számú (Vorel) ügy].

A munkaidő-irányelv, az Eütev., valamint az Mt. vonatkozó rendelkezéseinek együttes alkalmazása során az okoz jogértelmezési problémát, hogy míg az Mt. hatálya alá tartozó munkavállaló 12 óra napi munkaidő teljesítését követően mindenképpen jogosult az Mt. 123. § (1) bekezdése szerinti (napi) pihenőidőre, addig az egészségügyi ágazatban arra is van lehetőség, hogy akár 12 órás, beosztás szerinti munkaidőt (műszakot) követően folytatólagosan egészségügyi ügyeletet lásson el az egészségügyi dolgozó. Ebben az esetben az egészségügyi ügyeletet közvetlenül megelőző beosztás szerinti munkavégzés és az egészségügyi ügyeletet között nem következik be az az élethelyzet (a napi munka befejezése, illetve a másnapi munkakezdés), amikor a napi pihenőidőt az Mt. értelmében ki lehetne adni a beosztás (műszak) szerint rendes munkavégzéssel teljesített időszakot követően.

A törvény megerősíti az Eütev. 13. § (9) bekezdésében tételesen is rögzített azon követelmény érvényesülését, amely szerint a heti munkaidő legmagasabb időtartamába az egészségügyi ügyelet teljes időtartamát be kell számítani. Ennek érdekében a törvény alapján az Mt. 150. § (2) bekezdése alkalmazásával a munkavállaló bérét a személyi alapbérére, illetve a közalkalmazott esetében a garantált illetményre kell kiegészíteni abban az esetben, ha az ügyeleti feladatellátások, illetve az erre tekintettel kiadott kompenzáló pihenőidő alkalmazása miatt a rendes munkaidő egészét - egészségügyi ügyeleten kívül - nem dolgoztatta le a munkáltató. Ettől csak a felek megállapodása alapján lehet eltérni abban az esetben, ha az egészségügyi dolgozó a munkáltatóval kötött külön megállapodás alapján rendes munkaidő terhére egészségügyi ügyeletet is ellát.

A szakmai kamarai jogviszony első létesítésének illetékmentessége:

A törvény - az illetékekről szóló 1990. évi XCIII. törvény módosításával - a szakmai kamarai tagság első létesítése esetén tárgyi illetékmentességet biztosít a humánerőforrás tervezési célokkal összhangban.

-----STARTING---POINT---RESZLETES---

Az 1. §-hoz

A táppénzkiadásokat növeli, hogy amíg a beteg a keresőképtelen állományba vevő orvostól a szakrendelésig eljut, a betegfogadási listák miatt akár több hét is eltelhet. A járóbeteg-szakellátás keretében a kezelés csak akkor kezdődik meg, ha a biztosított a betegfogadási lista alapján sorra kerül. Ez a várakozási idő a biztosítottak esetében azonban pénzbe kerül mind az Egészségbiztosítási Alapnak, mind a munkáltatónak, hiszen táppénzkifizetés történik erre az időtartamra.

A járóbeteg-szakellátást nyújtó szolgáltató a keresőképtelen biztosítottat - a lekötött kapacitásának külön jogszabályban meghatározott részének erejéig - köteles lesz soron kívül fogadni, amennyiben a biztosított az ellátást a keresőképtelenségét okozó betegsége miatt diagnosztikus vagy terápiás célból veszi igénybe. Az intézkedés célja, hogy a táppénzen lévő biztosítottak minél előbb igénybe tudják venni az indokolt egészségügyi ellátásokat, ezáltal hamarabb visszanyerjék egészségüket, munkavégzési képességüket. Előírás lesz továbbá, hogy a keresőképtelenség miatti soron kívüli ellátás nem előzheti meg a szakmai indokoltság, valamint az ellátás várható eredménye miatti soron kívüli ellátásokat (sürgős eseteket).

A 2. §-hoz és a 8. §-hoz

Az egészségbiztosító ellenőrző főorvosa által végzett ellenjegyzés a gyógyászati segédeszközök társadalombiztosítási támogatásba történő befogadásáról, támogatással történő rendeléséről, forgalmazásáról, javításáról és kölcsönzéséről szóló 14/2007. (III. 14.) EüM rendelet mellékletében bizonyos, különösen nagy támogatásvolument eredményező eszközcsoportok esetében (kötszerek, protézisek, mopedek, különböző kerekes-székek, jelzőeszközök siketek részére) az eszközhöz jutás feltételeként szerepel. Az ellenjegyzés gyakorlatára vonatkozó előírások jogszabályban nem szerepelnek, erre vonatkozóan az Országos Egészségbiztosítási Pénztár (a továbbiakban: OEP) főigazgatójának belső utasítása van érvényben.

Az Állampolgári Jogok Országgyűlési Biztosa megvizsgálta az ellenőrző főorvosok által a gyógyászati segédeszközök rendelésével kapcsolatosan végzett ellenjegyzés gyakorlatát. Ennek során felhívták a figyelmet, hogy a jogalkotásról szóló 2010. évi CXXX. törvény alapján az OEP főigazgatói utasítás kizárólag az OEP - ellenjegyzésben közreműködő - szervezeti egységeire nézve kötelező, és az eljárásrendet szabályozó előírásokat tartalmazhat. Erre tekintettel jelezték, hogy az ellenjegyzést mint jogintézményt törvénynek kell tartalmaznia, továbbá a követelményeket és egyéb részletszabályokat miniszteri rendeletben kell meghatározni, figyelemmel az ellenjegyzés fontosságára. Ugyanis a közpénzek hatékony és felelősségteljes felhasználása érdekében a támogatási rendszerben szükséges az indokolatlan kifizetések megelőzése is. Ennek hatékony eszköze az OEP ellenőrző főorvosának ellenjegyzése. Mindezekre tekintettel kerül módosításra az Ebtv.

Az egészségbiztosító ellenőrző főorvosa által végzett ellenjegyzés a gyógyászati segédeszközök társadalombiztosítási támogatásba történő befogadásáról, támogatással történő rendeléséről, forgalmazásáról, javításáról és kölcsönzéséről szóló miniszteri rendelet mellékletében bizonyos, különösen nagy támogatásvolument eredményező eszközcsoportok esetében (kötszerek, protézisek, mopedek, különböző kerekes-székek, jelzőeszközök siketek részére) az eszközhöz jutás feltételeként szerepel. Az ellenjegyzés gyakorlatára vonatkozó előírásokat is jogszabályban kell rendezni, és a módosítás erre hatalmazza fel az egészségbiztosításért felelős minisztert.

A 3. §-hoz

Pontosítani szükséges az Ebtv. 22. § (7) bekezdését annak érdekében, hogy egyértelművé váljon a jogalkalmazás során, hogy a helyi utazáshoz akkor sem jár utazási költségtérítés, ha a biztosított az utazáshoz az Ebtv. végrehajtási rendeletében [217/1997. (XII. 1.) Korm. rendelet] foglalt esetekben nem tömegközlekedési eszközt, hanem gépkocsit vett igénybe. A törvény jelenleg hatályos szövegezéséből nem egyértelmű, hogy gépkocsival történő helyi utazáshoz nem jár támogatás.

A 4. §-hoz

A Gyftv. 19. § (2a) bekezdésével történő összhang megteremtése érdekében szükséges.

Az 5. §-hoz

Az Ebtv. 38/C. §-ának módosítása alapján, ha az egészségügyi szolgáltató szerződése megszűnik, az egészségbiztosító a szerződés megszűnését követő 90 napon belül záró ellenőrzést végezhet. Ezen rendelkezés kiegészítése indokolt az Ebtv. 35. § (6) bekezdése szerinti jogkövetkezmény alkalmazhatóságával annak érdekében, hogy ha a záró ellenőrzés során megállapításra kerül, hogy az egészségügyi szolgáltató a finanszírozási szerződés alapján az E. Alapból kapott összeget nem a finanszírozási szerződésben meghatározott egészségügyi szolgáltatásokra használta fel, vagy nem használta fel, akkor a kapott összeget köteles legyen az E. Alap számára megtéríteni.

A 6. §-hoz

A jövőben a foglalkoztatók a pénzbeli ellátások iránti kérelmeket, hasonlóan az adóbevallásokhoz, elektronikus úton feldolgozható formában nyújthatják be az OEP-hez, annak honlapján közzétett program segítségével. A módosítással az ügyintézés gyorsabbá és hatékonyabbá válik, azáltal is, hogy az igénybejelentéshez szükséges nyomtatvány elektronikus úton történő kitöltése esetén a hibák a minimálisra csökkenthetők.

A 7. §-hoz

Az egészségbiztosítás egyes pénzbeli ellátásaira való jogosultság (terhességi gyermekágyi segély, gyermekgondozási díj) megállapításánál bizonyos esetekben a korábbiakban folyósított pénzbeli ellátások - így a passzív táppénz is - meghatározóak, ezért a passzív táppénz teljes és azonnali eltörlése nem lehetséges. Ezen pénzbeli ellátásoknál a korábbiakban folyósított passzív táppénz még jogosultsági feltételt jelenthet, ezért a jogbiztonság fenntartása érdekében a passzív táppénz alapján megállapítható jogosultsági feltételek hatályon kívül helyezése későbbi időpontban lehetséges.

A 8. §-hoz

A törvény meglévő felhatalmazó rendelkezést bővít ki azzal, hogy a gyógyszer, gyógyászati segédeszköz és gyógyászati ellátás rendelésére jogosultak körét is miniszteri rendeletben határozza meg.

A fogászati ellátást, valamint a járóbeteg-szakellátást nyújtó egészségügyi szolgáltatók az egészségügyi szakellátás társadalombiztosítási finanszírozásának egyes kérdéseiről szóló 9/1993. (IV. 2.) NM rendelet mellékleteiben foglalt önálló elszámolási tételként meghatározott ellátásokhoz (tevékenységi kódokhoz) tartozó pontértékek alapján részesülnek díjazásban. A tevékenységi kódlisták alkalmazásának részletszabályait (pl. szakmai definíció, elszámolhatóság) Szabálykönyvek tartalmazzák. Az aktív fekvőbeteg-szakellátás esetében homogén betegségcsoportokhoz (a továbbiakban: HBCs) rendelt súlyszám alapján részesülnek díjazásban a szolgáltatók. A HBCs-kbe sorolás módszertanát (Besoroló tábla) az egészségügyért felelős miniszter tájékoztatóban teszi közzé.

A jogalkotásról szóló 2010. évi CXXX. törvény 47. §-a és 32. § (2) bekezdése alapján a Szabálykönyvek, illetve a Besoroló tábla, amelyeket ez idáig EüM tájékoztató, azaz jogi iránymutatás tartalmazott, 2012. január 1-jével hatályukat vesztik, illetve visszavontnak fognak minősülni. 2011. január 1-jétől a miniszter jogi iránymutatást (tájékoztatót) már nem adhat ki, így ezen tájékoztatók ez évben már nem módosíthatók. A jogi iránymutatások felülvizsgálatával összefüggő kormányzati feladatokról szóló 1306/2010. (XII. 23.) Korm. határozat értelmében a minisztereknek felül kell vizsgálniuk a feladatkörükbe tartozó, a jogalkotásról szóló 1987. évi XI. törvény alapján kiadott jogi iránymutatásokat. Ha a jogi iránymutatás általánosan kötelező magatartási szabályokat tartalmaz, és ezért a jogi iránymutatás részben vagy egészben jogszabállyal történő felváltása indokolt, elő kell készíteni, illetve meg kell alkotni a megfelelő szabályozási tartalmú jogszabályokat, valamint ha a jogi iránymutatás kötelező erővel nem rendelkező szabályokat tartalmaz, de tartalmának fenntartása részben vagy egészben indokolt, gondoskodni kell kötelező erővel nem bíró útmutató formájában történő kiadásáról. A tevékenységi kódok alkalmazási részletszabályait tartalmazó Szabálykönyvek, továbbá a HBCs-kbe sorolás módszertanát tartalmazó Besoroló tábla jogszabállyal történő felváltása szükséges. Mindezek megjelentetéséhez nem áll rendelkezésre megfelelő felhatalmazó rendelkezés, ezért a jogszabályok kiadására felhatalmazást szükséges adni az Ebtv.-ben az egészségbiztosításért felelős miniszternek.

A 9. §-hoz

A járóbeteg-szakellátást nyújtó szolgáltató a betegfogadási lista alapján nyújtott ellátások teljesítéséről, valamint az azonnali ellátásokról rendszeres jelentést köteles küldeni az egészségbiztosító részére. A jelentést szükséges kiegészíteni a jelen módosítással bevezetni kívánt keresőképtelenség miatti soron kívüli ellátásokkal.

Az Ebtv. 66. §-a alapján lehetőség van a jogalap nélkül felvett ellátás visszafizetésére kötelezni a biztosítottat, a foglalkoztatót, valamint egyéb szerveket. Habár az egyéb szervbe kiterjesztő értelmezéssel beleérthető az egészségügyi szolgáltató, illetve annak orvosa is, annak érdekében, hogy felróhatósága esetén a keresőképtelenséget jogosulatlanul megállapító orvostól, illetve az őt foglalkoztató egészségügyi szolgáltatótól vitathatatlanul visszakövetelhető legyen a már kifizetett pénzbeli ellátás, szükséges az Ebtv. 66. §-ának pontosítása.

A 10-11. §-hoz

A biztosítási jogviszony megszűnését követően járó táppénz (ún. passzív táppénz) ellentétes mind a táppénzre vonatkozó alapelvekkel, mind pedig a biztosítási elvvel, az elsősorban szolidáris elemeket tartalmaz. Ezen ellátást sokszor nem valódi betegség miatt veszik igénybe, hanem inkább a munkanélküliség előli első menedékként. A táppénz alapvető rendeltetése, hogy a keresőképtelenség idejére a kieső keresetet pótolja, azonban a biztosítási jogviszony alapjául szolgáló jogviszony megszűnését követően az érintett személynek már nincs jogviszonya, és ezzel együtt olyan kieső keresete, amelyet a táppénzzel kellene pótolni. A passzív táppénz az ellátás jellege szerint nem tekinthető a biztosítási csomag integráns részének, hiszen elsősorban nem biztosítási elvű, hanem szolidaritási elvű szolgáltatást foglal magában, ezért ezen intézmény eltörlése az egészségbiztosítás pénzbeli ellátásai vonatkozásában egyfajta profiltisztítást valósít meg.

A törvény egyebekben jogtechnikai pontosításokat tartalmaz.

A 12. §-hoz

A törvény pontosítást fogalmaz meg: az „egészségmegőrzés” kifejezést a törvény teljes szövegében mellőzi, helyette az „egészségfejlesztés”, „egészségvédelem” kifejezések használatát vezeti be.

A 13. §-hoz

A törvény egyértelművé teszi, hogy az egészségügyi szolgáltatóval szembeni panaszt a szolgáltató működési engedélyét kiadó egészségügyi államigazgatási szervhez lehet benyújtani.

A 14-15. §-hoz

A törvény korszerű definíciók mentén módosítja a népegészségügy fogalmát, a népegészségügyi feladatokat.

A 16-17. §-hoz

Mivel az Eütv. nem tartalmazza azokat a korszerű fogalmakat, amelyek utalnak arra, hogy az egyén miként teheti képessé magát a saját egészségének fejlesztésére, továbbá nem hangsúlyozza kellően a közösségfejlesztés jelentőségét, a törvény szükségesnek tartja módosítani az egészségfejlesztés definícióját, valamint az egészségfejlesztési alapismereteket módosítja.

A 18. §-hoz

Pontosítást, kiegészítést fogalmaz meg, továbbá bevezeti a teljeskörű egészségfejlesztést a közoktatási intézményekben. Ez magában foglalja az egészséges táplálkozást, a mindennapi testnevelést/testmozgást, a gyermekek érett személyiséggé válásának elősegítését személyközpontú pedagógiai módszerekkel és a művészetek alkalmazásával, valamint egészség-ismeretek (egészségtan) hatékony oktatását, amely többek között magában foglalja a környezet-, fogyasztó- és balesetvédelmi, valamint a társas kapcsolati készségekre, a családi életre és a médiatudatosságra nevelést is.

A 19. §-hoz

A hatályos törvények a fényártalomról, valamint a hőmérsékleti és légnyomás okozta ártalmakról nem rendelkeznek. Tekintettel arra, hogy a hőhullámokkal kapcsolatos tevékenységnek egyre nagyobb szerepe és hangsúlya van, szükséges a rendelkezés módosítása.

A 20-21. §-hoz

A törvény az élelmezés-, és táplálkozás-egészségügy fogalmát pontosítja.

A 22. §-hoz

Szükséges összhangba hozni a fertőző betegségek és a járványok megelőzése érdekében szükséges járványügyi intézkedésekről szóló miniszteri rendelet értesítésre és tájékoztatásra vonatkozó részeit és az Eütv. 58. §-ának rendelkezéseit. A módosítás nagyban segíti a hatósági feladatellátást.

A 23. §-hoz

A törvény járványügyi megfontolás miatt kiegészíti a felsorolást a madarakra vonatkozó távoltartással.

Ha a szőrzetben élősködő ízeltlábúak irtását, illetve a ruhanemű fertőtlenítését az adott személy vagy törvényes képviselője nem végzi el, akkor ennek az egészségügyi szolgáltató vagy egészségügyi államigazgatási szerv képviselője által elvégzésének tűrésére az érintett személy köteles.

A 24. §-hoz

A törvény megjeleníti a járványveszély vagy járvány esetén történő együttműködést a Magyar Honvédség közegészségügyi-járványügyi hatósági feladatait ellátó szervével, illetve élelmiszer közvetítésével történő járvány esetében az élelmiszerlánc felügyeleti szervvel.

A 25. §-hoz

A korábbi időszakokban az eltérő jogszabályi környezet generálta az elsősorban az orvosnők által jelzett problémát, hogy a hivatalos nevük, illetve azon nevük, amelyen évtizedeken át a praxisukat folytatták eltérő. Korábban az orvosnők működési nyilvántartása leánykori nevükön történt az orvosi rendtartásról szóló 1959. évi 8. tvr. végrehajtási utasítása alapján. Ebből adódóan a diplomájuk is a leánykori nevükre került kiállításra és ezen kezdték meg és folytatták tevékenységüket éveken keresztül, és e néven történt korábban a nyilvántartásuk is.

A működési nyilvántartást vezető szerv az utóbbi időben gyakran tapasztalta, hogy az orvosnők hivatalos neve, illetve a tevékenységük során használt neve eltérő, ennek érdekében a vonatkozó jogszabályi rendelkezések alapján értesítette az egészségbiztosító a nyilvántartásában szereplő név megváltoztatásáról és kezdeményezte többek között új bélyegző kiadását. Ezen intézkedés nyilvánvalóan hátrányosan érintette főleg azon, nyugdíj előtt álló egészségügyi dolgozókat, akik évtizedek óta nem a hivatalos nevükön praktizáltak, hogy hivatalos nevükön szerepeljenek az egyes jogviszonyaikban, vagy megváltoztassák (házassági nevükről a lánykori nevükre) nevüket.

Az ügyvédi szakmához hasonlóan egészségügyi ágazati szinten is szükséges megteremteni a szakma gyakorlása során használni kívánt név kategóriáját, ugyanis a hivatalos név a személyek esetében gyakran változhat, az egészségügyi tevékenység bizalmon alapul, sok esetben névhez kötődik, ezért fontos a kontinuitás lehetőségének fenntartása ezen a területen. A működési nyilvántartás közhiteles nyilvántartás, az egészségügyi dolgozók továbbra is hivatalos nevük alapján lesznek nyilvántartva, azonban a szakmájuk gyakorlása során használt nevük is hozzáférhetővé válik. A két név között pedig bárki számára beazonosítható módon teremt kapcsolatot a működési nyilvántartási szám.

A törvény egyebekben pontosítja a működési nyilvántartásba történő felvétel szabályait, célja a jogszabály alkalmazhatóságának megkönnyítése (korábbi visszautaló rendelkezések megszüntetése) és a büntetőjogi kategóriákkal való összhang megteremtése.

A 26. §-hoz

A módosítás célja az Eütv. és a Büntető Törvénykönyv fogalomhasználata közötti összhang megteremtése és ezzel összefüggésben az adatszolgáltatási kötelezettség egyértelművé tétele.

A 27-28. §-hoz

A módosítás egyértelművé teszi, hogy a működési nyilvántartás tekintetében meghatározott öt éves időtartam annak érvényességét jelöli, illetve meghatározza a működési nyilvántartásban szereplő adatok megőrzésének idejét.

A törvény emellett pontosítja minderre figyelemmel a működési nyilvántartásból történő törlés szabályait és a működési nyilvántartás adatainak naprakészen tartása érdekében rendelkezik a személyiadat- és lakcímnyilvántartást vezető hatósággal való évenkénti adategyeztetésről.

A 29. §-hoz

Az egészségügyi felsőfokú szakirányú szakképzésben résztvevőkről szóló nyilvántartás számos olyan adatot tartalmaz az egyes időszakokban a szakképzésben résztvevők számáról, megoszlásáról, amely a jövőre nézve szükséges az egészségügyi képzés és humánerőforrás tervezés szempontjából, ezért annak a humánerőforrás-monitoring rendszerbe történő továbbításáról rendelkezik a törvény.

A 30. §-hoz

A szakképzés támogatásával kapcsolatos feladatokat az egészségügyi felsőfokú szakirányú szakképzési rendszerről szóló 122/2009. (VI. 12.) Korm. rendelet 22. §-a alapján az Egészségügyi Engedélyezési és Közigazgatási Hivatal (a továbbiakban: EEKH) látja el. Ennek keretében elektronikus portált működtet, és az egészségügyi szolgáltatók és a felsőoktatási intézmények havonta történő jelentése alapján folyósítja az adott jelöltre vonatkozó támogatás összegét. Ezen adatbázis alapján valamennyi jelölt teljesítése, státusza nyomon követhetővé válik, alapvető információkat tud szolgáltatni az egészségügyi humánerőforrás-monitoringrendszerbe, valamint megkönnyíti a szakvizsgák prognosztizálását, a szakorvos-utánpótlás adatainak nyomon követését.

A 31-33. §-hoz

Pontosítást fogalmaz meg: az „egészségmegőrzés” kifejezést a törvény teljes szövegében mellőzi, helyette az „egészségfejlesztés”, „egészségvédelem” kifejezések használatát vezeti be.

A 34. §-hoz

Az Eütv. 2011. január 1-jén hatályba lépett 116/B. § (4) bekezdése értelmében mentesülnek az egészségügyi dolgozók 75. életév betöltését követően a továbbképzési kötelezettség alól. Az orvosok, fogorvosok, gyógyszerészek esetében mentesség korábban nem volt, a szakdolgozók esetében miniszteri rendelet azonban előírta, hogy amennyiben a szakdolgozóra irányadó nyugdíjkorhatár eléréséig 5 évnél kevesebb idő van hátra, a szakdolgozó mentesül a továbbképzési kötelezettség alól. Ezen személyi kör számára tehát szigorúbb szabályozás lép életbe, amely hátrányosan érintheti azokat, akiknek a közeljövőben jár le a működési nyilvántartása. A működési nyilvántartást vezető szerv azon személyek esetében is nyilvántartotta a továbbképzési ciklust, akik mentesültek a továbbképzési kötelezettség alól. Az egyes ciklusok lejártakor kellett igazolni a szakdolgozónak a mentességét, így esetükben felmenő rendszerben vezethető be a fenti szigorúbb szabályozás.

Átmeneti rendelkezés keretében meghatározásra kerül, hogy a működési nyilvántartásban lévők meddig értesíthetik a működési nyilvántartást vezető szervet az általuk választott névről, amennyiben az eltér a működési nyilvántartásban szereplő névtől.

Átmeneti rendelkezés keretében meghatározásra kerül, hogy nem csak az egészségügyi felsőfokú szakirányú szakképzésbe újonnan résztvevőkre, hanem a korábban hatályos rendelkezések szerint a szakképzésben még résztvevőkre vonatkozó adatokkal is egészüljön ki a működési nyilvántartás.

A 35. §-hoz

A § felhatalmazó rendelkezéseket tartalmaz.

A 36-37. §-hoz

A törvény pontosítást fogalmaz meg: az „egészségmegőrzés” kifejezést a törvény teljes szövegében mellőzi, helyette az „egészségfejlesztés”, „egészségvédelem” kifejezések használatát vezeti be.

A törvény rendelkezik továbbá a Nemzeti Egészségügyi Tanács megszüntetéséről.

A 38-40. §-hoz és a 85. §-hoz

Az egészségügyi ügyeletek után kötelezően kiadandó pihenőidő munkajogi minősítése tárgyában a hatályos szabályozás jogalkalmazási nehézségekbe ütközik. Az Eütev. jelenlegi rendelkezései alapján nem egyértelmű, hogy mi a szóban forgó pihenőidőnek a munkajogi minősítése, annak órái beleszámítanak-e a személyi alapbér (illetmény) fejében teljesítendő órák, a rendes munkaidő órái közé. Olyan jogalkalmazási gyakorlatok is ismeretessé váltak az elmúlt időben, amely szerint munkáltató utólag ledolgoztatja a kompenzáló pihenőidő óráit, avagy a személyi alapbér (illetmény) e pihenőidőre eső része levonásra kerül.

A kérdéses jogi szabályozás gyakorlati végrehajtása több jogszabály, így különösen a Munka Törvénykönyvéről szóló 1992. évi XXII. törvény (a továbbiakban: Mt.), valamit az Eütev. együttes alkalmazását igényli, továbbá a jogalkalmazás során tekintettel kell lenni a munkaidő-szervezés egyes kérdéseiről szóló 2003/88/EK európai parlamenti és tanácsi irányelvre (a továbbiakban: munkaidő-irányelv), valamint azt értelmező uniós bírósági ítéletekre [különösen a következőkre: C-151/02. számú (Jäger) ügy, C-14/04. számú (Dellas) ügy, C-437/05. számú (Vorel) ügy].

A munkaidő-irányelv 17. cikk (3) bekezdés c) pontjának i) alpontja értelmében a tagállamok törvényi, rendeleti vagy közigazgatási rendelkezésekkel, vagy kollektív szerződésekkel vagy a szociális partnerek által kötött megállapodásokkal eltérhetnek a 3., 4., 5., 8., és 16. cikktől (napi pihenőidő, szünetek, heti pihenőidő, az éjszakai munka időtartama, referencia-időszakok) olyan tevékenységek esetében, ahol folyamatos szolgálatra vagy termelésre van szükség, különösen a kórházak vagy hasonló létesítmények esetében, feltéve, hogy az érintett munkavállalók számára egyenértékű kompenzáló pihenőidőt biztosítanak, vagy kivételes esetekben, ha kompenzáló pihenőidő biztosítása objektív okok miatt nem lehetséges, akkor az érintett munkavállalókat megfelelő védelemben részesítik.

Az Eütev. 13. § (6) bekezdése arról rendelkezik, hogy az egészségügyi tevékenység befejezése és a következő, munkarend szerint megkezdett egészségügyi tevékenység között legalább 11 óra időtartamú megszakítás nélküli pihenőidőt kell biztosítani, amely a napi huszonnégy órán át folyamatos szolgáltatást nyújtó egészségügyi szolgáltatók esetében a felek megállapodása alapján legalább 8 óra időtartamú megszakítás nélküli pihenőidőre csökkenthető. Egészségügyi ügyelet esetén ezt a pihenőidőt közvetlenül az egészségügyi ügyelet befejezését követően kell kiadni.

Az Mt.

- 119. § (3) bekezdése értelmében a munkavállaló beosztás szerinti napi munkaideje a tizenkét, készenléti jellegű munkakörben a huszonnégy órát nem haladhatja meg,

- 123. § (1) bekezdése szerint a munkavállaló részére a napi munkájának befejezése és a másnapi munkakezdés között legalább tizenegy óra egybefüggő pihenőidőt kell biztosítani.

Az Mt. egészségügyi tevékenységre vonatkozóan ugyanakkor a 119. § (3) bekezdésétől külön törvény vagy kollektív szerződés számára megengedi az eltérés lehetőségét [117/A. § (2) bekezdés c) pont].

A fenti rendelkezések együttes alkalmazása során az okoz jogértelmezési problémát, hogy míg az Mt. hatálya alá tartozó munkavállaló 12 óra napi munkaidő teljesítését követően mindenképpen jogosult az Mt. 123. § (1) bekezdése szerinti (napi) pihenőidőre, addig az egészségügyi ágazatban arra is van lehetőség, hogy akár 12 órás, beosztás szerinti munkaidőt (műszakot) követően folytatólagosan egészségügyi ügyeletet lásson el az egészségügyi dolgozó. Ebben az esetben az egészségügyi ügyeletet közvetlenül megelőző beosztás szerinti munkavégzés és az egészségügyi ügyeletet között nem következik be az az élethelyzet (a napi munka befejezése, illetve a másnapi munkakezdés), amikor a napi pihenőidőt az Mt. értelmében ki lehetne adni a beosztás (műszak) szerint rendes munkavégzéssel teljesített időszakot követően.

A törvény megerősíti az Eütev. 13. § (9) bekezdésében tételesen is rögzített azon követelmény érvényesülését, amely szerint a heti munkaidő legmagasabb időtartamába az egészségügyi ügyelet teljes időtartamát be kell számítani. Ennek érdekében a törvény alapján az Mt. távolléti díjra vonatkozó rendelkezései szerint a munkavállaló bérét a személyi alapbérére, illetve a közalkalmazott esetében a garantált illetményre kell kiegészíteni abban az esetben, ha az ügyeleti feladatellátások, illetve az erre tekintettel kiadott kompenzáló pihenőidő alkalmazása miatt a rendes munkaidő egészét - egészségügyi ügyeleten kívül - nem dolgoztatta le a munkáltató. Ettől csak a felek megállapodása alapján lehet eltérni abban az esetben, ha az egészségügyi dolgozó a munkáltatóval kötött külön megállapodás alapján rendes munkaidő terhére egészségügyi ügyeletet is ellát.

A 41-42. §-hoz

A módosítás a személyi alapbér, illetve az illetmény egy órára eső összegénél nem alacsonyabb mértékű ügyeleti díjjal kompenzálja azokat a heti pihenőnapra eső egészségügyi ügyeleteket, amelyeket követően a munkáltató objektív munkaszervezési okokból a munkáltató a kiesett heti pihenőnap helyett másik pihenőnappal kompenzálni nem tud. Értelemszerűen, ha az ilyen munkavégzés egyben önként vállalt többletmunkának is minősül, az Eütev. 14. §-a alapján e díjazásnak az 50%-kal megemelt összegét kell kifizetni az egészségügyi dolgozó számára.

Az Eütev.-nek azt a hiányosságát küszöböli ki, amely gyakorlati jogalkalmazási problémákhoz vezet különösen az önként vállalható többletmunka elszámolásával összefüggésben. Bár a jelenleg hatályos Eütev. 12/A. §-a és 12/B. §-a előírja a munkaidőbeosztás előzetes közlésének az egyes munkaidő-időszakok minősítésére is kiterjedő közlési kötelezettségét, az egyes munkaidő-időszakok, különösen pedig az önként vállalható többletmunka minősítésének módját a törvény nem tartalmazza, ami gyakorlati jogalkalmazási bizonytalanságokhoz vezethet.

Erre tekintettel a törvény egy felhatalmazó rendelkezés beiktatásával megteremti annak kötelezettségét, hogy a munkaidő-beosztás elkészítésének és az egyes munkaidő-időszakok minősítésének részletes szabályait miniszteri rendelet állapítsa meg.

A 43. §-hoz

A jogalkotó célja hogy az uniós joggal összhangban biztosítsa, hogy azon gyógyszernek nem minősülő gyógyhatású anyagok és készítmények, amelyek valamennyi sajátosságukat figyelembe véve a Gytv. 32. § (9) bekezdésében említett gyógyszerek kategóriájába sorolhatók, csupán meghatározott ideig legyenek forgalomban anélkül, hogy megfelelnének a gyógyszerekre vonatkozó uniós szinten meghatározott forgalomba hozatali követelményekre.

A Gytv. 32. § (9) bekezdését alkalmazni kell minden olyan termékre, amelyek megfelelnek az ott említett gyógyszer jogszabályi definíciójának. A Gytv.-ből ered az a követelmény is, hogy a definíciókból eredő külön követelmények mellett a termék valamennyi tulajdonságát figyelembe kell venni, így azt is, hogy esetükben egyáltalán gyógyszerről van-e szó. A Gytv. fogalom-meghatározása alapján gyógyszer bármely anyag vagy azok keveréke, amelyet emberi betegségek megelőzésére vagy kezelésére állítanak elő, vagy azok az anyagok vagy keverékei, amelyek farmakológiai, immunológiai vagy metabolikus hatások kiváltása révén az ember valamely élettani funkciójának helyreállítása, javítása vagy módosítása, illetve az orvosi diagnózis felállítása érdekében alkalmazhatók. Ha tehát a fenti szempontokat figyelembe véve megállapítást nyer, hogy a termék Gytv. 32. § (9) bekezdésben említett gyógyszer kategóriájába tartozik, akkor az ott szereplő forgalmazási korlátot alkalmazni kell. A rendelkezés átmeneti szabály, és alkalmazása nem érinti a Gytv. 2. § (2) bekezdését, amely kimondja, hogy kétséges esetben, amikor valamely termék a gyógyszer fogalom-meghatározása és más jogszabály által szabályozott valamely termék fogalom-meghatározása alá is tartozhat, a Gytv. rendelkezéseit kell alkalmazni.

A 2004/24/EK irányelv jogharmonizációja miatt a forgalmazás lehetősége a lejáratig, de legkésőbb 2013. április 1. napjáig a növényi gyógyszernek vagy hagyományos növényi gyógyszernek tekinthető gyógyhatású anyagoknak és készítményeknek csak azon gyártási tételei esetében áll fenn, amelyek kereskedelmi forgalomban voltak már 2011. március 31-én is.

A 44. §-hoz

A Gytv. jogharmonizációs módosítására azért van szükség, mert bár a gyógyszerek forgalomba hozatali engedélye feltételeinek módosítása tekintetében a gyógyszerkódex módosításról szóló 2009/53/EK irányelv Magyarország részéről átültetést nem igényelt (hiszen annak korábban is megfeleltünk), az Európai Bizottság jogsértési eljárást kezdeményezett Magyarország ellen, mivel az irányelvvel kapcsolatban a magyar kormány nem adott tájékoztatást átültető aktus elfogadásáról (így az átültetés ténye a bizottsági jogharmonizációs adatbázisban nem szerepelt).

Az eljárás minél hamarabb történő lezárása és a további viták elkerülése érdekében egy olyan jogharmonizációs klauzula kerül a Gytv.-be, amely kimondja, hogy az megfelel a 2009/53/EK irányelvnek.

A 45. §-hoz és az 1. melléklethez

A törvény a klinikai vizsgálatok engedélyezési díjainak emelését tartalmazza.

A 46-50. §-hoz és a 88. §-hoz

Jelenleg nincs összhangban a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 12. § (2) bekezdés b) pontjával és (4) bekezdésével az Ekt. szabályozása, mivel az Ekt.-ből hiányoznak azok a rendelkezések, amelyek kifejezetten közigazgatási hatósági hatáskört telepítenének szakmai kamarákhoz a kamarai tagság létesítésével összefüggésben. A törvény célja a fentiekre tekintettel a Ket. és az Ekt. közötti összhang megteremtése.

Az Ekt. módosításával összefüggésben a törvény - az illetékekről szóló 1990. évi XCIII. törvény módosításával - a szakmai kamarai tagság első létesítése esetén tárgyi illetékmentességet biztosít a humánerőforrás tervezési célokkal összhangban.

Az 51. §-hoz

Az originális készítmény szabadalmának lejárta után a generikus készítmények piacra lépését követően, a fixesítés után kialakult referencia termék jelenleg nem élvez piaci előnyöket, mely érdekeltté tenné a forgalmazókat, hogy árcsökkentés révén készítményeik referencia termékké váljanak. Az új rendszer nem csak a referencia terméket, hanem az annál olcsóbb és a legfeljebb 5%-kal magasabb napi terápiás költségű termékeket is preferált helyzetbe hozza. A preferált referencia ársáv tehát a referenciagyógyszer és a +10% napi terápiás költségű és annál olcsóbb gyógyszerek körét jelenti.

A módosítások egyebekben végrehajtást elősegítő korrekciós jellegű fogalom-meghatározások. A Gyftv. új közforgalmú gyógyszertár létesítését lakosságszámhoz köti, ugyanakkor nem határozza meg a lakos fogalmát, amely a jogalkalmazásban problémát okoz. A gyógyszertári marketing szabályok esetében szintén nem került pontos meghatározásra az árkedvezmény fogalma.

Az 52. §-hoz

Az Európai Bíróság 2010. december 20-án (C-108/09. Ker-Optika kontra ÁNTSZ Dél- dunántúli Regionális Intézete ügyben) hozott ítéletében kimondta, hogy az Európai Uniós joggal ellentétes az a magyar szabályozás, amely a kontaktlencse forgalmazását kizárólag gyógyászati segédeszköz-szaküzletben engedi meg. Ezért a Bíróság ítéletében foglaltakkal való összhang megteremtése érdekében szükséges a Gyftv. 11. § (2) bekezdésének módosítása, amely a feltétele annak, hogy a rendelet is módosításra kerülhessen.

Az 53. §-hoz

A Gyftv. 36. §-a lehetővé teszi, hogy gyógyszerismertetők csak rövidebb időre regisztráltassák magukat, ekkor csak a hónap naptári napjaival arányos része után kell a befizetést teljesíteni. Számos cég csak arra a rövid időtartamra regisztráltatja gyógyszerismertető munkatársait, amikor azok ténylegesen ismertető tevékenységet végeznek, azt követően pedig azonnal kérik az ismertető személy nyilvántartásból való törlését. A módosítás nyomán előre jelezhető az orvoslátogatói jogviszony időtartama.

Az ismertetést végző személyekkel szemben indított eljárások tapasztalatai alapján a lakcím bejelentését is indokoltnak tartjuk, mivel ennek hiánya az eljárások megindítását és az esetleges tanúként való meghallgatásukat jelentősen késlelteti, ez adott esetben a tényfeltárás sikerességét is gátolhatja.

A jelenleg érvényes szabályozás csak az ismertető személy képzettségét igazoló oklevél számának megadását írja elő, a végzettség megadását nem, holott a tevékenység megfelelő végzettséghez kötött. Az oklevél száma alapján (pl. 39/1995.) azonban a legtöbb esetben nem állapítható meg a végzettség, de még az sem, hogy a diplomát melyik felsőoktatási intézmény adta ki. Összességében, a jelenlegi szabályozás által előírt adatok benyújtása alapján az előírt képzettség megléte nem állapítható meg. A kérelmezők a jelenlegi gyakorlat szerint is többnyire a képzettséget igazoló oklevél másolatát csatolják kérelmükhöz, és nem csak az oklevél számát, elsősorban azért, mert a kérelmezők számára gyakran nem egyértelmű, hogy az oklevélen látható számok (sorszám, oklevél száma) közül melyiket kell a kérelemhez mellékelni. Az oklevél másolata alapján viszont egyértelműen megítélhető, hogy az ismertető személy végzettsége megfelelő-e, ezért célszerű a másolat beküldését előírni.

A módosítás alapján a jövőben a bejelentéskor csatolni kell az orvoslátogató fényképét is, amely szerepelni fog az igazolványon, elősegítve a későbbi ellenőrzést.

Az 54. §-hoz

A 12. § alapján bejelentett természetes személy megfogalmazás pontosítása szükséges, mivel az ismertetési tevékenységet folytatót, illetve az ismertető személyt a Gyftv. 13/A. § (3) bekezdése által alkalmazni rendelt 2009. évi LXXVI. törvény értelmében a bejelentés beérkezését követő 15 napon belül kell nyilvántartásba venni. A módosítás egyértelművé teszi, hogy az ismertetési tevékenységet ismertetői igazolvánnyal rendelkező természetes személy végezheti. Továbbá az esetleges jogosulatlan ismertetési tevékenység megelőzése érdekében előírásra kerül, hogy a nyilvántartásból törölt ismertetőnek az ismertetői igazolványát át kell adnia a gyógyszerészeti államigazgatási szerv részére.

Az 55. §-hoz

A módosítás célja világossá tenni, hogy az ismertetési tevékenység a bejelentés alapján meddig folytatható. Lehetőség nyílik arra, hogy az ismertetési tevékenységet korlátozott időtartamban folytassák, melynek elteltével a jogosultság a jogszabály erejénél fogva megszűnik.

Az 56. §-hoz

A Gyftv. 14. § (1) bekezdésében foglalt alapvető követelményekkel kapcsolatban a módosítás pontosító jellegű, világossá teszi, hogy e követelmények az ismertetés tevékenységéhez és nem az ismertető személyéhez kötődnek.

A módosítás célja kizárni azokat a lehetőségeket, amelyek révén a Gyftv. szabályainak megkerülésével rendezhetők promóciós célokat szolgáló rendezvények.

A rendezvényen való részvétel támogatása csak a szükséges információk birtokában ellenőrizhető hatékonyan, ezért indokoltnak tartjuk, hogy a rendezvényt megelőzően a gyógyszercégek tájékoztatást adjanak a rendezvénnyel kapcsolatos releváns információkról. A bejelentés alapján a hatóság időben értesül a rendezvényről, amely elősegíti ellenőrzési jogkörének hatékony gyakorlását különösen olyan esetekben, amikor a rendezvénnyel kapcsolatban jogszabálysértés gyanúja merül fel.

Fontos előírni azt is, hogy a gyógyszerek, illetve gyógyászati segédeszközök rendelésére és forgalmazására jogosult személyek használják az ismertető személyek nyilvántartását annak elkerülésére, hogy nyilvántartásba nem vett személyek folytassanak ismertető tevékenységet.

Az 57. §-hoz

Az ismertetői tevékenységet folytatókról vagy azok nevében eljáró ismertetőkről vezetett nyilvántartás alapján a hatóság a nyilvánosság számára bizonyos adatokat elérhetővé tesz.

Az 58. §-hoz

Hasonlóan a társadalombiztosítás által támogatott gyógyszerekhez és gyógyászati segédeszközökhöz, a társadalombiztosítás által támogatott tápszerek esetében is indokolt rögzíteni, hogy a tápszer kiszolgáltatója a térítési díjat semmilyen formában nem csökkentheti.

Az 59. §-hoz

A gyógyszertárak a gyógyszerek mellett számos egyéb, az egészségügyért felelős miniszter rendeletében szabályozott terméket (pl. gyógytermékek, gyógyteák, étrend-kiegészítők) is forgalmaznak, illetve gyógyszerészi gondozást is végezhetnek. A Gyftv. 2011. január 1-jén hatályba lépett módosításával szigorította a gyógyszertári marketing szabályozását. A gyógyszertárak az általuk alkalmazott marketing-eszközöket a gyógyszerek és egyéb termékek, illetve szolgáltatások vonatkozásában komplex módon alkalmazzák. Ahhoz, hogy az egészségügyi államigazgatási szerv az ellenőrzést és eljárás lefolytatását ehhez a komplex rendszerhez igazodóan tudja ellátni, szükséges, hogy - a fogyasztóvédelem jogkörét nem érintő módon - a gyógyszertári termékkörhöz és szolgáltatásokhoz kapcsolódóan teljes körűen legyen képes gyakorolni.

A 60. §-hoz

Az ismertetői tevékenységre vonatkozó jelenlegi szabályozás számos esetben visszaélésre ad lehetőséget, ezért szükséges növelni az átláthatóságot, erősíteni a hatósági kontrollt és megfelelő mértékű szankciórendszert kialakítani.

A 61. §-hoz

Az ismertetési tevékenységet folytató és a gyógyszerek rendelésére és forgalmazására jogosult szakemberekkel (orvosok, gyógyszerészek elsősorban) piackutatási célból kötött megbízási szerződések egy része valójában jogellenes kereskedelmi gyakorlatot leplez. A hatóság ugyanakkor nehezen tudja felfedni a kreált szakmai tartalom mögött rejlő jogellenes tevékenységet, mivel a törvény jelenleg nem ad jogosultságot arra, hogy minősítse az egyébként bizonyíthatóan színlelt tartalommal kötött szerződéses jogviszonyokat.

A 62. §-hoz

Meg kell teremteni annak a lehetőségét, hogy az OEP hivatalból indult eljárásban a kiemelt vagy emelt indikációhoz kötött támogatással rendelhető gyógyszerek közül kizárhassa azokat, amelyeknek az alkalmazási előírásából kikerült az adott Eü. pontban szereplő indikáció vagy az alkalmazási előírás olyan módon változik, hogy a gyógyszer többé nem felel meg az Eü. pontban meghatározott feltételeknek.

A 63. §-hoz

Az új hatóanyagot tartalmazó készítményt az OEP abban az esetben fogadja be a támogatásba, ha - azon túlmenően, hogy a legalacsonyabb a termelői ára - az Európai Unió tagállamaiban és az Európai Gazdasági Térségről szóló megállapodásban részes más államaiban már forgalomban van és legalább háromban támogatásban részesül.

A 64. §-hoz

A nemzetközi referenciárazás jelenleg az EU/EGT tagállamokban ténylegesen forgalomban lévő öt legalacsonyabb termelői árú gyógyszer számtani átlagának figyelembe vételét jelenti. A gyakorlatban problémát okoz és a nemzetközi referenciaárazás alkalmazását korlátozza, hogy nincs olyan adatbázis, amelyből a szükséges adatok megismerhetőek lennének. A módosítással a jövőben csak három ország árainak számtani átlagát kell figyelembe venni és csak a legalább 20%-kal való eltérést.

Törlésre kerül a támogatásból az olyan gyógyszer, amelynek forgalomba hozatali engedély jogosultja az ismertetésre vonatkozó szabályokat egy éven belül két alkalommal megsértette. A támogatásból történő kizárásra csak abban az esetben kerülhet sor, ha a betegek ellátására rendelkezésre áll másik készítmény elérhető áron. Fél éven belül nem nyújtható be támogatási kérelem a fentiek miatt kizárt gyógyszerre.

A 65. §-hoz

Az alacsony termelői áru, ezáltal kisebb támogatáskiáramlást eredményező, a preferált referencia ársávba tartozó termékek gyártóinak piaci előny biztosítható azáltal, ha a hatóanyag alapú fix támogatású csoportból közgyógyellátás keretében kizárólag ezek a készítmények rendelhetők.

A 66. §-hoz

Jelenleg a gyógyszergyártók támogatott forgalmuk után a termelői árra eső társadalombiztosítási támogatás 12%-át fizetik be az E. Alapba havi rendszerességgel. Az egyenleg javítása érdekében szükséges a befizetési mértéket felemelni, egységesen 20%-ra.

A gyógyszerforgalmazó cégek egy bejelentett orvoslátogató után éves szinten 5 millió Ft díjat fizetnek. A marketing tevékenység visszaszorítása érdekében célszerű az orvoslátogatói díj mértékének emelése.

A módosítás a gyógyszergyártói 2010. évi K+F tevékenység 2011. évi (illetve az áthúzódó hatás miatt a 2012. évi) engedményként történő érvényesíthetőségét biztosítja.

Az engedmény mértékét a K+F ráfordítás és a termelői ár arányos tb-támogatás egymáshoz viszonyított aránya szerint differenciáltan határozza meg a K+ F tevékenység ráfordításához mért arányosabb kedvezmény nyújtása céljából, vagyis magasabb K+F ráfordítások mellett nagyobb mértékű kedvezményt lehet érvényesíteni.

A 67. §-hoz

A jelenlegi szabályozás alapján is a gyógyszerkassza túlköltését a gyártók az E. Alappal közösen finanszírozzák. A jelzett módosítás az E. Alap túlköltésének kockázatát csökkenti.

A 68. §-hoz

Eddig a Gyftv. 48. § (2) bekezdés b) pontjában pontos cím helyett a székhely szerepelt, de gyógyszertár esetében a székhely nem értelmezhető, mivel az jogi személyhez köthető fogalom.

A 69. §-hoz

A Gyftv. 49. §-ának módosításával egyértelművé válik az a jogalkotói szándék, hogy új gyógyszertár létesítésére csak olyan településen kerüljön sor, ahol arra ellátási érdekből szükség van.

A 70. §-hoz

A Gyftv. 49/A. § (1) bekezdésének módosításával ésszerűsödik a hivatalból indítandó, új közforgalmú gyógyszertár létesítésére irányuló pályázati kiírás. Ezzel felesleges munkától mentesítjük az eljáró hatóságot.

A 71. §-hoz

A Gyftv. 53/B. §-ának kiegészítésével lehetőséget adunk arra, hogy az európai uniós forrásokból kialakított szakrendelők a pályázati vállalásuknak a megváltozott jogszabályi környezetben is eleget tudjanak tenni.

A 72-74. §-hoz

A Gyftv. 2011. január 1-i módosítása óta bekövetkezett halálesetek mutattak rá arra, hogy az új szabályozásban a személyi jogos gyógyszerész halála esetén nincs megfelelő megoldás a gyógyszertár további működtetésére.

A 75. §-hoz

A Gyftv. 69. § (1) bekezdésének módosítása révén a gyógyszertáron kívül történő gyógyszerforgalmazásra engedéllyel rendelkező üzletekben zárható szekrényen kívül is árusíthatók lesznek azok a növényi gyógyszerek és hagyományos növényi gyógyszerek, amelyek tea formájúak, vagyis, amelyekből főzéssel, forrázással vagy áztatással frissen fogyasztható vizes oldatok készíthetők.

A 76. §-hoz

Tekintettel arra, hogy az egyéni vállalkozás személyhez kötött vállalkozási forma, így e működtetési formán történt bármely változtatás az egyéni vállalkozás jogutód nélküli megszűnését eredményezi, ami Gyftv. 2011. január 1-jén hatályba lépett módosítását követően a közforgalmú gyógyszertár bezárásához vezethet, amely adott esetben a gyógyszerellátást súlyosan veszélyezteti. Ennek áthidalására indokolt az egyéni cég működtetési forma bevezetése, amely jogutódlást biztosít a gyógyszertár működési engedélye vonatkozásában.

A 77. §-hoz

A K+F ráfordítások utáni támogatásokat miniszteri rendelet szabályozza

A 78. és 81. §-hoz

A Gyftv. 87. § (6) bekezdés gyógyhatású készítmények tekintetében megjelenő alkalmazhatóság határideje nem követte a közelmúlt jogszabályi változásait, ugyanis a gyógyszernek nem minősülő gyógyhatású készítmények termékkategóriája 2011. április 1. után is megmarad, ezért a promócióra vonatkozó szabályokat azokra továbbra is alkalmazni kell. Ehhez kapcsolódóan a kereskedelmi gyakorlat miniszteri rendeletben történő szabályozására vonatkozó felhatalmazó rendelkezést is értelemszerűen szükséges kiegészíteni.

A 79-80. §-hoz

A §-ok átmeneti rendelkezéseket tartalmaznak.

A 82-83. §-hoz

Pontosító rendelkezésként a Gyftv. 53/B. § (2) bekezdésében a „településen/településrészen” szövegrész helyébe a „településen/településrészen/kerületben” szöveg, a 60/C. § (1) bekezdésében az „a) pontjában” szövegrész helyébe az „ab) pontjában” szöveg kerül.

A Gyftv. 62. § (2) bekezdésének módosításával - megfelelő határidő biztosítása mellett - rendezzük a Gyftv. 2011. január 1-jén hatályba lépett módosításával kialakult ellentmondást.

A 84. §-hoz

A módosítás egyértelművé teszi a járványveszély vagy járvány megállapítására vonatkozó hatáskör-telepítést.

A 86. §-hoz

A közgyógyellátás keretében rendelhető gyógyszerek körének módosítását a közgyógyellátást szabályozó törvényben is meg kell jeleníteni.

A 87. §-hoz

A kémiai biztonságról szóló 2000. évi XXV. törvényben foglalt felhatalmazások módosítása szükséges, tekintettel arra, hogy az együttes rendeleti forma megszűnt.

-----STARTING---POINT---VEGE---

A 89. §-hoz

A § hatályba léptető rendelkezést tartalmaz.