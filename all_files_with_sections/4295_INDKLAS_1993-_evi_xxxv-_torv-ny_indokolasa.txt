1993. évi XXXV. törvény indokolása

a Magyar Köztársaság és az Osztrák Köztársaság között a közúti és a vízi közlekedésben a határforgalom ellenőrzéséről szóló, Budapesten, az 1992. évi május hó 15. napján aláírt egyezmény kihirdetéséről

A Magyar és az Osztrák Köztársaság között szükségessé vált az 1965. április 9-én megkötött útlevél- és vámkezelésről szóló Egyezmény hatályon kívül helyezése mellett az új igényeknek megfelelő korszerű megállapodások létrehozása.

A vasúti határforgalom ellenőrzéséről szóló Egyezmény 1991. július 5-én került aláírásra.

A két ország határforgalmának egyszerűsítése és gyorsítása céljából a közúti és a vízi közlekedésben is szükségessé vált az Egyezmény megkötése.

Ezen Egyezmény alapján mód nyílik arra, hogy a magyar-osztrák államhatáron a határforgalmat ellenőrző hatóságok egy helyen, közösen hajtsák végre az ellenőrzést. Így az utazóknak a határállomásokon csak egyszer kell megállniuk, ezáltal a forgalom jelentősen egyszerűsödik és gyorsul. A határátkelőhelyek rekonstrukciója során lehetővé válik az eddigi két határátkelő helyett egy üzemeltetése. Az újabban megnyíló határátkelőhelyeket pedig már az Egyezmény alapján ilyen módon lehet tervezni.

Az Egyezmények ezeknek a közös határállomásoknak a jogi helyzetét és az ott folyó ellenőrzés szabályait tartalmazza. Az Egyezmény 2. cikk 4. pontja rögzíti, hogy a végrehajtásra vonatkozó szabályokat a két kormány közötti megállapodás határozza meg.

Az Egyezmény aláírására Budapesten, 1992. május 15-én, a megerősítő okiratok kicserélésére pedig Bécsben, 1992. november 18-án került sor. Az Egyezmény hatálybalépésének időpontja 1993. február 1.