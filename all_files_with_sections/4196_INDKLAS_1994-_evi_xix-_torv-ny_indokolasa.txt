1994. évi XIX. törvény indokolása

a Strasbourgban, 1959. április 20-án kelt, a kölcsönös bűnügyi jogsegélyről szóló Európai Egyezmény és Kiegészítő Jegyzőkönyvének kihirdetéséről

Az Országgyűlés a 26/1993. (IV. 23.) OGY határozatával megerősítette az európai kiadatási egyezményt és két kiegészítő jegyzőkönyvét, az európai bűnügyi jogsegélyegyezményt és kiegészítő jegyzőkönyvét, valamint az elítélt személyek átszállításáról szóló egyezményt.

Az Országgyűlés határozatban felhatalmazta a Kormányt, hogy az egyezmények és kiegészítő jegyzőkönyveik megerősítéséről szóló okiratot az Európa Tanács Főtitkáránál helyezze letétbe. Erre 1993. július 13. napján került sor.

A három egyezményt egyidejűleg de - az eltérő tárgyra tekintettel - külön törvényekben célszerű kihirdetni. A törvényjavaslatok 2. §-ai tartalmazzák az egyezmények és kiegészítő jegyzőkönyvek szövegét az eredeti nyelvek közül angol nyelven, valamint azok hivatalos magyarnyelvű fordítását.

A javaslatok 3. §-ai tartalmazzák azokat a fenntartásokat és nyilatkozatokat, amelyeket a Kormány az Országgyűlésnek a fenti számú határozatában adott felhatalmazása alapján az egyezmények megerősítéséről szóló okiratok letétbe helyezésekor tett.

Miután a kiadatási egyezmény 28. cikk 1. bekezdése és a bűnügyi jogsegélyegyezmény 26. cikk 1. bekezdése értelmében a két egyezmény az egyezményben részes államok egymásközti vonatkozásában a közöttük fennálló kétoldalú egyezmények helyébe lép, így e korábban kötött kétoldalú egyezmények, rendelkezéseinek erejénél fogva, külön felmondás nélkül megszünnek. Ezért intézkedni kellett a Magyarország által korábban kötött ilyen kétoldalú egyezményeket kihirdető jogszabályok hatályon kivül helyezéséről. Erre vonatkozóan rendelkezik a kiadatási és bűnügyi jogsegélyegyezmények kihirdetéséről szóló két törvényjavaslat 4. § (2) bekezdése.

Emellett Magyarországnak több olyan további kétoldalú egyezménye van, amelyek az európai kiadatási és bűnügyi jogsegélyegyezmények folytán csak részlegesen - a kiadatásra, illetőleg a bűnügyi jogsegélyre vonatkozó rendelkezéseket illetően - veszítik hatályukat. Ezért ez utóbbi egyezményeket kihirdető korábbi jogszabályokat nem lehet hatályon kivül helyezni, mert tartalmaznak hatályban maradó rendelkezéseket is. A kiadatási és bűnügyi jogsegélyegyezményt kihirdető két törvényjavaslat 4. § (2) bekezdése erre is megoldást ad azáltal hogy megjelöli: a hatályban maradó törvényekkel kihirdetett egyezményeknek mely részei veszítik hatályukat az európai kiadatási és bűnügyi jogsegélyegyezmények hatályba lépése folytán.