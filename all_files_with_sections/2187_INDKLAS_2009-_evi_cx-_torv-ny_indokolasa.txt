2009. évi CX. törvény indokolása

az európai közösségi jogharmonizációs kötelezettségek teljesítését célzó egyes adótörvények módosításáról

-----STARTING---POINT---ALTALANOS--- 

A 2008/8/EK, valamint a 2008/117/EK tanácsi irányelvek módosították a hozzáadottérték-adóról szóló 2006/112/EK tanácsi irányelvet a szolgáltatásnyújtások teljesítési helye és az összesítő nyilatkozatadási kötelezettség gyakorisága és tartalma tekintetében. Ezen irányelvek célja, hogy a szolgáltatások utáni forgalmi adóztatást a teljesítési helyre vonatkozó szabályok megváltoztatásával minél inkább a fogyasztás helyéhez közelítsék, egyidejűleg megteremtve a határon átnyúló szolgáltatások tekintetében az ellenőrzési rendszert azáltal, hogy azokról kötelező lesz a termékekhez hasonlóan összesítő nyilatkozatot adni.

A közösségi joganyag külön szabályozza a másik tagállamban letelepedett és a Közösség területén kívül letelepedett adóalanyok számára történő hozzáadottérték-adó visszatérítést. Míg a Közösségben letelepedett adóalanyok számára a 79/1072/EGK tanácsi irányelv (ún. 8. áfa irányelv), addig a Közösségen kívül letelepedett adóalanyok részére a 86/560/EGK tanácsi irányelv (ún. 13. áfa irányelv) tartalmazza az adó-visszatérítésre vonatkozó szabályokat. A Közösség területén letelepedett adóalanyok számára adható adó-visszatérítés szabályairól 2010. január 1-jei átültetési határidővel új irányelvet (2008/9/EK tanácsi irányelv) fogadott el a Tanács, míg a Közösségen kívül letelepedett adóalanyok számára adható adó-visszatérítésre vonatkozó közösségi szabályok változatlanok maradnak. Ugyanakkor, mivel a harmadik országban letelepedett adóalanyok vonatkozásában a közösségi szabályozás elég nagy diszkrecionális jogkört biztosítva a tagállamoknak lényegében azt írja elő, hogy a harmadik országban letelepedett adóalanyok az áfa visszatérítése során nem élvezhetnek nagyobb előnyt, mint a Közösségben letelepedett adóalanyok, minden olyan esetben, amikor ezt a szabályozás logikája lehetővé teszi, a törvény a Közösségben és a Közösségen kívül letelepedett adóalanyok esetében egységesíti a szabályokat. Természetesen harmadik országbeli illetőségű adóalanyok esetében változatlan feltétele az adó-visszatérítésnek, hogy az adott állammal Magyarországának viszonossági megállapodása legyen.

A 2008/9/EK tanácsi irányelv célja, hogy a hozzáadottérték-adó visszatérítésére vonatkozó szabályok teljes mértékben elektronikus útra történő terelésével csökkentse a másik tagállamban letelepedetett adóalanyok adminisztratív terheit, az eljárás egyszerűbbé tételétől azt várva, hogy a külföldi adóalanyok a jelenleginél nagyobb mértékben kihasználják az új rendszer lehetőségeit, és nagyobb mértékben igénylik vissza a másik tagállamban felszámított és rájuk áthárított adót.

A 2008/9/EK és a 2008/117/EK tanácsi irányelveket a tagállamoknak egységesen 2010. január 1-jével kell átültetniük a nemzeti szabályozásba, míg ez a kötelezettség a 2008/8/EK irányelvnek csak bizonyos rendelkezései esetében áll fenn.

A törvény célja ezen irányelvek átültetése a magyar jogszabályokba. A törvény a jogharmonizációs tárgyú, pontosító jellegű rendelkezések mellett kezel egyéb, a jogalkalmazás során felmerült problémát is.

-----STARTING---POINT---RESZLETES---

I. Fejezet

Az általános forgalmi adóról szóló 2007. évi CXXVII. törvény (a továbbiakban: Áfa tv.) módosítása

Az 1. §-hoz

A törvény egyértelművé teszi, hogy a pénzkövetelés engedményezése nem tartozik az Áfa tv. hatálya alá, amennyiben az pénz fejében történik. A hatályos szabályozás ugyanis a pénzkövetelés engedményezését akkor nem tekinti áfa hatálya alá eső ügyletnek, ha a követelést megvásárló fél a követelés megvásárlásával nyújt szolgáltatást az engedményezőnek. Azonban minden olyan esetben, amikor a követelést névértéken vagy az alatt vásárolják meg, ez a helyzet tulajdonképpen fennáll, így ezen feltétel külön kiemelése a törvényben a továbbiakban nem szükséges.

A 2. §-hoz

A törvény hatályba lépésétől kezdődően minden áfa alanynak, ha más tagállamban letelepedett adóalanytól vesz igénybe szolgáltatást, vagy más tagállamban letelepedett adóalany, illetve adószámmal rendelkező nem adóalany jogi személy számára nyújt szolgáltatást, közösségi adószámmal kell rendelkeznie. Az alanyi adómentességet választó adóalany, a kizárólag adólevonásra nem jogosító tevékenységet folytató adóalany, illetve a kizárólag mezőgazdasági tevékenységet folytató, különleges jogállású adóalany (a továbbiakban: speciális adóalany) ugyanakkor csak abban az esetben köteles Közösségen belüli beszerzés jogcímén belföldön adót fizetni - ezáltal közösségi adószámot kiváltani -, amennyiben ezen beszerzései éves szinten meghaladják a 10.000 eurónak megfelelő forintösszeget, vagy az adóalany ezen küszöbérték elérésétől függetlenül adófizetési kötelezettséget választ. Pusztán az a tény, hogy a speciális adóalanynak a Közösség más tagállamába irányuló szolgáltatásnyújtás vagy -igénybevétel miatt közösségi adószámot kell kiváltania, nem érinti a Közösségen belüli beszerzéseit, vagyis nem jelenti azt, hogy a közösségi adószám kiváltása miatt neki belföldön kell adóznia a Közösségen belüli beszerzései után. Ugyanakkor érvényes közösségi adószám birtokában, annak felhasználásával az adóalanyok adómentesen szerezhetnek be terméket másik tagállamból, hiszen a másik tagállambeli értékesítő adóalany - a közösségi adószám érvényességének leellenőrzését követően - jóhiszeműen értékesíti a terméket részükre adómentes Közösségen belüli értékesítés címén. Ebből kifolyólag szükséges rendezni azt a kérdést, amikor is a speciális adóalanyok a közösségi szolgáltatásnyújtás vagy -igénybevétel okán rendelkeznek adószámmal, de Közösségen belüli beszerzésük nem haladta meg a küszöbértéket, és küszöbérték alatt sem választották az adózást. Amennyiben ilyen esetben a speciális adóalany közli a közösségi adószámát a részére terméket értékesítő adóalannyal, tehát azt a látszatot kelti, hogy ezen beszerzését belföldön leadózza, akkor úgy kell tekinteni, hogy az adószám közlésének a tényével a speciális adóalany gyakorolta a választási jogát, és a Közösségen belüli beszerzései tekintetében adófizetési kötelezettséget választott. Ez a választás a speciális adóalanyt a választását követő két naptári évig köti.

A 3. §-hoz

A szolgáltatásnyújtás teljesítési helyét újraszabályozó 2008/8/EK tanácsi irányelv értelmében a teljesítési hely megállapítása szolgáltatásnyújtás esetében az esetek többségében attól függ, hogy az igénybevevő adóalany-e, illetve azzal egy tekintet alá eső személy, szervezet-e. Ennek azért van jelentősége, mivel ezen személyek szervezetek képesek a másik tagállamban letelepedett adóalany által nyújtott szolgáltatások után felmerülő adót fordított adózás keretében önadózással megfizetni, ellenben az áfa szempontból nem regisztrált személyekkel és szervezetekkel.

Tehát a teljesítési hely megállapítása szempontjából nem csak az adóalanyokat kell adóalanyoknak tekinteni, hanem az adóhatóságnál áfa céljából nyilvántartásba vett (közösségi adószámmal rendelkező) nem adóalany jogi személyeket is adóalanyként kell kezelni. Tehát azok az egyébként nem adóalany jogi személyek, akik (amelyek) abból az okból kifolyólag, hogy Közösségen belüli termékbeszerzéseik a 10 000 eurós küszöbértéket a tárgyévet megelőző évben vagy a tárgyévben meghaladták, vagy mert az adózást választották a Közösségen belüli beszerzéseikre, közösségi adószámmal rendelkeznek, a szolgáltatásnyújtás teljesítési helyének meghatározása szempontjából az adóalanyokkal esnek egy tekintet alá. Hangsúlyozandó azonban, hogy ez a szabály pusztán a szolgáltatásnyújtás teljesítési helyének meghatározása szempontjából releváns.

A fentieken túlmenően azokat az adóalanyokat, amelyek egyébként végeznek az áfa tárgyi hatályán kívüli tevékenységet is, az összes részükre nyújtott szolgáltatás tekintetében adóalanyoknak kell tekinteni. Ez azt jelenti, hogy amennyiben egy adóalany az adóalanyiságán kívüli tevékenységhez vesz igénybe szolgáltatást, a teljesítési helyet akkor is úgy kell meghatározni, mintha azt adóalanyi minőségében vette volna igénybe. Ez egyszerűsíti az ügyletek kezelését, mivel nem kell mérlegelni, hogy az elviekben adóalany által megrendelt szolgáltatást az adóalany vajon az adóalanyiságát eredményező gazdasági tevékenység érdekében vette-e igénybe, vagy az áfa hatályán kívül eső tevékenységéhez. Nem vonatkozik azonban ez a szabály arra a szolgáltatásnyújtásra, amelyet az adóalany a saját vagy alkalmazottai magánszükségleteinek kielégítése céljából vesz igénybe. Ebben az esetben ugyanis az adóalany végső fogyasztónak tekintendő, tehát a teljesítési helyet is úgy kell megállapítani, mintha a szolgáltatást nem adóalanyként vette volna igénybe. Nem vonatkozik továbbá ez a szabály azon személyekre, szervezetekre, akiknek (amelyeknek) adóalanyisága kizárólag azon alapul, hogy törvény értelmében újnak minősülő közlekedési eszközt értékesítenek a Közösség másik tagállamába, vagy új ingatlant értékesítenek. Ezen személyeket, szervezeteket ugyanis csak azon ügylet tekintetében kell adóalanynak tekinteni a teljesítési hely megállapítása szempontjából, amelyet az adóalanyiságukat eredményező tevékenységük érdekében vesznek igénybe.

A 4. §-hoz

A törvény előírja, hogy főszabály szerint mely hely minősül a szolgáltatásnyújtás teljesítési helyének, mely alól több kivétel is létezik. Adóalanyok közötti ügyletekben a szolgáltatás teljesítési helyét a szolgáltatást igénybevevő adóalany székhelye, állandó telephelye, ennek hiányában állandó lakóhelye, szokásos tartózkodási helye határozza meg. Amennyiben a szolgáltatást nem adóalany részére nyújtják, úgy a teljesítés helye a szolgáltatást nyújtó adóalany székhelye, állandó telephelye, ennek hiányában állandó lakóhelye, szokásos tartózkodási helye.

Amennyiben a szolgáltatást nyújtó vagy azt igénybevevő adóalanynak a székhelye mellett egy vagy több állandó telephelye is van, a teljesítési helyet az igénybevétellel legközvetlenebbül érintett hely határozza meg.

Az 5. §-hoz

A nem adóalany részére nyújtott közvetítői szolgáltatás (más nevében és más javára nyújtott szolgáltatás) teljesítési helye a közvetített ügylet teljesítési helye szerint alakul. A hatályos szabályozástól eltérően az adóalany által igénybevett közvetítői szolgáltatás azonban főszabály szerint adózik, vagyis ott, ahol az azt igénybevevő adóalany gazdasági céllal letelepedett.

A 6. §-hoz

Az ingatlanhoz kapcsolódó szolgáltatások teljesítési helye mind az adóalanyok, mind a nem adóalanyok részére nyújtott szolgáltatás tekintetében változatlanul az ingatlan fekvésének helye. A törvény - az irányelvvel összhangban - azonban példálózó jelleggel több olyan szolgáltatást is nevesít, melynek teljesítési helyét ezen szabály alapján kell megállapítani, így példának okáért a kereskedelmi szálláshely-szolgáltatásokat is.

A 7. §-hoz

Személyszállítási szolgáltatások esetében továbbra is változatlan a teljesítési hely. Mind az adóalanyok, mind a nem adóalanyok tekintetében maradt a megtett útszakasz, mint teljesítési hely.

A 8. §-hoz

Termékfuvarozás esetében a teljesítési hely megállapítását két szempont is befolyásolja. Egyrészt a teljesítési hely függ attól, hogy az igénybevevő adóalany-e vagy sem, másrészt attól, hogy a termékfuvarozás Közösségen belüli termékfuvarozást valósít-e meg vagy ettől eltérő termékfuvarozást. Adóalany igénybevevő esetében ez utóbbi szempontnak nincs jelentősége, a termékfuvarozás - a hatályos szabályozástól eltérően - egységesen főszabály szerint adózik, vagyis ott, ahol az igénybevevő adóalany gazdasági céllal letelepedett. Nem adóalany részére nyújtott termékfuvarozás esetében nincs változás, amennyiben Közösségen belüli termékfuvarozás történik, úgy a teljesítési hely a termék fuvarozásának indulási helye, míg ettől eltérő termékfuvarozás esetében a megtett útszakasz minősül teljesítési helynek.

A 9. §-hoz

A kulturális, művészeti, tudományos, oktatási, szórakoztatási és sportszolgáltatások, továbbá más ezekhez hasonló szolgáltatások (pl. kiállítások, vásárok), valamint ezek szervezése esetében - függetlenül az igénybevevő státusától - a teljesítési hely ott van, ahol a szolgáltatást ténylegesen nyújtják. A törvény a hatályos szabályokhoz képest nem tartalmaz érdemi változtatást, azonban az irányelvvel összhangban egyértelművé teszi, hogy a kiállítások és a vásárok rendezése, melynek teljesítési helyének megítélése nem volt egyértelmű, ezen szabály szerint történik.

A 10. §-hoz

A személyszállításhoz, termékfuvarozáshoz járulékosan kapcsolódó szolgáltatások, a szakértői értékelés, valamint az ingatlantól eltérő terméken végzett munka (bérmunka) teljesítési helye - amennyiben azt nem adóalany részére nyújtják - változatlanul az a hely, ahol a szolgáltatást ténylegesen teljesítik. Abban az esetben azonban, ha ezeket a szolgáltatásokat adóalany veszi igénybe - a hatályos szabályoktól eltérően - az igénybevevő adóalany gazdasági célú letelepedésének helye határozza meg. Tehát például a bérmunka szolgáltatásoknál a továbbiakban már nem lesz jelentősége annak a teljesítési hely megállapítása szempontjából, hogy a (feldolgozott) terméket elfuvarozták-e belföldről vagy sem.

A 11. §-hoz

A törvény az irányelvvel összhangban a közlekedési eszközök bérbeadásának teljesítési helye szempontjából megkülönbözteti, hogy rövid vagy hosszú távú bérbeadás történik-e. Rövid távú bérbeadásnak a 30, illetve vízi közlekedési eszköz esetében a 90 napot meg nem haladó folyamatos bérbeadás minősül, míg hosszú távúnak az ezt meghaladó bérbeadás. Rövid távú bérbeadás esetében a teljesítés helye minden igénybevevő esetében az a hely, ahol a közlekedési eszközt ténylegesen a bérbevevő birtokába adják. Hosszú távú bérbeadás esetében a bérbeadás főszabály szerint alakul, vagyis adóalany igénybevevő esetében ezen adóalany gazdasági célú letelepedése, míg nem adóalany esetében a szolgáltatást nyújtó adóalany gazdasági célú letelepedése az irányadó.

A 12. §-hoz

A törvény az éttermi és egyéb vendéglátó-ipari szolgáltatások teljesítési helyére vonatkozóan külön szabályokat vezet be, hiszen ezek eddig nevesítve nem szerepeltek. Az éttermi és vendéglátó-ipari szolgáltatások teljesítési helyét a törvény értelmében az határozza meg, hogy a szolgáltatást ténylegesen hol nyújtják, függetlenül attól, hogy ki az igénybevevő. Ettől eltérően alakul ezen szolgáltatások teljesítési helye azonban, amennyiben azokat ténylegesen hajó vagy repülőgép fedélzetén, vagy vonaton nyújtják a személyszállításnak a Közösség területén belül lebonyolított szakasza során. A teljesítés helye az utóbbi esetben az a hely, ahonnan a személyszállítás indul. Oda-vissza út esetében a vissza utat külön útnak kell tekinteni. Ez a szabály az említett szolgáltatások teljesítési helyének megítélését a hajó vagy repülőgép fedélzetén, vagy vonaton történő termékértékesítésekre vonatkozó szabályokkal hozza összhangba. Tehát a törvény értelmében nem kell mérlegelni, hogy a közlekedési eszköz fedélzeten történő teljesítés termékértékesítés volt, vagy éttermi, vendéglátó-ipari szolgáltatás.

A 13. §-hoz

A 2006/112/EK tanácsi irányelv és ezzel összhangban az Áfa tv. meghatározza, hogy mely szolgáltatások esetében történik az adózás az igénybevevő gazdasági célú letelepedése, lakóhelye vagy szokásos tartózkodási helye szerint. Ezt a szabályt a hatályos rendelkezések értelmében akkor kellett, illetve lehetett alkalmazni, ha az igénybevevő adóalany volt, vagy a Közösség területén kívül letelepedett nem adóalany személy, szervezet. Tekintettel arra, hogy adóalany igénybevevő esetében főszabállyá válik, hogy a szolgáltatás az igénybevevő gazdasági célú letelepedése szerint adózik, a törvény ehhez igazodva korrigálja, hogy ezt a szabályt már csak a Közösség területén kívül letelepedett nem adóalany esetében kell alkalmazni.

A 14. §-hoz

Az áfa-irányelv lehetőséget biztosít arra, hogy a kettős adóztatás vagy az adóelkerülés céljából a teljesítési helyet meg lehessen változtatni a vagyoni előny szerzésének megfelelően. Az irányelv ezt a főszabály szerint adózó szolgáltatások, a közlekedési eszközök rövid távú bérbeadása, valamint a Közösségen kívüli nem adóalanyok számára nyújtott szolgáltatások esetében teszi lehetővé a tagállamoknak harmadik országok relációjában. A törvény él ezzel a lehetőséggel, azonban csak a közlekedési eszközök bérbeadására vonatkozóan. Így a törvény értelmében ezen szolgáltatásnyújtás esetében a teljesítési helyet belföldre esőnek kell tekinteni, ha az egyébként a Közösség területén kívülre esne és fordítva, feltéve, hogy a tényleges igénybevétel vagy egyébként a vagyoni előny szerzése ennek megfelelően alakul.

A 15. §-hoz

Az áfa-irányelv és ezzel összhangban az Áfa tv. értelmében háromszögügylet esetében az ügyletben résztvevő közvetítő értékesítőnek összesítő nyilatkozatot kell beadnia, amelyben fel kell tüntetnie, hogy az adott ügyletben közvetítőként vett részt. A hatályos szabályozás azonban az adózás rendjéről szóló törvény szerinti összesítő nyilatkozatra utal vissza, azonban az helyesen azon tagállam joga szerinti összesítő nyilatkozat kell hogy legyen, amely az adott adóalany számára ezen ügylettel összefüggésben adószámot adott ki. A törvény ezt korrigálja.

A 16. §-hoz

A törvény rendelkezik az olyan folyamatosan teljesített szolgáltatásnyújtások utáni adófizetési kötelezettségekről, amelyek esetében az elszámolás meghaladja a 12 hónapot. A változtatás a hatályos szabályokhoz képest abban áll, hogy külön rendelkezés van azokra az esetekre, ha az ilyen típusú szolgáltatás olyan határon átnyúló szolgáltatás, mely után az adót az igénybevevő adóalanynak kell fizetnie. Ezekben az esetekben adófizetési kötelezettség keletkezik a naptári év utolsó napján annak ellenére, hogy a szolgáltatásért járó ellenérték elszámolása még nem esedékes. Az adófizetési kötelezettség pontos megállapítása ezen szolgáltatásnyújtások esetében azért különösen fontos, mivel a törvény - az irányelvekkel összhangban - a határon átnyúló adóalany által igénybevett szolgáltatások esetében előírja az összesítő nyilatkozatadási kötelezettséget, valamint az igénybevevő adóalanyra telepíti fordított adózás keretében az adófizetési kötelezettséget.

A 17. §-hoz

Azon ügyletek esetében, amikor az adófizetési kötelezettséget fordított adózás alapján a terméket beszerző, szolgáltatást igénybevevő adóalanynak kell teljesítenie, a hatályos szabályozás a főszabálytól eltérő időpontokhoz köti az adófizetési kötelezettség teljesítését. A törvény a 2008/117/EK irányelvvel összhangban kimondja, hogy azon esetekben, amikor a fordított adózást azért kell alkalmazni, mert a szolgáltatásnyújtó nem letelepedett belföldön, a főszabálytól eltérő időpontok az adófizetési kötelezettség megállapítására nem alkalmazhatók. Ennek oka, hogy ezen szolgáltatásnyújtásról a teljesítésre kötelezett adóalanynak összesítő nyilatkozatot kell benyújtania.

A 18-19. §-hoz

A törvény előírja, hogy az adóalap utólag csökken abban az esetben, ha a teljesítésre kötelezett adóalany a lízing vagy bérlet esetében az adófizetési kötelezettség keletkezését követően eláll az ügylettől az ellenérték maradéktalan megtérítésének hiánya miatt. Ebben az esetben az adóalap csökkentés feltétele, hogy az adóalany az eredeti számlát érvénytelenítse, illetve annak adattartalmát módosítsa a helyzet rendezésétől függően.

A 20. §-hoz

A törvény a hatályos szabályozáshoz képest pontosítja, hogy a sportolással, testedzéssel kapcsolatos szolgáltatásnyújtás az egyébként meghatározott feltételek mellett adómentes függetlenül attól, hogy azt természetes személy vagy egyéb személy, szervezet veszi igénybe.

A 21. §-hoz

A hatályos szabályok értelmében főszabály szerint adómentes az ingatlanok értékesítése (az új ingatlanok és az építési telek kivételével), az adóalany azonban adófizetési kötelezettséget választhat rá. Adófizetési kötelezettség választása esetén az adóalany a választását követő 5 évig köteles az összes általa értékesített ingatlan után adózni. A törvény megteremti annak a lehetőségét, hogy az adóalany a törvény hatálybalépésétől kezdődően úgy válassza az adófizetési kötelezettséget az ingatlanértékesítésére, hogy az csak a lakóingatlannak nem minősülő ingatlanra terjedjen ki. Lehetőséget teremt továbbá arra, hogy a törvény hatályba lépését követő 30 napon belül azok az adóalanyok, akik (amelyek) korábban adófizetési kötelezettséget választottak az ingatlan értékesítésükre, azt a törvény hatályba lépésének napjára visszamenőleg úgy változtassák meg, hogy az csak a lakóingatlannak nem minősülő ingatlanokra terjedjen ki.

A 22. §-hoz

A hatályos szabályozás csak a termékexporthoz kapcsolódó szolgáltatásokat mentesíti az adó alól. Termékexport alatt az áfa rendszerében a Közösség területén kívülre értékesített termékeket kell érteni. Azonban a kapcsolódó szolgáltatást nyújtóknak, például a fuvarozóknak, többnyire nincs ismeretük arról, hogy az általuk fuvarozandó terméket értékesítették-e vagy értékesítés nélkül adják fel másik országba. Továbbá ezeknek a szolgáltatásoknak nem csak akkor kell adómentesnek lenniük, ha a Közösségen kívülre kivitt terméket értékesítik, hanem abban az esetben is, ha azt értékesítés nélkül viszik ki a Közösség területén kívülre. A módosítás ezt rendezi azzal, hogy az adómentesség ahhoz a termékhez kapcsolódik, amelyet a Közösség területéről a kiléptető hatóság igazoltan kiléptet.

A 23. §-hoz

A fordított adózás alá eső ügyletek esetén, azaz amikor az adó fizetésére a terméket beszerző, szolgáltatást megrendelő adóalany a kötelezett, a hatályos szabályozás alapján a levonási jog tárgyi feltétele a számla. Az e körbe tartozó értékesítések körében (különösen dologi biztosítékként szolgáló termék értékesítése esetén) gyakori, hogy a számla kibocsátására egyébként kötelezett adóalany e kötelezettségének nem tesz eleget, s így a vevőt, illetve megrendelőt az adófizetési kötelezettség terheli, azonban levonási jogát nem érvényesítheti. Annak érdekében, hogy az adó fizetésére kötelezettnél a levonási jog tárgyi feltétele biztosított legyen, a törvény lehetővé teszi, hogy a számla hiányában a levonási jog egyéb olyan okiratok birtokában is gyakorolható legyen, amelyek a fizetendő adó összegszerű megállapításához szükségesek. Nem vonatkozik ugyanakkor ez a szabály a Közösségen belüli termékbeszerzésre, mivel ezen ügylet tekintetében - az irányelvi rendelkezésekkel összhangban - a levonási jog gyakorlásának változatlan feltétele a számla megléte.

A 24-25. §-hoz

A szolgáltatásnyújtás teljesítési helyének megváltoztatásához kapcsolódóan némileg megváltoznak azok a szabályok is, amelyek az adófizetésre kötelezett személyére vonatkoznak. A hatályos szabályok értelmében amennyiben a szolgáltatásnyújtó nem telepedett le belföldön, úgy az általa nyújtott szolgáltatás után az igénybevevő adóalany az adófizetésre kötelezett. A törvény ezt a szabályt - az irányelvvel összhangban - tovább bővíti, vagyis amennyiben a szolgáltatást nyújtó adóalany nem telepedett le a teljesítési hely szerinti tagállamban, az adó fizetésére már nem csak az igénybevevő adóalany lesz kötelezve a saját nevében, hanem a közösségi adószámmal rendelkező nem adóalany jogi személy is. További fontos változás, hogy csak és kizárólag az adófizetésre kötelezett személy megállapítása szempontjából nem letelepedett adóalanynak kell tekinteni a törvény alapján azt az adóalanyt is, akinek belföldön van ugyan állandó telephelye, azonban ez az állandó telephely nem vesz részt a szolgáltatás teljesítésében, abban nem érintett. Ez utóbbi esetben az igénybevevő adóalany, közösségi adószámmal rendelkező nem adóalany jogi személy lesz az adófizetésre kötelezett.

A 26. §-hoz

Fordított adózást kell alkalmazni abban az esetben, ha az ügylet tárgya olyan ingatlan, amely főszabály szerint adómentes, azonban az adóalany adófizetési kötelezettséget választott rá. A gyakorlatban számos esetben fordult elő, hogy az ingatlant beszerző adóalany nem tudja, hogy az általa beszerzett ingatlanra az értékesítő azért nem számított fel áfát, mert az adómentes, vagy azért, mert az a fordított adózás hatálya alá tartozik. Az adóhatóság pedig az adózót érintő adótitok miatt nem adott felvilágosítást arról, hogy az értékesítő adóalany élt-e az adózás választásának jogával. Ezt kiküszöbölendő a módosítás rendezi, hogy az adóhatóságnak a beszerző adóalany kérésére tájékoztatást kell arról adni, hogy az értékesítő adóalany élt-e az adózási opcióval az ingatlanértékesítései tekintetében.

A 27. §-hoz

Az új közlekedési eszköz másik tagállamba történő értékesítése vagy új ingatlan értékesítése miatt eseti adóalanyisággal rendelkező áfa alanyok esetében az adó megfizetése a hatályos szabályok értelmében adóhatósági megállapítással történik. A szolgáltatásnyújtás teljesítési helyére vonatkozó szabályok értelmében ezeket az eseti adóalanyokat is adóalanyoknak kell tekinteni, azonban csak az adóalanyiságukat eredményező ügylet erejéig. Ez azt jelenti, hogy amennyiben belföldön nem letelepedett adóalanytól vesznek igénybe belföldön adózó szolgáltatást, úgy az adófizetési kötelezettséget önadózással kell teljesíteniük a fordított adózási mechanizmus miatt. Erre tekintettel adózási szempontból célszerű kimondani, hogy az adóhatósági adómegállapítás csak azokra az esetekre vonatkozik, amikor az eseti adóalanynak nem szolgáltatás igénybevétele kapcsán keletkezik adófizetési kötelezettsége. Amennyiben ugyanis az eseti adóalanynak a szolgáltatás igénybevétel miatt adófizetési kötelezettsége keletkezik, úgy mind az ezzel kapcsolatban felmerülő adót, mind az eseti adóalanyiságát eredményező ügylet miatt felmerülő adót önadózással kell teljesítenie.

A 28. §-hoz

A hatályos szabályok szerint az adóalany mentesül a számla kibocsátási kötelezettség alól, amennyiben a vevő, igénybevevő az ellenértéket a törvényben meghatározott időpontig készpénzzel, vagy készpénz-helyettesítő fizetési eszközzel téríti meg, és a vevő, igénybevevő az ügyletről nem kér számlát. A törvény - figyelemmel a vásárlási- és egyéb utalványokkal (pénzhelyettesítő eszközökkel) történő fizetések széles körű elterjedésére - lehetővé teszi, hogy pénzhelyettesítő eszközzel történő fizetés esetében sem kell az adóalanyoknak a fenti feltételek teljesítése esetében számlát kibocsátaniuk.

A 29. §-hoz

Az áfa-irányelv többek között tartalmaz szabályokat a számla tartalmi követelményeivel kapcsolatban. Ebből kifolyólag a tagállamok számlázásra vonatkozó rendelkezései ettől nem térhetnek el. A határon átnyúló ügyletek esetében a belföldön nyilvántartásba vett adóalany adófizetéssel kapcsolatos kötelezettsége, adólevonással kapcsolatos joga sok esetben a másik tagállambeli adóalany által kibocsátott okirattól függ. Tekintettel a számla tartalmának harmonizált mivoltára, a rendelkezés törvényi szinten megerősíti, hogy a másik tagállambeli jog szerint kibocsátott olyan okirat, amely tartalmában megfelel az áfa-irányelv megfelelő cikkeiben foglalt rendelkezéseknek, az Áfa tv. értelmében számlának minősül.

A 30-31. §-hoz

Az alanyi adómentességet választott adóalany alapvetően adómentesen nyújt szolgáltatást, és értékesít terméket, azonban nem élhet levonási joggal. Az alanyi adómentesség azonban csak a belföldön teljesített ügyletekre vonatkozik, a külföldön teljesítettekre nem. Azáltal, hogy megváltoznak a teljesítési helyre vonatkozó szabályok, amennyiben az alanyi adómentességet választott adóalany belföldön nem letelepedett adóalanynak nyújt szolgáltatást, úgy ezen szolgáltatás után - amennyiben nem adómentes szolgáltatásról van szó - adófizetési kötelezettség keletkezik. Annak érdekében, hogy a levonási jog hiánya miatt ne keletkezzen adóhalmozódás ezekben az esetekben, a törvény rögzíti, hogy az alanyi adómentességet választott adóalany a külföldön teljesített szolgáltatásnyújtása esetében a normál, és nem az alanyi adómentességre vonatkozó szabályok szerint köteles eljárni.

A 32. §-hoz

A törvény módosítja az utas fogalmát úgy, hogy utas nem csak természetes személy lehet, hanem más személy vagy szervezet is, feltéve, hogy az utazás költségeit ez utóbbi nem hárítja tovább, hanem annak költségeit végső fogyasztóként viseli. Erről a tényről az utasnak a teljesítést megelőzően az utazásszervező részére nyilatkoznia kell.

A 33-34. §-hoz

A törvény az áfa visszatéríttetésre jogosultak körét, illetve a visszatéríttetésre jogosító ügyleteket illetően nem tartalmaz változást a hatályos szabályozáshoz képest. A visszatérítés a belföldön nem, viszont másik tagállamban vagy elismert harmadik államban letelepedett adóalanyokra vonatkozik (a továbbiakban: külföldi adóalany). A törvény értelmében elismert harmadik államnak minősülnek azok az államok, amelyekkel Magyarország a hozzáadott-érték típusú adó kölcsönös visszatérítéséről nemzetközi megállapodást kötött.

Ezek az adóalanyok az adó-visszatérítés időszakában nem rendelkezhetnek belföldön székhellyel, állandó telephellyel, illetve ennek hiányában állandó lakóhellyel, szokásos tartózkodási hellyel. Továbbá a visszatérítésre vonatkozó időszakban a külföldi adóalany belföldön nem teljesíthet sem termékértékesítést, sem szolgáltatásnyújtást néhány adómentes fuvarozási és ahhoz kapcsolódó szolgáltatás kivételével, illetve olyan termékértékesítés vagy szolgáltatás kivételével, amely után nem a külföldi adóalanyt, hanem a vevőjét terheli az adófizetési kötelezettség a fordított adózás alapján.

A 35-37. §-hoz

A visszatérítés tárgyát a belföldön teljesített termékértékesítés, szolgáltatásnyújtás, illetve termékimport során felszámított és a külföldi adóalanyra áthárított áfa képezheti. A törvény rögzíti, hogy nem lehet a visszatérítési eljárás során olyan adót visszatéríteni, amelyet nem megfelelően számítottak fel. Nem lehet továbbá visszatéríteni az olyan adót, melyet helytelenül számítottak fel, mert az ügylet adómentes lenne Közösségen belüli adómentes értékesítés, vagy export ügylet okán. Tehát pl. ha az ügylet során helytelenül állapították meg azt, hogy a teljesítési hely belföldre esik és adót számítottak fel, úgy ennek az adóját a külföldi adóalany nem igényelheti vissza, azt a teljesítésre kötelezett adóalanynak kell korrigálnia, és a feleknek kell egymás között elszámolni. Nem téríthető vissza továbbá ebben az eljárásban az ingatlan beszerzését terhelő adó.

Változatlan feltétele az áfa-visszatérítésnek, hogy a külföldi adóalany a beszerzett terméket, igénybevett szolgáltatást levonásra jogosító adóköteles gazdasági tevékenysége érdekében használja fel. Amennyiben a külföldi adóalany a letelepedettsége szerinti tagállamban egyaránt végez adólevonásra jogosító és adólevonásra nem jogosító tevékenységet, csak olyan arányban téríthető vissza a rá áthárított adó, amilyen arányban az adóalany saját tagállamának joga szerint jogosult azt levonásba helyezni. Az adómentes, adóköteles tevékenység, valamint a levonási, visszatérítési arány megállapításánál tehát a letelepedés szerinti tagállam szabályai az irányadók.

Azt, hogy milyen termékek, szolgáltatások adójának visszatérítésére jogosult a külföldi adóalany, változatlanul a visszatérítés helye szerinti tagállam szabályai határozzák meg. Vagyis, amennyiben belföldön valamely termékre, szolgáltatásra levonási tilalom vonatkozik, arra értelemszerűen a külföldi adóalany sem alapíthat visszatérítési jogot.

Egyebekben az adó-visszatérítési jog keletkezésének, illetve egyéb feltételeinek gyakorlására a levonási jog keletkezésére, gyakorlásának tárgyi feltételeire, korrekciójára vonatkozó belföldi szabályok az irányadók.

A 38. §-hoz

A Közösség területén letelepedett adóalanyokra vonatkozó visszatérítési eljárás elektronikus útra terelődik. A másik tagállambeli külföldi adóalanynak a visszatérítést elektronikus úton kell kérnie a visszatérítés helye szerinti tagállamtól, az adott esetben a magyar állami adóhatóságtól. Tehát az új szabályok értelmében kizárólag az elektronikus út járható, papír alapú kérelem benyújtására esetükben 2009. december 31-ét követően nincs lehetőség. Ezen túlmenően az elektronikus kérelmet a másik tagállambeli külföldi adóalanynak a hatályos szabályozástól eltérően nem a magyar állami adóhatósághoz, hanem a letelepedés helye szerinti tagállam illetékes hatóságához kell benyújtania. A kérelem benyújtása (elektronikus elküldése) a külföldi adóalany letelepedése szerinti tagállam által kialakított elektronikus portálon keresztül történik. A Közösség területén nem letelepedett (a továbbiakban: harmadik országbeli külföldi adóalanyok) adóalanyokra nem vonatkozik ez a szabály, ők a visszatérítés iránti kérelmet közvetlenül az állami adóhatósághoz nyújtják be. A kérelmet és az abban közölt információkat magyar, illetőleg angol nyelven lehet megadni. A kérelem kötelező adattartalmát, formátumát és kitöltésének módját a végrehajtásra kiadott rendelet határozza meg.

A 39. §-hoz

A 2008/9/EK tanácsi irányelv (a továbbiakban: visszatérítési irányelv) szerint a visszatérítési kérelemhez nem kell csatolni azokat a számlákat és egyéb dokumentumokat, amelyekre a másik tagállambeli külföldi adóalany a visszatérítés iránti kérelmét alapítja, azonban lehetőséget ad a tagállamnak arra, hogy előírja azon számláknak a kérelemhez való elektronikus csatolását, amelyen az adóalap eléri vagy meghaladja az 1.000 eurót, üzemanyag esetében pedig a 250 eurót, illetve az ennek megfelelő nemzeti pénznemben számított összeget. A törvény él ezzel az opciós lehetőséggel, és előírja, hogy ezeket a számlákat, illetve egyéb dokumentumokat a kérelemhez elektronikusan csatolja a kérelmező.

A 40. §-hoz

A törvény értelmében amennyiben az adó-visszatérítési kérelem benyújtását vagy az adó-visszatérítést követően az adómentes, adóköteles arány megváltozása miatt a visszatérítendő adó összege megváltozik, az adóalany köteles, illetve jogosult azt korrigálni. Köteles, amennyiben kevesebb adó járt volna vissza neki, és jogosult, amennyiben több. A korrekciót abban a kérelemben kell elvégezni, amely követi a korrigálandó kérelmet, illetve, ha nincs ilyen kérelem, akkor külön nyilatkozattal.

A 41. §-hoz

A kérelmet az adó-visszatérítési időszakra lehet beadni. Az adó-visszatérítési időszak nem lehet hosszabb, mint egy év, illetve nem lehet rövidebb mint három hónap, kivéve, ha az adó-visszatérítési kérelem olyan időszakra vonatkozik, amely egy naptári év 3 naptári hónapnál kevesebb fennmaradó része. A külföldi adóalany akkor igényelhet vissza évente, illetve egy év 3 hónapnál rövidebb fennmaradó részére, ha a visszatéríttetni kért adó összege eléri vagy meghaladja az 50 eurót, illetve az ennek megfelelő pénzösszeget. Amennyiben az adóalany 3 naptári hónap és 12 hónap közötti időszakra akar visszaigényelni, akkor a visszaigénylendő adó összegének a 400 eurót kell elérnie.

Az adott-adóvisszatérítési kérelemben azon beszerzések áthárított adóját kell szerepeltetni, amelyek után a levonási jog a visszatérítési időszak alatt keletkezett. A levonható adó, akkor keletkezik, amikor a fizetendő adót fel kell számítani. Szerepelhet továbbá a kérelemben az az előzetesen felszámított adó is, amelyet korábban még nem igényeltek vissza, de a levonási jog az adott naptári évben keletkezett.

Az állami adóhatóság feladatai némileg elkülönülnek attól függően, hogy a kérelmező tagállami vagy harmadik országbeli adóalany. Tagállami kérelmező esetében az állami adóhatóság, mint visszatérítési tagállam illetékes hatóságának feladatai azzal kezdődnek, hogy elektronikus úton megkapja az adó-visszatéríttetés iránti kérelmet a letelepedés szerinti tagállam illetékes hatóságától. Az adóhatóság a kérelem érkeztetésének tényéről és időpontjáról elektronikus úton haladéktalanul értesíti a kérelmező adóalanyt. Ez lesz az az időpont is, amelytől kezdve a visszatérítési kérelem elbírálására nyitva álló határidőt számítani kell a visszatérítési irányelv szerint. A törvény nem tartalmazza külön, hogy mely időponttól kell a határidőt számítani, mivel a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 33. § (5) bekezdése általános jelleggel kimondja ezt. Első lépésként az adóhatóság megvizsgálja, hogy a kérelmet a letelepedés helye szerinti tagállam illetékes hatóságához a megfelelő határidőn belül (tárgyévet követő év szeptember 30-a) nyújtották-e be. Amennyiben a kérelem határidőn túl érkezett, úgy az adóhatóság ezt érdemi vizsgálat nélkül el fogja utasítani. Erre azért van szükség, mert a letelepedés szerinti tagállamnak az irányelv nem teszi lehetővé, hogy a hozzá határidőn túl beérkezett kérelmeket elutasítsa, így ez továbbra is a visszatérítés szerinti tagállam hatóságának a feladata. Ezt a törvény szintén nem tartalmazza, de ez következik a Ket. 30. § d) pontjának előírásából.

Elutasítja a kérelmet az adóhatóság abban az esetben is, ha a kérelmet a letelepedés szerinti tagállam hatósága annak ellenére továbbította, hogy az nem minősült benyújtottnak (nem tartalmaz minden kötelező adatot, információt), vagy, ha tudomására jut, hogy az adó-visszatérítésből történő kizárás okai fennállnak (a kérelmező nem áfa alany, kizárólag adólevonásra nem jogosító adómentes tevékenységet végez, alanyi adómentességet választott vagy mezőgazdasági tevékenységre vonatkozó különleges adózási mód szerint adózik). Amennyiben a fenti elutasításra vonatkozó okok egyike sem áll fenn, következik a kérelem érdemi elbírálása. Erre az adóhatóságnak a kérelem hozzá történő beérkezésétől számítottan - a pótlólagos információ kérés kivételével - 4 hónap áll rendelkezésére.

Amennyiben az állami adóhatóság úgy ítéli meg, hogy a kérelem elbírálásához további információkra van szüksége, úgy az adó-visszatéríttetési kérelem hozzá történő beérkezésétől számított 4 hónapos határidőn belül írásos megkereséssel kiegészítő adatokat, egyéb információkat kérhet. Ez a megkeresés magában foglalhatja a kérelmező adóalanytól egyéb (az 1.000, illetve 250 euró értékhatár alatti) számlák bekérését is, amennyiben alapos kétség merül fel az adó-visszatérítés jogalapja vagy a visszatéríttetni kért adó összegszerűsége tekintetében.

Információt kérhet az adóhatóság a kérelmező külföldi adóalanytól, azon állam illetékes hatóságától, aki (amely) a külföldi adóalanyt nyilvántartásba vette, illetve harmadik féltől. Abban az esetben, ha a kérelmező más tagállamban letelepedett adóalany, az információ iránti kérelmet elektronikus úton kell megküldeni és a választ elektronikus úton kell fogadni. Ez alól kivételt képez, ha a harmadik fél címzett az adóhatóság nyilvántartása szerint nem rendelkezik elektronikus kapcsolattartásra vonatkozó címmel, illetve, ha az eredeti számlát, határozatot kell az adóalanynak bemutatnia, és az nem elektronikus formában létrehozott okirat. Az állami adóhatóság további egy alkalommal pótlólagos kiegészítő adatokat, egyéb információkat is kérhet. Amennyiben az állami adóhatóság megkereséssel élt bármelyik féllel szemben, úgy a számukra a válaszadásra nyitva álló határidő a megkeresés közlésétől számított 1 hónap. Abban az esetben, ha az adóhatóság megkereséssel élt, úgy az adó-visszatéríttetési kérelemről a megkeresésre adott válasz érkeztetésétől számított 2 hónapon belül dönt, illetve, ha a megkeresésre nem kapott választ, vagy érdemben nem kapott választ, úgy a döntést a válasz megadására rendelkezésre álló határidő lejártától 2 hónapon belül kell meghoznia. Amennyiben az adóhatóság egyszeri megkereséssel élt, úgy a döntéshozatalra rendelkezésre álló határidő nem lehet több, mint a kérelem beérkezésétől számított hét hónap, amennyiben pótlólagos megkereséssel élt, úgy a döntést a kérelem beérkezésétől számított 8 hónapon belül meg kell hoznia.

A törvény - az irányelvvel összhangban - kitér arra is, hogy milyen határidőn belül kell az adót visszautalni. Az adóhatóságnak az adót a kérelem jóváhagyásától, vagy részleges jóváhagyásától számított 10 munkanapon belül vissza kell utalnia.

Az adóhatóság az adót az adózónak a kérelemben megadott bankszámlaszámára utalja vissza. Amennyiben az adóalany külföldi bankszámlaszámot adott meg, úgy az átutalás költségei őt terhelik, melyet az adóhatóság a visszatérítendő adó összegéből von le.

Az adóhatóság az adó-visszatéríttetés iránti kérelemről hozott határozatot elektronikus úton közli a kérelmező adóalannyal. Az adóalany a belföldi adóalanyokra irányadó szabályok szerint fellebbezhet a döntés ellen. A fellebbezést azonban már közvetlenül az állami adóhatósághoz kell benyújtania, az erre vonatkozó belföldi jogszabályok értelmében. Amennyiben a kérelmező adóalanyt megillető adó összegét az adóhatóság a rendelkezésére álló határidőt követően utalja vissza, úgy a késedelem napjaira köteles kamatot fizetni, melynek mértéke a késedelmi pótlékkal egyezik meg. Ez alól kivétel az az eset, vagyis nem kell kamatot fizetni, ha az adóalany nem válaszolt érdemben a rendelkezésére álló határidőn belül az adóhatóság megkeresésére. A törvény rendelkezik továbbá arról, hogy amennyiben a külföldi adóalany részére az adó visszatérítése jogszabálysértéssel történt, úgy köteles azt az adóhatóságnak visszafizetni.

A Közösségen kívül letelepedett adóalanyoknak az adó-visszatéríttetés iránti kérelmet közvetlenül az állami adóhatósághoz kell benyújtaniuk. Ennek határideje a tárgyévet követő év szeptember 30. napja. A kérelmet, amennyiben az adóalany tudja, elektronikus úton is benyújthatja, de ez esetben meg kell jelölnie az elektronikus kapcsolattartásra szolgáló címet. Amennyiben a harmadik államban letelepedett adóalanyt nyilvántartásba vevő hatóság, illetve harmadik fél az állami adóhatóság nyilvántartása szerint rendelkezik az elektronikus kapcsolattartásra szükséges eszközökkel, úgy ezekkel a kapcsolattartás szintén elektronikus úton történik. Ezeket a szabályokat kell alkalmazni a Közösségen kívül letelepedett, de a közösségi nem adóalanyok részére kizárólag elektronikus szolgáltatást nyújtó adóalanyokra is. Esetükben az elektronikus úton történő kapcsolattartás kizárólagos.

A kompenzációs felár megtéríttetésére szintén ezeket a szabályokat kell alkalmazni. Tekintettel arra, hogy a kompenzációs felár megtérítése az adóalanyokon túl vonatkozik az adószámmal rendelkező nem adóalany jogi személyekre is, a törvény kitér arra is, hogy ők a kompenzációs felárat a harmadik országbeli adóalanyokra vonatkozó szabályok szerint igényelhetik vissza.

A 42. §-hoz

A Közösségen kívül letelepedett és közösségi nem adóalanyok részére kizárólag elektronikus szolgáltatást nyújtó adóalanyokra, amelyek belföldön ugyan adóalanyként nyilvántartásba vannak véve, a Közösségen kívül letelepedett adóalanyokra vonatkozó adó-visszatérítési szabályokat kell alkalmazni azzal az eltéréssel, hogy ezen adóalanyoknak nem kell igazolni jogállásukat.

A 43. §-hoz

Technikai módosítást tartalmaz. A teljesítési helyre vonatkozó új szabályok beiktatása miatt módosítani szükséges a hivatkozást az Áfa tv. megfelelő szakaszára.

A 44. §-hoz

Tekintettel arra, hogy megváltoznak a külföldi adóalanyok számára adható adó-visszatérítésre vonatkozó szabályok, így szükséges új végrehajtási szabályok megalkotása. Ennek érdekében a renelkezés felhatalmazást ad e tekintetben miniszteri szintű rendelet megalkotására.

A 45. §-hoz

Frissíti az Áfa tv. jogharmonizációs záradékát a 2007/75/EK, 2008/8/EK, a 2008/9/EK, valamint a 2008/117/EK, 2009/47/EK tanácsi irányelveknek történő megfelelőséggel.

A 46. §-hoz

Kiegészíti az adóraktározási eljárásra vonatkozó hatályos szabályokat, illetve tartalmazza, hogy Magyarországnak mely Európai Unión kívüli államokkal áll fenn viszonossági megállapodása az áfa visszatérítést illetően.

II. Fejezet

Az egyszerűsített vállalkozói adóról szóló 2002. évi XLIII. törvény módosítása

A 47. §-hoz

A közösségi hozzáadottérték-adó rendszerében minden gazdálkodási tevékenységet folytató személy, szervezet a hozzáadottérték-adó alanyának minősül. Ebből kifolyólag az egyszerűsített vállalkozói adó alanyát is hozzáadottérték-adó alanyának kell tekinteni a szolgáltatásnyújtás teljesítési helyének meghatározása szempontjából. Így a törvény értelmében, amennyiben az eva alanya másik államban letelepedett adóalanytól vesz igénybe szolgáltatást, az egyrészt belföldön adózik, másrészt ezen szolgáltatásnyújtás után az eva alanynak áfát kell fizetnie. Ez az adó a beszerzést terhelő áfa, melyet, ha a szolgáltatást belföldi adóalany nyújtaná az eva alanynak, akkor azt a szolgáltatást nyújtó adóalany számítaná fel és hárítaná át az eva alanyra.

III. Fejezet

Az adózás rendjéről szóló 2003. évi XCII. törvény (a továbbiakban: Art.) módosítása

A 48. §-hoz

A 2008/8/EK irányelv bevezeti, hogy a Közösségen belüli határon átnyúló szolgáltatásokról is összesítő nyilatkozatot kell benyújtani. Ehhez azonban szükség van arra, hogy az ilyen típusú szolgáltatásnyújtással érintett adózók közösségi adószámmal rendelkezzenek. A törvény ezért előírja a közösségi adószám igénylése iránti kötelezettséget a Közösségen belüli szolgáltatásnyújtás esetére is.

Az Art. 22. §-ában, 1. számú mellékletében terminológiai pontosításként átvezeti a kizárólag mezőgazdasági tevékenységet folytató, különleges jogállású adóalany fordulatot, és ezt a fordulatot alkalmazza az Art. új 8. mellékletében is.

A törvény az Áfa tv. 20. §-ának új (7) bekezdéséhez kapcsolódóan rendelkezik arról, hogy az adózó az Áfa tv. e rendelkezésének alkalmazását utólag, az e rendelkezéssel érintett első Közösségen belüli beszerzés teljesítését követő hónap 20. napjáig köteles bejelenteni az állami adóhatósághoz.

A 49. §-hoz

A törvény Art. 54. § (4) bekezdését módosító szabálya a közösségi adószámok érvényessége ellenőrzésének megkönnyítése érdekében úgy rendelkezik, hogy az általános forgalmi adó alanyok egyes adatainak honlapi közzététele körében az adóalany székhely, telephely adatát is szerepeltetni kell.

Az 50-52. §-hoz

A törvény Art. 66., 68. §-ait módosító rendelkezései a 2008/55/EK irányelv tavalyi átültetését követően a gyakorlatban jelentkező jogalkalmazási problémákkal kapcsolatos, pontosító jellegű szabályokat tartalmaznak. Ennek keretében a törvény egyértelműen kimondja, hogy a behajtási eljárásban az ügy érdemét érintő (azaz a behajtandó követeléssel, illetve a megkereső tagállamban kiállított végrehajtható okirattal kapcsolatos) jogorvoslati kérelmet a megkereső tagállamban kell előterjeszteni, így az ilyen kérelmeket magyarországi benyújtás esetén a magyar adóhatóság elutasítja. A törvény pontosítja továbbá a késedelmi pótlékszámítás időtartamának szabályait is.

Az Art. új 11. sz. mellékletét beiktató rendelkezése a 77/799/EGK irányelv 1. cikk (3) bekezdésében, valamint a 2008/55/EK irányelv 3. cikk 6. pontjában foglaltakra alapozva tételesen felsorolja, hogy ha Magyarország az eljárásban megkeresett tagállamként jár el, akkor az adó-megállapítási és behajtási jogsegély alkalmazásában az egyes tagállamok esetén mely adókat kell jövedelem, nyereség-, vagyonadónak, illetve biztosítási díjakra kiszabott adónak tekinteni. A magyar adóhatóság által kiadott megkeresések tekintetében a jövedelem, nyereség- és vagyonadó hazai fogalmát az Art. 70. § (1) bekezdésének módosítása tartalmazza. Az Art. 70. § (1) bekezdésében található felsorolás azokat az e kategóriába tartozó adónemeket szerepelteti, amelyek 2010. január 1-én hatályos rendelkezéseken alapulnak. A felsorolás ezen felül tartalmazza a már hatályon kívül helyezett osztalékadót is, mivel az adó-megállapításhoz való jog ezen adónem esetében még nem évült el. Az építményadó, telekadó esetében az állami adóhatóság az Art. 70. § (3) bekezdése alapján az önkormányzati adóhatóság kezdeményezésére adhat ki megkeresést.

Az 53. §-hoz

Az illetékekről szóló 1990. évi XCIII. törvény 31. §-ának (4) bekezdése egyértelműen rögzíti, hogy ha egy kérelem elbírálása más-más szerv hatáskörébe tartozik, akkor az eljárási illetéket úgy kell megfizetni, mintha külön-külön kérelmet terjesztettek volna elő. A jogértelmezési viták elkerülése érdekében az Art. 85/A. §-ának (1) bekezdésében is előírásra kerül, hogy az együttes adóigazolás kiállítása iránti kérelem az illetékfizetés szempontjából két kérelemnek minősül.

Az 54. §-hoz

A törvény Art. 95. § (2) bekezdését módosító rendelkezése a szokásos piaci ár meghatározásával összefüggő nyilvántartási kötelezettségről szóló 18/2003. (VII. 16.) PM rendelethez kapcsolódik, e rendelet szabályozza a kapcsolt vállalkozások közötti ügyletekre vonatkozó transzferár-nyilvántartási, illetve az azt alátámasztó dokumentációs kötelezettséget. Tekintettel arra, hogy a PM rendelet módosítása következtében a nyilvántartás (dokumentáció) idegen nyelven is elkészíthető, a módosítás az adóhatóság ellenőrzésének elősegítése érdekében előírja azt, hogy az adózó köteles a nyilvántartás (dokumentáció), vagy azok egy része magyar nyelvű szakfordítását az adóhatóság felhívására - a megjelölt határidőn belül - átadni.

Az 55-57. §-hoz

A 2008/117/EK irányelv alapján az összesítő nyilatkozatot az adózók elektronikus úton terjeszthetik elő a tagállami adóhatóságokhoz. Az összesítő nyilatkozatok elektronikus útra terelésének indoka egyrészt az adózók adminisztratív terheinek csökkentése, másrészt az adócsalás elleni küzdelem hatékonyabbá tétele az összesítő nyilatkozat adattartalmának, mint kontrollinformációnak egyszerűbb és gyorsabb feldolgozásával, továbbításával.

Az Art. hatályos rendelkezései szerint a havi adó- és járulékbevallásra kötelezett adózók e bevallásukat és ezen kívül valamennyi bevallási, adatszolgáltatási kötelezettségüket elektronikus úton teljesítik. A havi adó- és járulékbevallásra nem, de összesítő nyilatkozat benyújtására kötelezett adózók tekintetében a törvény Art. 175. § (9) bekezdését módosító rendelkezése kimondja, hogy az összesítő nyilatkozat benyújtásának elektronikus útra terelését követően az adózó az összesítő nyilatkozaton kívüli valamennyi bevallási, adatszolgáltatási kötelezettségét elektronikus úton köteles teljesíteni.

A törvény Art. 175. § (13) bekezdését módosító rendelkezése felhatalmazást ad az adóügyek elektronikus intézéséről szóló 34/2007. (XII. 29.) PM rendelet módosítására az új visszatéríttetési eljárásrenddel kapcsolatban.

A törvény Art. 175. § új (25) bekezdését beiktató rendelkezése az Art. új 8. számú mellékletéhez kapcsolódóan a Magyarországon letelepedett általános forgalmi adóalany más tagállamban érvényesíteni kívánt visszatéríttetési kérelme (kiigazítási nyilatkozata) részletes tartalmi, formai kellékeinek szabályozása tárgyában az adópolitikáért felelős miniszternek rendeleti szintű jogalkotásra ad felhatalmazást.

A törvény az Áfa tv. utas fogalmának változásához kapcsolódóan új bírságtényállást tartalmaz arra az esetre, ha a magánszemély adózó az Áfa tv. 206. § (1) bekezdés c) pontja szerint utasként valótlan nyilatkozatot tesz [Art. 172. § (1) bekezdés új ny) pont].

A törvény normaszöveg-szerkesztési okból a jelenleg az Art. 22. § (1) bekezdés e) pontjában található, kereskedelmi kapcsolat fogalmát a 178. § új 34. pontjaként az Art. definíciós §-ában szerepelteti. A rendelkezés tartalmi módosítása abban áll, hogy a normaszöveg a korábbi korlátozó rendelkezéshez képest bármely szolgáltatásnyújtást/igénybevételt e fogalom körébe sorol.

Az 58. §-hoz

A törvény Art. 181. § (1) bekezdését módosító rendelkezése az Art. jogharmonizációs záradékát egészíti ki a 2008/8/EK irányelvre, 2008/9/EK irányelvre, valamint a 2008/117/EK irányelvre hivatkozással, egyúttal a módosított normaszöveg a közösségi másodlagos jogforrásokat átültető törvényi rendelkezések sorában megjelöli az új 9. és 10. mellékletet is.

A törvény Art. 181. § (3) bekezdését módosító rendelkezése a 2008/55/EK „behajtási irányelv” részletes végrehajtási szabályaival kapcsolatos pontosító rendelkezést tartalmaz: a jogharmonizációs rendelkezés a 2009. január 1-jétől hatályon kívül helyezett 2002/94/EK irányelvet átültető 7/2004. (I. 22.) Korm. rendelet helyett a 2009. január 1-től a tagállamokban közvetlenül hatályos és teljes egészében alkalmazandó 1179/2008/EK rendeletre utal.

Az 59. §-hoz

A törvény Art. új 181/A. § (1) bekezdését beiktató rendelkezése általános jelleggel előírja az állami adóhatóságnak, hogy az Európai Bizottság, vagy az Európai Közösség más intézménye, ügynöksége részére közösségi jogi jogalapon teljesített statisztikai jellegű, személyes adatot nem tartalmazó adatszolgáltatásait azok teljesítésével egyidejűleg az állami adóhatóság felügyeletét ellátó adópolitikáért felelős miniszternek is küldje meg.

A 60. §-hoz

A törvény technikai jellegű rendelkezése alapján az Art. jelenleg hatályos 8. számú melléklete helyébe 8. számú mellékletként az összesítő nyilatkozatról szóló rendelkezések, illetve új 9. számú mellékletként a Magyarországon letelepedett adózó más tagállambeli általános-forgalmi adó visszatérítési eljárásának magyarországi szakaszára vonatkozó főbb rendelkezések lépnek, míg a jelenleg hatályos, az EK tagállamában illetőséggel nem rendelkező adózókra vonatkozó, 8. számú mellékletben található szabályok a továbbiakban - módosítás nélkül - az új 10. számú mellékletben szerepelnek. A 10. számú mellékletet követően az Art. kiegészül a 11. melléklettel, amely - jogharmonizációs okból - az V. fejezet alkalmazását könnyítő definíciós rendelkezéseket tartalmaz.

-----STARTING---POINT---VEGE---

IV. Fejezet

Záró rendelkezések

A 61-68. §-hoz

A törvény tartalmazza a hatálybalépés időpontját, mely 2010. január 1-je. Tekintettel arra, hogy a 2008/9/EK tanácsi irányelv maga mondja ki, hogy az új irányelv szerinti szabályokat már 2009. december 31-e után benyújtott kérelmekre alkalmazni kell, így a törvény is ezt követi a Közösség területén letelepedett adóalanyokra vonatkozó adó-visszatérítési eljárás tekintetében, azzal, hogy az adóalanyokat a 2009. évre vonatkozó kérelmek esetében anyagi jogi típusú hátrány nem érheti. Így például, amennyiben a közösségi külföldi adóalany negyedéves adó-visszatéríttetés iránti kérelmet szeretne benyújtani, úgy arra még a régi, az alacsonyabb értékhatár miatt kedvezőbb szabályokat alkalmazhatja a 2009. évre vonatkozó igénye esetében. A Közösségen kívül letelepedett adóalanyok esetében ugyanakkor az új adó-visszatérítési szabályokat azokban az esetekben kell először alkalmazni, amikor a visszatéríttetés iránti igény 2009. december 31-ét követően keletkezik, ugyanakkor a kérelem benyújtásának a határidejére már a 2009. évre vonatkozóan benyújtandó kérelmek esetében is a kedvezőbb szeptember 30-i határidő alkalmazandó.

A törvény Art. 22. §-át módosító rendelkezései a 2008/8/EK irányelv 2. cikkében foglalt átültetési határidőre tekintettel a törvény kihirdetését követő 8. naptól lépnek hatályba. A speciális hatályba léptető szabályhoz kapcsolódó alkalmazási szabály lehetővé teszi, hogy az adózó a közösségi adószám megállapítása érdekében tett nyilatkozatát előzetesen (azaz a szolgáltatás-nyújtáshoz/igénybevételhez kapcsolódó közösségi kapcsolat létesítése előtt) már e rendelkezés hatálybalépésétől kezdődően előterjeszthesse azzal, hogy az állami adóhatóság a közösségi adószámot nem a kérelem előterjesztésének napjával, hanem 2010. január 1-i hatállyal állapítja meg.

A törvény az Art. új 9. számú mellékletével kapcsolatban egyértelműen rögzíti, hogy az új általános forgalmi adó visszatéríttetési eljárásrendet kell a 2010. január 1. napját követően benyújtott bármely kérelemre alkalmazni, tekintet nélkül arra, hogy a kérelem mely visszatéríttetési időszakra vonatkozik. A rendelkezés alapján a 2009. évre vonatkozó kérelmeket is már csak az új elektronikus eljárás szabályai szerint terjesztheti elő az adózó.

A törvény Art. új 8. számú mellékletéhez és 175. § (9) bekezdéséhez kapcsolódó alkalmazási szabálya kimondja, hogy az összesítő nyilatkozat tartalmát, gyakoriságát és előterjesztésének módját módosító rendelkezéseket a törvény hatálybalépését követő - azaz a 2010. január 1. napjától kezdődő - adó-megállapítási időszakokra kell alkalmazni. A 2008/117/EK irányelv 1. cikk (3) bekezdése alapján a tagállam döntése szerint a kötelező havi gyakoriság küszöbértékeként a 2010-2012. közötti időszakban a Közösségen belüli adómentes értékesítés 50.000 eurós határértéke helyett 100.000 eurós határértéket lehet alkalmazni, ezzel az opcióval Magyarország a törvényben foglaltak szerint élni kíván. Az irányelv 3. cikke szerint az irányelv rendelkezéseinek a tagállamok jogszabályi rendelkezéseit 2010. január 1-jétől átmeneti rendelkezések nélkül kell megfeleltetni. A törvény ennek érdekében kimondja, hogy a 100 000 eurós küszöbérték első „figyelési időszaka” nem a hatálybalépést követő 2010. év első negyedéve, hanem a teljes 2009. év. Ez a rendelkezés a gyakorlatban azzal a következménnyel jár, hogy ha az adózó a 2009. év bármely negyedévében a vonatkozó értékesítések tekintetében a 100 000 eurós értékhatárt átlépi, 2010. január 1-jétől havi gyakorisággal köteles az összesítő nyilatkozatot benyújtani.

A törvény az Art. V. fejezetében az adó-megállapítási és a behajtási jogsegélyre kiterjedően a közösségi jogforrásoknak megfelelő terminológiát követve pontosítja az EMOGA elnevezést EMGA és EMVA elnevezésre, valamint a biztosítási adó kifejezést biztosítási díjakra kivetett adó kifejezésre, illetve az Art. 62. §-ában pontosító rendelkezésként az adótartozás helyett a tágabb értelmezési tartományú tartozás fogalmat szerepelteti.

Az adózók adminisztrációs terheinek csökkentése érdekében a módosítással érintett eljárások esetén az adóigazolás beszerzését kiváltja az állami adóhatóság által vezetett köztartozásmentes adózói adatbázisba történő felvétel.

Az 1. melléklethez

Az adóraktárból történő kiraktározás során a hatályos szabályok szerint a kiraktározónak be kell mutatnia az ügyletet tanúsító számlát. Azonban vannak olyan esetek, amikor ebben az időpontban még nem áll rendelkezésre az ügyletet tanúsító számla, annak okán, hogy az ügylet határozott időszakra történő elszámolással történik, és a számlát csak az időszak végén bocsátják ki. Ezen eset kezelését teszi lehetővé a törvény, így amennyiben nem áll rendelkezésre számla a kiraktározás időpontjában, úgy jövedéki termék esetében a számla helyett a termékkísérő okmányt, egyéb termék esetében pedig a szigorú számadás alá vont számviteli bizonylatként kezelt szállítólevelet kell a kiraktározónak bemutatni, azzal, hogy a számlát utólag mindenképpen be kell mutatni.

A törvény ezen túlmenően bevezeti az egyszerűsített adóraktározási eljárást, és rögzíti az ennek alkalmazásához szükséges részletszabályokat.

A 2. melléklethez

A törvény tartalmazza azon Európai Unión kívüli államok felsorolását, amelyekkel Magyarország az általános forgalmi adó kölcsönös visszatérítéséről nemzetközi megállapodást kötött.

A 3. melléklethez

A törvény az összesítő nyilatkozat benyújtására kötelezettek körére, a nyilatkozat tartalmára, gyakoriságára vonatkozó rendelkezéseket egységesen az Art. 8. számú mellékletében helyezi el. Ennek megfelelően az Art. bevallási határidőkről szóló hatályos 1. számú mellékletének kizárólag az összesítő nyilatkozatról szóló I/B/3/d) pontját a törvény hatályon kívül helyezi, emellett az I/B/3/e) pontban az összesítő nyilatkozatra vonatkozó rendelkezést szintén hatályon kívül helyezi és a bevallási szabályt annyiban módosítja, hogy a speciális bevallási kötelezettséget kiváltó gazdasági eseményt - az Art. 22. §-ában módosított definícióra tekintettel - közösségi kereskedelemmel kapcsolatos ügyletként jelöli meg.

A 4. melléklethez

A törvény az Art. 8. számú melléklet 1. pontjában az összesítő nyilatkozat tételének áfa-alanyokra előírt, tipikus esetét szabályozza: az A) pont az összesítő nyilatkozat tartalmi elemeiről rendelkezik, míg ugyanezen kötelezetti körre a benyújtási gyakoriság főszabályát a B) pont, a speciális szabályokat a C)-D) pontok tartalmazzák.

Az 1. B) pont rendelkezése alapján az összesítő nyilatkozatot az áfa-alany főszabály szerint a bevallási gyakoriságával egyező gyakorisággal köteles előterjeszteni: az összesítő nyilatkozatot a havi bevallók havi, a negyedéves bevallók negyedéves rendben, a bevallással egyidejűleg - és a bevallással egyező módon, elektronikus úton - nyújtják be az állami adóhatósághoz. Ha az áfa-alany bevallási gyakorisága az Art. 1. számú mellékletében foglalt szabályok szerint változik, az összesítő nyilatkozat előterjesztésének határideje ezt a változást a 8. sz. melléklet 3. B) pontja rendelkezésének megfelelően követi. Ez utóbbi rendelkezés szerint a bevallási gyakoriság váltás esetén, ha a közösségi kereskedelemhez kapcsolódó ügyletről a törtidőszakra vonatkozóan kellene összesítő nyilatkozatot tenni, akkor ezt az összesítő nyilatkozatot az adózó a törtidőszakról szóló bevallással egyidejűleg köteles előterjeszteni. A törtidőszakról szóló bevallás határidejét az Art. 1. számú melléklet I/B/3. pontja határozza meg.

Az 1. C) pontban foglalt speciális gyakorisági szabály szerint az áfa-alanynak az összesítő nyilatkozat benyújtásával negyedévesről havi gyakoriságra kell áttérnie, ha a 100 000 eurós küszöbértéket átlépi (ez a gyakoriság-váltás a bevallási gyakoriságra nincs hatással). Az első havi összesítő nyilatkozatot a küszöbérték-átlépés hónapját követő hónapról kell benyújtani, míg a törtidőszaki összesítő nyilatkozatot a negyedév kezdőnapjától a küszöbérték-átlépés hónapjának utolsó napjáig tartó időszakról kell elkészíteni. Az összesítő nyilatkozat benyújtásának határideje a törtidőszaki és az első havi összesítő nyilatkozat esetében egyaránt az elszámolási időszakot követő hónap 20. napja.

Az 1. D) pont alapján a 100 000 eurós küszöbérték miatti havi gyakoriságról az adózó újra negyedéves gyakoriságra térhet át, ha a gyakoriságváltást követő négy negyedév egyikében sem lépte át ismét a 100 000 eurós határt, feltéve, hogy a havi összesítő nyilatkozattételi kötelezettségét a havi bevallási gyakorisága sem indokolja. 100 000 eurós küszöbérték és a havi bevallási gyakoriság 2010. január 1. napjától történő alkalmazására ld. a 61-68. §-hoz fűzött indokolást is.

A kötelező havi gyakoriságú összesítő nyilatkozat-tételi kötelezettség előírását és a 100 000 eurós küszöbérték alkalmazását a fenti esetekben a 2008/117/EK irányelv 1. cikk 3. pontja, ezen belül a 2006/112/EK irányelv 263. cikk új 1a és 1b pontját beiktató rendelkezésének átültetése indokolja (Magyarország a törvény szerint az első két évben az 50.000 eurós küszöbérték helyett a 100 000 eurós küszöbértéket alkalmazza).

A speciális kötelezetti kör részére az Art. 1. számú melléklet I/B/3/e) pontja speciális bevallási szabályt és ehhez kapcsolódóan a 8. számú melléklet 3. pontja speciális összesítő nyilatkozat előterjesztési szabályt ír elő. A speciális kötelezetti kör a közösségi adószámmal rendelkező általános forgalmiadó-alanynak nem minősülő jogi személyt, a kizárólag adólevonásra nem jogosító tevékenységet folytató adóalanyt, az alanyi adómentességet választó adóalanyt és a mezőgazdasági tevékenységet folytató különleges jogállást választó adóalanyt, valamint az egyszerűsített vállalkozói adó alanyát foglalja magában. E kötelezetti körnek a klasszikus értelemben nincs áfa bevallási és összesítő nyilatkozattételi gyakorisága, így ez a csoport a közösségi kereskedelemmel érintett ügyletről az ügylet teljesítését követő hónap 20. napjáig tesz bevallást, és az összesítő nyilatkozatot a bevallással egyidejűleg terjeszti elő. Az összesítő nyilatkozat tartalmára és arra, hogy mely közösségi kereskedelemmel érintett ügyletről mely összesítő nyilatkozatban kell számot adni, az 1. A) pont és a 3. A) pont rendelkezéseit kell a speciális kötelezetti körnek megfelelően alkalmazni.

A 3. A) pont az általános és a speciális alanyi körre kiterjedően a 2006/112/EK irányelv 264. cikk (2) bekezdésével és 265. cikk (2) bekezdésével összhangban kimondja, hogy közösségi kereskedelemmel kapcsolatos ügyletről arra az időszakra vonatkozóan kell összesítő nyilatkozatot tenni, amelynek során az adófizetési kötelezettség keletkezett (vagy adómentes ügylet esetén „keletkezett volna”), illetve az adóalap utólagos korrekciója esetén akkor, amikor a terméket beszerző személy az utólagos korrekcióról az Áfa tv. 77. §-a szerint értesítést kapott.

A 4. pont szintén az általános és a különös alanyi körre kiterjedően - az Art. 1. számú mellékletének hatályos szabályait átemelve - rendelkezik arról, hogy közösségi kereskedelmi ügylet hiányában az adott elszámolási időszakra nem kell összesítő nyilatkozatot tenni, illetve kimondja, hogy az összesítő nyilatkozat a jogkövetkezmények szempontjából bevallásnak minősül. A 4. pont új rendelkezése a 2006/112/EK irányelv 2008/117/EK irányelvvel módosított 263. cikk (2) bekezdésének megfelelően elektronikus útra tereli az összesítő nyilatkozat előterjesztését. Ehhez kapcsolódóan ld. még az Art. 175. § (9) bekezdéséhez fűzött indokolást.

Az összesítő nyilatkozattal kapcsolatban euróban meghatározott összegek átváltására az Áfa tv. 256. §-a szerinti átváltási szabályát kell alkalmazni.

Az 5. melléklethez

Az Art. új 9. számú melléklete az új áfa-visszatérítési eljárásrendről szóló 2008/9/EK irányelv azon rendelkezéseit ülteti át, amelyek a Magyarországon letelepedett adóalanynak a Közösség más tagállamában érvényesíteni kívánt visszatérítési kérelmével kapcsolatos eljárás magyarországi szakaszára vonatkoznak. Ezen eljárásra a melléklet 1. pontja alapján az Art. szabályait a mellékletben foglalt eltérésekkel kell alkalmazni.

Az Art. 9. számú melléklet 2. pontja a 2008/9/EK irányelv 2. cikkében és 18. cikk (1) bekezdésében foglalt definíciókat, meghatározásokat tartalmilag ülteti át (visszatérítés tagállama, visszatérítési időszak, nem a visszatérítés helye szerinti államban letelepedett adóalany, kérelmező). A kérelem előterjesztésére jogosult személy -a belföldön letelepedett adóalany - az az általános forgalmi adó alany, aki (amely) a visszatéríttetési időszakban Magyarországon gazdasági céllal letelepedett, vagy itt lakóhellyel, szokásos tartózkodási hellyel rendelkezik, feltéve, hogy nem kizárólag a tevékenység közérdekű vagy egyéb sajátos jellegére tekintettel adómentes tevékenységet végez, nem alanyi adómentes és nem tartozik a mezőgazdasági tevékenységet folytató adóalanyra vonatkozó különös szabályok hatálya alá.

A 2008/8/EK irányelv az eljárást teljes egészében elektronikus útra tereli:

- a letelepedés és a visszatérítés tagállama egyaránt elektronikus úton kommunikál a kérelmezővel (a letelepedés tagállama elektronikus úton igazolja vissza a kérelmezőnek a kérelem beérkezését, elektronikus úton értesíti a kérelmezőt, ha a kérelmet az „előszűrés során” elutasítja, a visszatéríttetés állama szintén elektronikus úton jelzi a kérelmezőnek, hogy a kérelmet a letelepedés államának adóhatósága útján megkapta, elektronikus úton hív fel hiánypótlásra és ugyanígy értesít az érdemi döntésről);

- a letelepedés állama elektronikus úton továbbítja az „előszűrt kérelmet” a visszatéríttetés államának.

A hatóság-ügyfél és a hatóság-hatóság közötti kommunikáció szabályozásában érdemi különbség, hogy míg a 2008/9/EK irányelv a hatóság-ügyfél közötti kommunikáció szabályozását a letelepedés állama-kérelmező és a visszatérítés állama-kérelmező viszonylatban is tagállami hatáskörben hagyja, addig a letelepedés állama-visszatéríttetés állama közötti kapcsolattartás eszköze a 1798/2003/EK rendelet új VIa fejezetének 34a cikke alapján kizárólag a rendelet szerinti fokozott biztonságú kommunikációs hálózat lehet.

Az Art. 9. számú melléklet 3. pontja alapján az adózó az állami adóhatósághoz a más tagállamban érvényesíteni kívánt kérelmét elektronikus úton, a visszatérítési időszakot követő év szeptember 30. napjáig terjesztheti elő (a határidő betartottságát a magyar adóhatóság nem ellenőrzi, mivel az Irányelv a jogvesztő határidő be nem tartásának szankcionálását a visszatéríttetés tagállamának adóhatósága hatáskörébe utalja).

Az állami adóhatóság a kérelem benyújtására magyar és angol nyelven rendszeresít űrlapot. A kérelem adattartalmának - azaz a kérelmező által szolgáltatott információnak, a kérelmező nyilatkozattételének - nyelvi követelményeit a 2008/9/EK irányelv (a továbbiakban: Irányelv)12. cikke alapján a visszatéríttetés tagállama határozhatja meg. Ennek megfelelően az Art. 9. számú mellékletének B) pontja a letelepedés állama részéről nem állít nyelvi feltételeket, hanem azt mondja ki, hogy a főszabály szerint magyar és angol nyelven rendszeresített űrlap az EK bármely hivatalos nyelvén kitölthető. Arra az esetre azonban, ha a visszatéríttetés állama az Irányelv 12. cikkében foglalt opcióval él és az információszolgáltatás nyelvét meghatározza, az Art. úgy rendelkezik, hogy a kérelemben foglalt információt csak a visszatéríttetés állama által meghatározott nyelven lehet szolgáltatni. Ennek ellenére, ha a kérelmező a visszatéríttetés államának nyelvi követelményeit nem tartja be, a magyar adóhatóság a kérelmet nem fogja elutasítani, mivel az Irányelv az információszolgáltatás nyelvi követelményei megsértésének szankcionálását is a visszatéríttetés tagállama joghatósága alá tartozó kérdésként kezeli.

A törvény az Irányelv 15. cikk (1) bekezdésének megfelelően rendelkezik a kérelem benyújtottsági feltételeiről. Eszerint a kérelem akkor minősül benyújtottnak, ha a 3.A) pont szerinti formában (elektronikus űrlapon), a külön jogszabályban meghatározott tartalmi feltételeknek megfelelően, az EK valamely hivatalos nyelvén terjeszti elő, és ha a visszatérítési állam előírja, a tevékenységeket a megfelelő statisztikai osztályozásnak megfelelően jelöli meg a kérelemben az adózó.

A benyújtottnak nem minősülő kérelem gyakorlatilag egy olyan „eljárás-kezdeményezési kísérlet”, amelyet az elektronikus kérelem befogadására alkalmas rendszer nem érzékel, nem iktat és arról nem küld elektronikus visszajelzést az adózónak. A benyújtottsági feltételnek megfelelő beadvány viszont eljárásjogi értelemben már kérelemnek minősül, a benyújtás tényéről és időpontjáról az állami adóhatóság a kérelmezőnek elektronikus visszaigazolást küld.

A benyújtás napját követő 15 napon belül az állami adóhatóság a kérelmet csak abból a szempontból vizsgálhatja, hogy a kérelmező megfelel-e a 2. A) pontban meghatározott adóalanyisági feltételnek. A 15 napos ügyintézési határidőt a 1798/2003/EK rendelet 34a cikke kötelezően írja elő a tagállamok számára. Ha az adóalanyisági feltétel teljesül, az APEH a kérelmet az 1798/2003/EK rendelet szerinti kommunikációs útvonalon továbbítja a visszatéríttetés államának és ezzel az aktussal az eljárás magyarországi szakasza főszabály szerint befejeződik. Ha viszont a kérelmező nem felel meg az adóalanyisági feltételnek, a kérelmet az APEH elutasítja, erről az adózót elektronikus úton értesíti.

Ha a kérelmet az érkeztetéséről szóló elektronikus értesítést követően az Áfa tv. 135. §-a alapján módosítani szükséges, a kiigazítást az adózó a következő évben ugyanazon államhoz címzett visszatéríttetési kérelmében, ilyen kérelem hiányában az ún. kiigazítási nyilatkozatban érvényesítheti. A kiigazítási nyilatkozat formájára, előterjesztésének módjára, a nyelvi követelményekre, benyújtottságra a visszatéríttetési kérelemre vonatkozó szabályokat kell megfelelően alkalmazni. A benyújtottnak minősülő kiigazítási nyilatkozatot az APEH nem vizsgálja, azt haladéktalanul elektronikus úton továbbítja a visszatéríttetés államának, a kérelmező részére pedig elektronikus úton visszaigazolja a kiigazítási kérelem benyújtásának tényét, időpontját.

A Magyarországon előterjesztendő visszatéríttetési és a kiigazítási kérelem részletes tartalmi előírásait szabályait külön jogszabály - PM rendelet - állapítja meg.

A csoportos adóalanyiság időszaka alatt a visszatéríttetési jog és a visszatéríttetési kérelemmel érintett ügyletek alanya a csoportos adóalanyiságtól függetlenül a csoporttag. Ennek következtében a csoportos adóalanyiság időszakára vonatkozó visszatéríttetési kérelmet (kiigazítási nyilatkozatot) a csoporttól és a csoport képviseletét ellátó csoportképviselő eljárásától függetlenül maga a tag érvényesítheti. A törvény ennek megfelelően kimondja, hogy a csoportidőszakra vonatkozóan az Art. 9. számú melléklete alkalmazásában belföldön letelepedett adóalanynak a tag minősül. Tekintettel arra, hogy a tag általános forgalmi adóval kapcsolatos azonosítója a csoport-időszak alatt nem a saját adószáma, hanem a csoport azonosító szám, a törvény a tag más tagállami adóhatóság előtti eljárásának megkönnyítése érdekében az APEH kötelezettségévé teszi, hogy a csoporttag visszatéríttetési kérelme (kiigazítási nyilatkozata) továbbításával egyidejűleg elektronikus úton küldött üzenetben tájékoztassa a visszatérítés tagállamát arról, hogy bár a csoportazonosító szolgál a tag áfa-azonosítására Magyarországon, a tag önállóan, saját nevében jogosult a visszatéríttetés érvényesítésére. A csoportazonosító gondot okozhat abban az esetben is, ha a tag kérelme a csoport időszaka előtti időszakra vonatkozik, de azt a csoport időszaka alatt nyújtja be a csoporttag. A törvény ezt az esetet a csoport-időszakra vonatkozó kérelem beadásával azonos módon szabályozza.

Az Art. 9. számú melléklet szerinti elektronikus eljárás a magyar adószámmal rendelkező, itt letelepedett adóalany az általa ismert és alkalmazott hazai elektronikus adóeljárási szabályok szerint nyújthatja be a más tagállami adóhatósághoz címzett kérelmét. A kérelem benyújtásához az adóalanynak/képviselőjének személyes eljárást igénylő okmányirodai regisztrációval kell rendelkeznie. Ha a magyar adóalany más tagállamban - így különösen a visszatérítés államában letelepedett - képviselőt kíván már az eljárás magyarországi szakaszában is igénybe venni, a képviselőnek a hazai szabályok szerint kell regisztrálnia.

A II. pont rendelkezései a más tagállami adóalany adó-visszatéríttetési eljárása hazai szakaszának az Áfa tv.-ben szereplő rendelkezéseit egészítik ki az elektronikus úton való eljárás részletszabályaival. A II. pont szerinti eljárásban a más tagállami adóalany részére kétféle elektronikus eljárási módot tesz lehetővé: egyrészt az Art. 5. § (3) bekezdése szerinti elektronikus kapcsolattartást, másrészt az elektronikus levélben (egyszerű e-mailben) való kapcsolattartás módszerét. Ha az adóalany vagy meghatalmazott képviselője a kérelem adóhatósághoz érkezésekor már rendelkezik ügyfélkapus regisztrációval és ezt az APEH-hez bejelentette, az eljárás csak a főszabály szerinti elektronikus kapcsolattartás szabályai szerint folytatható le. Ha az adóalany ilyen regisztrációval a kérelem beérkezésekor még nem rendelkezik, választása szerint vagy az ügyfélkapus regisztrációhoz kötött, biztonságos elektronikus kapcsolattartást vagy az alacsonyabb biztonságú elektronikus levélben való kapcsolattartás módszertét alkalmazhatja. A módosítás részletesen szabályozza az adóalany e választási jogának feltételeit, eljárásrendjét. Garanciális okból az APEH kötelezettségévé teszi, hogy a kérelem beérkezésének visszaigazolásával egyidejűleg az eljárási lehetőségekről, eljárási szabályokról, eljárási határidőkről az adóalanyt tájékoztassa. Az elektronikus levélcímen való kapcsolattartás speciális jellegének megfelelően szabályozza a papír alapú eljárásra való áttérés, az adóhatóság döntéseinek közlésének időpontjára, illetve az adóalany beadványainak benyújtási időpontjára vonatkozó kérdéseket is.

A 6. melléklethez

A törvény Art. új 11. sz. mellékletét beiktató rendelkezése a 77/799/EGK irányelv 1. cikk (3) bekezdésében, valamint a 2008/55/EK irányelv 3. cikk 6. pontjában foglaltakra alapozva tételesen felsorolja, hogy ha Magyarország az eljárásban megkeresett tagállamként jár el, akkor az adó-megállapítási és behajtási jogsegély alkalmazásában az egyes tagállamok esetén mely adókat kell jövedelem, nyereség-, vagyonadónak, illetve biztosítási díjakra kiszabott adónak tekinteni. A magyar adóhatóság által kiadott megkeresések tekintetében a jövedelem, nyereség- és vagyonadó hazai fogalmát az Art. 70. § (1) bekezdésének módosítása tartalmazza.