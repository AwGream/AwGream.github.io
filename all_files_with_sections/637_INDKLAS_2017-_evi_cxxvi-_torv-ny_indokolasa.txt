2017. évi CXXVI. törvény indokolása

a csődeljárásról és a felszámolási eljárásról szóló 1991. évi XLIX. törvény jogharmonizációs célú módosításáról

-----STARTING---POINT---ALTALANOS--- 

A törvény célja a csődeljárásról és a felszámolási eljárásról szóló 1991. évi XLIX. törvényben (a továbbiakban: Cstv.) az európai uniós vonatkozású, határon átnyúló fizetésképtelenségi eljárási szabályok módosítása.

A törvény a határokon átnyúló fizetésképtelenségi eljárásokkal összefüggésben állapít meg tagállami belső jogi kiegészítő szabályokat a fizetésképtelenségi eljárásról szóló, az Európai Parlament és a Tanács (EU) 2015/848 rendeletével összefüggésben, amely uniós rendelet felváltotta a korábbi, már elavultnak tekinthető 1346/2000/EK tanácsi rendeletet.

Az új uniós rendelet alapvetően nemzetközi magánjogi szabályokat állapít meg azokra a tagállami fizetésképtelenségi eljárásokra, amelyeket a mellékletében felsorolva az uniós szabályozás hatálya alá vont. Jelenleg a Cstv. szerinti csődeljárások és felszámolási eljárások tartoznak ide a magyarországi fizetésképtelenségi eljárások közül. Az uniós rendelet előnye, hogy a tagállami eljárásokat jobban összehangolja, megteremti a jogi kereteket a fizetésképtelenségi szakértők és a bíróságok közötti közvetlen együttműködéséhez. Új elem a nemzetközi vállalatcsoportok koordinált fizetésképtelenségi eljárása, amelynek célja, hogy egységes stratégiát alakítsanak ki az érintett felek a vállalatcsoport és annak tagjai fizetőképességének helyreállítása érdekében. Ezeknek a koordinált eljárásoknak az a célja, hogy a tagállami felszámolás eljárások helyett - ami nemzetgazdasági veszteség - a vállalatcsoport szintjén reorganizáció valósuljon meg, biztosítva a vállalatcsoport fennmaradását és piacon maradását és lehetőség szerint a foglalkoztatottak megtartását.

A Cstv.-nek az új Pp.-vel összefüggő módosításait külön kormány-előterjesztés fogja tartalmazni, de a jelen törvénnyel érintett Cstv. szerkezeti egységeknek az új Pp.-vel összefüggő módosítására ebben a törvényben kerül sor, tekintettel arra, hogy így lehet elkerülni két törvény közötti átfedéseket, illetve így lehet biztosítani a módosítások koherenciáját.

-----STARTING---POINT---RESZLETES---

Az 1. §-hoz

Cstv. 3. §-ának módosítása

A módosítás azokat a fogalmakat határozza meg, amelyek a 1346/2000/EK rendeletet újraszabályozó (EU) 2015/848 parlamenti és tanácsi rendelet alkalmazásával összefüggésben alapvetően szükségesek a határon átnyúló fizetésképtelenségi eljárások alapvető szabályainak a Cstv. rendelkezéseivel együtt történő értelmezéséhez.

A Cstv. 3. § (1) bekezdés a) pont ab) alpontja egyértelművé teszi, hogy a külföldi székhelyű szervezetre akkor terjed ki a magyar és az uniós szabályozás hatálya, ha az ún. fő érdekeltségének központja (főszabályként ez a székhely) az Európai Unió valamelyik tagállamában van, és a fizetésképtelenségi eljárásról szóló új EU rendelet - az (EU) 2015/848 európai parlamenti és tanácsi rendelet - hatálya alá tartozik.

Az adós csődeljárásba és felszámolási eljárásban vonható vagyonának fogalmát a módosítás akként határozza, meg, hogy az értelmezhető legyen a külföldi székhelyű adósokra is. A meghatározott típusú vállalkozások éves pénzügyi kimutatásairól, összevont (konszolidált) éves pénzügyi kimutatásairól és a kapcsolódó beszámolókról szóló 2013/34/EU irányelv is ismeri a számviteli szabályozás szerinti befektetett eszközök és forgóeszközök fogalmát, mint ahogy a nemzetközi számviteli standardok is, ezért célszerű az adósra irányadó számviteli szabályozás fogalmaira utalni az adós vagyonának számviteli fogalmak segítségével történő meghatározásakor.

Tekintettel arra, hogy a leányvállalat fogalmat a Cstv. és a számviteli jogszabályok más értelemben használják, a módosítás egyértelművé teszi ennek értelmezését. A Cstv. jelenleg még a régi Ptk. szerinti fogalmat érti a leányvállalat alatt, ennek egyértelművé tétele szükséges.

A 2. §-hoz

Cstv. 6. § (1) bekezdés módosítása

A magyarországi főeljárásként és területi fizetésképtelenségi eljárásként kezdeményezett csődeljárásban és felszámolási eljárásban határozza meg a bíróság hatáskörét és kizárólagos illetékességét. Ha a főeljárásként kezdeményezett csődeljárás megindítására magyar bíróságnak nincs joghatósága, de az eljárás - az EU rendelet 3. cikke értelmében - területi eljárásként megindulhat, akkor az eljárást kezdeményező kérelmet a területi fizetésképtelenségi eljárás megindítására és lefolytatására hatáskörrel és illetékességgel rendelkező másik belföldi bírósághoz kell továbbítani. (Ld. ezzel kapcsolatban a Cstv. 6/H. §-át)

Cstv. 6. § (1) bekezdés módosításának 2018. január 1-jén hatályba lépő szövege

Az új Pp. szerinti terminológiát vezeti át, a kérelem hivatalból történő elutasítása helyett annak visszautasításáról rendelkezik a bekezdés.

Cstv. 6. § (2) bekezdés módosítása

Az EU rendelet hatálya alá tartozó, nem Magyarországon bejegyzett gazdálkodó szervezet ellen kezdeményezett fizetésképtelenségi főeljárás megindítására és lefolytatására - hasonlóan a most hatályos szabályozáshoz - a Fővárosi Törvényszék rendelkezik hatáskörrel és illetékességgel.

Cstv. 6. § új (8) és (9) bekezdése

Jogszabály-szerkesztési okokból ide kerül át a Cstv. - 2017. évi XLIX. törvénnyel megállapított - 6/E. §-ának szövege.

Cstv. 6. § új (10) bekezdéséhez

Az új Pp. 27. alcíme szabályozza az ideiglenes intézkedés iránti kérelmet és annak elbírálását. Tekintettel arra, hogy a Cstv. 33/A. §-a - sajátos biztosítási intézkedésként - pénzügyi biztosítékra történő kötelezésre ad lehetőséget, ezekben a perekben nem kell alkalmazni az új Pp.-nek az ideiglenes intézkedésre vonatkozó rendelkezéseit.

A 3. §-hoz

A Cstv. I. fejezetében új alcím címének beiktatása

Célszerű a határon átnyúló fizetésképtelenségi eljárások sajátos szabályait egy új alcím alatt megállapítani, ezért a törvény beiktatja az új alcím címét [Az (EU) 2015/848 rendelet hatálya alá tartozó határon átnyúló fizetésképtelenségi eljárásokra vonatkozó sajátos rendelkezések], és ezen alcímbe emeli át és aktualizálja a nemzetközi elemet tartalmazó eljárásokhoz kapcsolódó hazai kiegészítő rendelkezéseket, továbbá itt kaptak helyet az (EU) 2015/848 rendelet alkalmazásához szükséges, törvényi szintet igénylő legfontosabb rendelkezések. Ez a szerkezeti változtatás áttekinthetőbbé teszi a Cstv. szövegét.

A 4-5. §-hoz

Cstv. 6/B. §-a

Az EU más tagállamában indult fizetésképtelenségi eljárás magyarországi közzétételével összefüggő kiegészítő szabályokat állapítja meg, az új EU rendelettel összefüggésben aktualizálja a korábban hatályos 6/B. § szövegét. Az EU rendelet értelmében, ha a külföldi fizetésképtelenségi főeljárásban nem kellett fizetésképtelenségi szakértőt kijelölni az adós képviseletére, akkor a közzétételi kötelezettség magát az adós vállalkozást terheli. A közzététel elősegíti a többi tagállam hitelezője számára az igényeik érvényesítését, és fontos hitelezővédelmi szempontokat is szolgál.

Cstv. 6/C. §-a

A másik tagállamban megindított fizetésképtelenségi eljárás automatikus elismerésére tekintettel a belföldön főeljárásként indult csődeljárást vagy felszámolási eljárást területi eljárássá kell átalakítani, ha az adósnak van belföldön telephelye. Ha nincs, akkor a belföldi eljárásokat joghatóság hiányában meg kell szüntetni, és erről a főeljárást megindító bíróságot és a kijelölt fizetésképtelenségi szakértőt is értesíteni kell.

Az EU rendelet 51. cikke lehetővé teszi a tagállamokban indult eljárások fizetésképtelenségi szakértői számára, hogy indítványozzák a másik tagállamban indított területi fizetésképtelenségi eljárásoknak más típusú területi eljárássá (reorganizációs típusú területi eljárás helyett felszámolási típusú területi eljárássá, illetve felszámolási típusú területi eljárás helyett reorganizációs típusú területi eljárássá) történő átalakítását az adott területi fizetésképtelenségi eljárást lefolytató másik tagállami bíróságnál. A Cstv. 6/C. § (2) bekezdése az ezzel összefüggő kiegészítő nemzeti eljárási szabályokat állapítja meg.

Ha a külföldön bejegyzett adósnak nincs Magyarországon telephelye, a magyarországi fizetésképtelenségi eljárást hivatalból meg kell szüntetni.

Cstv. 6/D. §-a

A Cstv. korábban hatályos 6/C. §-ának szövegét aktualizálja az EU rendelet szabályaihoz igazítva. Az EU rendelet értelmében a másik tagállam közhiteles nyilvántartásába a másik tagállamban indított fizetésképtelenségi főeljárás tényét be kell jegyeztetni, ez iránt az adóshoz kirendelt külföldi fizetésképtelenségi szakértő, vagy ha ilyet nem kellett kirendelni, akkor maga az adós intézkedik.

Cstv. 6/F. §-a

A Cstv. korábban hatályos 6/D. §-ának szövegét aktualizálja az EU rendelet szabályaihoz igazítva.

Cstv. 6/G. §-a

A Cstv. 9. § (4) bekezdés h) pontja kerül át a Cstv. új 6/G. §-ába, módosított és az EU rendeletnek megfelelő, kiegészített tartalommal. Tekintettel arra, hogy az EU rendelet értelmében a fizetésképtelenségi eljárást megindító bírósági határozat ellen a joghatóság hiányára hivatkozva is lehet jogorvoslatot benyújtani, a magyarországi eljárásokat (csődeljárás, felszámolási eljárás, és a kapcsolódó perek) kezdeményező kérelmekben hivatkozni kell minden olyan adatra, körülményre - és csatolni is kell az ezzel függő okiratokat is - annak érdekében, hogy a bíróság a joghatóság kérdésében megalapozottan tudjon dönteni.

Ha az eljárás kezdeményezésekor kiderül, hogy az eljárásra nincs magyar bíróságnak joghatósága, akkor az eljárást kezdeményező kérelmet a bíróság elutasítja. Ha pedig a magyar joghatóság hiányát megalapozó körülmény később derül ki, az eljárást meg kell szüntetni, kivéve, ha annak területi fizetésképtelenségi eljárássá történő alakítására van lehetőség.

Cstv. 6/H. §-a

A Cstv. új 6/H. §-ában kimondásra kerül, hogy a Fővárosi Törvényszék nemcsak a területi fizetésképtelenségi eljárások magyarországi megindítására és lefolytatására rendelkezik hatáskörrel és kizárólagos illetékességgel, hanem arra is, ha ezeket a területi fizetésképtelenségi eljárásokat - a külföldi fizetésképtelenségi eljárás fizetésképtelenségi szakértőjének kérelmére - más típusú fizetésképtelenségi eljárássá kell alakítani. Az EU rendelet 51. cikke ugyanis lehetővé teszi a fizetésképtelenségi főeljárás fizetésképtelenségi szakértőjének, hogy kérelmezze a másik tagállam bíróságánál az ott indított reorganizációs típusú területi fizetésképtelenségi eljárás felszámolási típusú területi eljárássá történő átalakítását, vagy pedig a felszámolási típusú területi fizetésképtelenségi eljárás reorganizációs típusú területi fizetésképtelenségi eljárássá történő átalakítását.

Cstv. 6/I. §-a

Ha a Magyarországon indult fizetésképtelenségi főeljárás, és a belföldi vagyonfelügyelő vagy felszámoló el akarja kerülni a külföldi területi fizetésképtelenségi eljárások megindítását a másik tagállamok telephelye szerinti bíróságoknál, az EU rendelet 36. cikke szerint lehetősége van arra, hogy olyan jogi kötőerővel bíró jognyilatkozatot tegyen a külföldi hitelezők számára, amely a vagyonfelosztásnál figyelembe veszi az érdekeiket. Annak érdekében, hogy ez a jognyilatkozat a magyarországi helyi hitelezők érdekeinek is megfeleljen, előzetes jóváhagyáshoz kell kötni. A jóváhagyást a belföldi főeljárást lefolytató magyar bíróság adhatja meg, a hitelezői választmány, illetve a hitelezői képviselő, vagy pedig ha indokolt, akkor a hitelezők nyilatkozatának beszerzését követően.

Ha a belföldi felszámoló a magyarországi fizetésképtelenségi főeljárásban nem teljesíti a kötelezettségvállalásában foglaltakat, akkor az intézkedését az érintett felek kifogással támadhatják meg a magyar bíróság előtt.

Ha a külföldi hitelezők nem szavazzák meg a magyar felszámoló kötelezettségvállalását, akkor biztosítani kell a magyar főeljárásban történő bejelentkezés lehetőségét, illetve az EU rendelet lehetővé teszi számukra a másik EU tagállamban ún. másodlagos fizetésképtelenségi eljárás kezdeményezését.

Cstv. 6/J. §-a

Ha külföldön indult fizetésképtelenségi főeljárás, a belföldi jognak kell szabályoznia azt az eljárást, hogy a külföldi fizetésképtelenségi szakértők magyarországi helyi hitelezők számára eljuttatott kötelezettségvállalásának mi a részletes tartalma, valamint annak elfogadásáról hogyan szavazhatnak a magyarországi helyi hitelezők. A szavazás módjára vonatkozóan a tagállami jog kiegészítő szabályokat állapíthat meg, ezzel a lehetőséggel a magyar jogalkotó is élni kíván.

A szavazáshoz az ismert belföldi hitelezőket a csődeljárásban lefolytatott egyezségi szavazásra irányadó szabályok szerinti hitelezői osztályokba kell besorolni, külön-külön szavaznak a biztosított és a biztosítékkal nem rendelkező hitelezők. A szavazást a külföldi fizetésképtelenségi szakértő belföldön, közjegyző jelenlétében folytatja le és annak eredményét a közjegyző közjegyzői okiratba foglalja, tanúsítvány állít ki. A kötelezettségvállalás megszavazásához a reorganizációs típusú tagállami jogokban szabályozott többséget követel meg az EU rendelet 36. cikk (5) bekezdése. A Cstv. 6/J. §-a szavazatok kiszámításának módját a csődeljárásban szabályozott módon határozza meg. A szavazásban részt nem vevők, illetve a kisebbségben maradók, méltányos érdekeit is figyelembe kell venni, tekintettel arra, hogy a megszavazott kötelezettségvállalás hatálya rájuk is kiterjed. Tekintettel arra, hogy az EU rendelet 36. cikk (9) bekezdése lehetővé teszi a helyi hitelezők számára a pénzügyi érdekeik biztosítása érdekében biztosítéki intézkedés kérelmezését azokban a tagállamokban, ahol másodlagos területi fizetésképtelenségi eljárás megindításának is helye lenne, a Cstv. módosítás rendezi, hogy erre milyen típusú polgári eljárásban kerül sor, és a kérelem eldöntésére melyik belföldi bíróság rendelkezik hatáskörrel és illetékességgel. A Cstv. módosítás meghatározza a pénzügyi biztosíték formáját is.

Cstv. 6/K. §-a

A külföldi fizetésképtelenségi szakértőnek, illetve a hitelezőknek az EU rendeletben biztosított jogosultságai kapcsán a magyar bíróságnak olyan szempontokat is mérlegelnie kell (pl. a másodlagos területi fizetésképtelenségi eljárás megindításának elutasításakor, a magyarországi végrehajtási eljárások felfüggesztésekor, a magyarországi helyi hitelezők érdekeinek védelme érdekében szükséges intézkedések hivatalból vagy kérelemre történő elrendelésekor) amelyek nemcsak jogi kérdések, hanem közgazdasági és egyéb szakmai megfontolásokat is feltételeznek, továbbá az adós tevékenységének, gazdálkodási adatainak, gazdasági erőforrásainak részletesebb ismeretét is. Erre tekintettel a bíróság szakértő bevonásával hozhatja meg a döntését.

A Cstv. 32. § tartalma átkerül a Cstv. 6/K. § új (5) bekezdésébe, aktualizált tartalommal: nemcsak az EU rendeleti hivatkozás miatt kell átírni a normaszöveget, hanem egyértelművé kell tenni azt is, hogy a telephely tekintetében az adós képviseletére jogosult személynek milyen kötelezettségei vannak a telephelyi vagyonról történő adatszolgáltatással és annak a felszámoló számára történő átadásával összefüggésben.

Cstv. 6/L. §-a

A belföldi fizetésképtelenségi szakértőnek a külföldi fizetésképtelenségi szakértővel vagy külföldi bírósággal kötött megállapodásának érvényességi feltétele a magyar bíróság előzetes jóváhagyása. A jóváhagyás tárgyában hozott végzés ellen fellebbezésnek van helye.

Cstv. 6/M. §-a

Az EU rendelet szerinti, a követelések bejelentésére vonatkozó nyomtatvány magyarországi fellelhetőségét adja meg.

Cstv. 6/N. §-a

Az EU rendelet 24. cikkéhez kapcsolódó kiegészítő rendelkezéseket tartalmaz a fizetésképtelenségi nyilvántartás adattartalmára vonatkozóan, hitelezővédelmi okokból, illetve az adatkezelésre vonatkozó törvényi garanciák érdekében. Ezek a kiegészítő adatok a fizetésképtelenségi eljárásokkal közvetlenül összefüggő keresetek alapvető adatai, a hazai fizetésképtelenségi szakértő hivatalos szakmai elérhetősége, valamint az a tény, ha a felszámolási eljárás egyszerűsített felszámolás (vagyonhiány, vagy pedig alapvető irathiányok miatt).

Cstv. 6/O. §-a

Az EU rendelet 48. cikkéhez kapcsolódó rendelkezést tartalmaz. A felszámolási eljárás befejezéséről és az adós jogutód nélküli megszüntetéséről akkor dönthet a bíróság, ha az adós ellen nincs már folyamatban fizetésképtelenségi eljárás az EU rendelet hatálya alá tartozó másik tagállamban. Ennek külön kimondása azért szükséges, mert a Cstv. 60. §-a szerinti főszabályhoz képest kiegészítő rendelkezést fogalmaz meg.

Cstv. 6/P. §-a

A több tagállamra kiterjedő cégcsoportok tagjai elleni fizetésképtelenségi eljárások összehangolásának eljárási szabályait és garanciáit állapítja meg. A bírósági döntés megalapozására közgazdasági szempontok figyelembe vétele indokolt, erre tekintettel szakértő kirendelése is indokolt lehet.

Cstv. 6/Q. §-a

Tekintettel arra, hogy az EU rendelet értelmében a megindított fizetésképtelenségi eljárást a joghatóság hiányára hivatkozva is meg lehet támadni, a Cstv. kiegészül ezzel összefüggésben egy sajátos felülvizsgálati okkal. A felülvizsgálati kérelem kapcsán a Kúria elrendelheti a csődeljárás, illetve a felszámolási eljárás felfüggesztését is. A Cstv. új 6/Q. §-a értelmében a már elrendelt csődeljárás, illetve felszámolási eljárás joghatálya a felfüggesztés időtartama alatt is fennmarad, de a vagyonfelügyelő csak olyan feladatokat láthat el és olyan intézkedéseket hozhat, amelyek nem ellentétesek a felfüggesztés céljával. A Kúria ugyanis dönthet úgy, hogy a magyar bíróságnak nincs joghatósága az eljárás megindítására.

A 6. §-hoz

A Cstv. 9. § (4) bekezdés h) pont elhagyásra kerül, tartalma átkerül az I. fejezetbe, a határon átnyúló eljárások szabályai közé.

A Cstv. (4) bekezdés h) pontjával összefüggő eljárás-megszüntetési ok úgyszintén átkerül az I. fejezetnek az EU határon átnyúló eljárások szabályait tartalmazó alcímébe, a 6/G. §-ba.

A Cstv. 9. § (4) és (9) bekezdésének 2018. január 1-jén hatályba lépő módosítása az új Pp.-vel összefüggésben a kérelem elutasítása helyett annak visszautasításáról rendelkezik. Ezenkívül az eljárást megszüntető végzés elleni fellebbezés lehetőségét külön ki kell mondani, tekintettel az új Pp. 365. § (2) bekezdés b) pontjában foglaltakra.

A 7. §-hoz

Cstv. új 83/S. §-hoz

A határon átnyúló fizetésképtelenségi eljárások új szabályainak bevezetésével összefüggő átmeneti rendelkezéseket állapítja meg.

A 8-9. §-hoz

Cstv. 84/A. § (4) bekezdés és Cstv. 85. § (5) bekezdés

A törvényi szabályozást nem igénylő részletszabályok rendeletben történő kiadására ad felhatalmazást.

A magyar fizetésképtelenségi nyilvántartás létrehozására és működtetésére vonatkozó szervezet kijelölésére a Kormány kap felhatalmazást.

A határon átnyúló fizetésképtelenségi eljárásokkal összefüggő egyes közzétételek, valamint az eljáró szervezetek közötti együttműködés részletszabályainak megalkotására az igazságügyért felelős miniszter kap felhatalmazást.

A fizetésképtelenségi nyilvántartásból történő adatlekérdezés igazgatási szolgáltatási díját miniszteri rendelet állapítja meg.

A 10. §-hoz

Cstv. 86. § (3) bekezdés

A Cstv. jogharmonizációs tájékoztatási szabályait egészíti ki. Tekintettel arra, hogy a tárgykörben az uniós jog rendeleti szabályozást alkotott, a magyar szabályozás a rendeletek végrehajtásához szükséges kiegészítő és részletszabályokat állapít meg, egyebekben az EU rendeletekben foglaltakat kell alkalmazni.

A 11. §-hoz

Szövegcserés módosítások.

A 12. §-hoz

Hatályon kívül helyező rendelkezéseket tartalmaz.

A 13. §-hoz

Az illetéktörvényben szabályozni kell az EU rendelet alapján belföldi bíróság előtt kezdeményezett fizetésképtelenségi és ahhoz kapcsolódó egyéb polgári nemperes eljárások tételes illetékét (az alapeljárás illetékét, a fellebbezés illetékét és a perújítás illetékét).

A 14. §-hoz

A külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény (Fkt.) módosításában a fióktelep működésével kapcsolatos nemzetközi jogi kötelezettségekről (nemzetközi szerződés vagy viszonosság) nem kell tájékoztatót közzétenni, ilyen jogi iránymutatás kiadására a jogalkotási törvény nem ad lehetőséget.

Az Fkt. 19. §-ának módosítása arra tekintettel szükséges, hogy a fióktelepnek nemcsak be kell jelentenie a cégbíróságnak a külföldi vállalkozás ellen megindult fizetésképtelenségi eljárást, hanem közzé is kell tennie ennek a határozatnak a lényeges tartalmát a Cégközlönyben. Ez a rendelkezés nem vonatkozik az az EU rendelet hatálya alá eső eljárásokra, tekintettel arra, hogy az EU rendelet a közzétételi kötelezettséget a külföldi fizetésképtelenségi szakértőre (ilyen hiányában a külföldi adósra) bízza.

Az Fkt. 19. §-ában felsorolásra kerül, hogy mikor terjed ki a külföldi vállalkozás ellen külföldön indult fizetésképtelenségi eljárás hatálya a belföldi fióktelepre. Az EU rendeletben foglaltakon kívül csak akkor, ha erre nézve a külföldi vállalkozás székhelye szerinti ország és Magyarország között viszonosság áll fenn. A viszonosság fennállására vonatkozóan az igazságügyért felelős miniszter a külpolitikáért felelős miniszterrel egyeztetve ad tájékoztatást.

Azokban esetekben, amit az EU rendelet szabályoz a hatálya alá eső határon átnyúló fizetésképtelenségi ügyekre, nem az Fkt-t, hanem az EU rendeletet és az azt kiegészítő Cstv. szabályokat kell alkalmazni. Így pl. a külföldi vállalkozás ellen megindított fizetésképtelenségi eljárás hatálya kiterjed a magyarországi fióktelepre is, tekintettel arra, hogy a fióktelep az EU rendelet alkalmazásában telephelynek minősül. Az EU rendelet értelmében a másik tagállamban megindított fizetésképtelenségi főeljárás közzétételével összefüggő intézkedéseket nem a telephely, hanem a külföldi főeljárásban az adós képviseletére kijelölt személyek teszik meg, erre az eltérésre célszerű utalni az Fkt. módosításban, mert a főszabály alól kivételt egyértelművé kell tenni.

Az Fkt. záró rendelkezéseiben az Európai Unió jogának való megfelelés alcím kerül beiktatásra, továbbá a 1346/2000/EK tanácsi rendelet helyett a fizetésképtelenségi eljárásról szóló (EU) 2015/848 európai parlamenti és tanácsi rendeletre kell utalni.

-----STARTING---POINT---VEGE---

A 15. §-hoz

Hatályba léptető rendelkezések.

A 16. §-hoz

A módosító jogszabály jogharmonizációs záradékát tartalmazza, a jogalkotás szakmai szabályok szerint tájékoztat arról, hogy a törvénymódosítás a határon átnyúló fizetésképtelenségi eljárások tárgyában kiadott uniós rendeletek végrehajtását szolgálja.