1999. évi XCI. törvény indokolása

a Szlovén Köztársaságnak a Közép-Európai Szabadkereskedelmi Megállapodáshoz (CEFTA) történő csatlakozásáról szóló Megállapodás kihirdetéséről

Indokolás

A Szlovén Köztársaságnak a Közép-Európai Szabadkereskedelmi Megállapodáshoz (CEFTA) történő csatlakozásáról szóló Megállapodás (a továbbiakban: Csatlakozási Megállapodás) a Szerződő Felek által 1995. november 25-én került aláírásra Ljubljanában.

A Csatlakozási Megállapodás kiterjeszti egyrészt a CEFTA hatályát a Szlovén Köztársaságra, másrészt pedig tartalmazza a Szlovén Köztársaságnak a Megállapodáshoz történő csatlakozásának feltételeit.

A Csatlakozási Megállapodást az Országgyűlés 73/1996. (IX. 13.) OGY határozatával megerősítette, egyúttal felkérte a köztársasági elnököt a megerősítő okirat kiállítására.

A Csatlakozási Megállapodás 11. Cikkének 1. pontja úgy rendelkezik, hogy a Megállapodás attól a naptól számított 30. napon lép hatályba, amikor a Letéteményes kézhez kapta az utolsó értesítést a Közép-Európai Szabadkereskedelmi Megállapodás Szerződő Feleitől és a Szlovén Köztársaságtól az e célból szükséges eljárások lefolytatásának befejezéséről. Ezzel párhuzamosan a 11. Cikk 3. pontja rögzíti azt is, hogy hatályba lépés hiányában is a Megállapodás 1996. január 1. napjától a szerződő országok vonatkozásában ideiglenesen alkalmazásra kerül.

A letéteményes feladatait ellátó Lengyel Köztársaság Külügyminisztériumának értesítése szerint a Csatlakozási Megállapodás - a fenti rendelkezések figyelembe vételével - 1999. március 31-én hatályba lépett.

A Csatlakozási Megállapodás hatályba lépésével egyidejűleg a Megállapodás 11. Cikkének 4. pontja rendezi a Magyar Köztársaság és a Szlovén Köztársaság között Ljubljanában, 1994. április 6-án kötött kétoldalú szabadkereskedelmi megállapodás jogi sorsát is, amikor kimondja, hogy a Csatlakozási Megállapodás hatályba lépésének napjától (1999. március 31.) ezen kétoldalú szerződések a felek kifejezett kölcsönös egyetértésével hatályukat vesztik azzal, hogy 1996. január 1. napjától ideiglenesen a Csatlakozási Megállapodás rendelkezései az irányadók. A kétoldalú szabadkereskedelmi megállapodást kihirdető törvénynek (1994. évi XCVII. tv.) a magyar jogrendszerből történő deregulálására is sor került, mivel e jogszabályt az 1996. évi LXVIII. törvény hatályon kívül helyezte.

Tekintettel arra, hogy a CEFTA megállapodás törvénnyel került kihirdetésre, továbbá a Szlovén Köztársaságnak a Közép-Európai Szabadkereskedelmi Megállapodáshoz (CEFTA) történő csatlakozásáról szóló Megállapodást az Országgyűlés erősítette meg, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése szerint - a (2) bekezdésben foglaltakra is figyelemmel - a Csatlakozási Megállapodást törvénnyel kell kihirdetni.

A kihirdető törvény a Csatlakozási Megállapodás szövegén kívül tartalmazza a CEFTA megállapodást kihirdető 1995. évi XIII. törvénnyel való teljes összhang megteremtése érdekében azt a Kormány részére adott felhatalmazást, miszerint a Megállapodás mellékleteiben foglalt egyes, kereskedelmi kedvezményeket érintő részek, úgymint a vámtételek, nem vám jellegű korlátozások, származási szabályok, valamint a Megállapodás által érintett termékkörök módosíthatók, illetőleg kiegészíthetők, továbbá deregulációs célzattal rendelkezik egyúttal az 1996. évi LXVIII. törvény hatályon kívül helyezéséről is.