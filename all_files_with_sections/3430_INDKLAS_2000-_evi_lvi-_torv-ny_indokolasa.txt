2000. évi LVI. törvény indokolása

a mezőgazdasági minimálbérek megállapításáról szóló, a nemzetközi munkaügyi konferencia 1951. évi 34. ülésszakán elfogadott 99. számú Egyezmény kihirdetéséről

Indokolás

A Nemzetközi Munkaügyi Szervezet a munkafeltételeket érintő egyezményei közül az 1951. október 9-én elfogadott 99. számú Egyezmény a mezőgazdasági üzemek és rokon tevékenységek munkavállalói részére biztosított minimális bértételek megállapításának eljárásáról szól.

Az Egyezmény rendelkezési értelmében a nemzeti jogszabályok megengedhetik a minimálbérek egy részének természetbeni juttatások formájában való kifizetését, amennyiben ez szokásos vagy kívánatos. A tagállamok szabadon alakíthatják ki minimális bérmegállapítási rendszerüket az alábbi feltételek mellett:

- e rendszer működtetésében teljes körű előzetes konzultáció lefolytatása szükséges a legreprezentatívabb munkaadói és munkavállalói szervezetekkel, biztosítva számukra a véleményezési jogot;

- a megállapított bértételeket nem lehet csökkenteni;

- az illetékes hatóság kivételt engedélyezhet a bértételek alól a csökkent munkaképességűek foglalkoztatási lehetőségeinek javítása céljából.

A munkavállalónak jogi vagy más megfelelő eszközt kell biztosítani a minimális bér alatti javadalmazás elleni fellépésre.

Az Egyezményt ratifikáló tagállamok kötelesek általános tájékoztatást adni a Hivatalnak a bérmegállapító rendszerük módszereiről és eredményeikről.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1969. június 18. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1970. június 18. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának első bekezdése alapján a nemzetközi szerződést törvénnyel kell kihirdetni