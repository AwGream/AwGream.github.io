2004. évi CXIV. törvény indokolása

a Magyar Köztársaság és a Szlovák Köztársaság között a közúti, a vasúti és a vízi határforgalom ellenőrzéséről szóló, Pozsonyban, 2003. október 9. napján aláírt Egyezmény kihirdetéséről

Indokolás

A Magyar Köztársaság és a Szlovák Köztársaság között a közúti, a vasúti és a vízi határforgalom ellenőrzéséről szóló Egyezményt a Szerződő Felek belügyminiszterei 2003. október 9-én írták alá Pozsonyban.

Az Országgyűlés a nemzetközi szerződést az 53/2004. (V. 18.) OGY határozatával megerősítette. A nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1) bekezdésében foglaltak szerint az Országgyűlés által megerősített nemzetközi szerződést törvénnyel szükséges kihirdetni.

Az Egyezmény célja a határforgalom ellenőrzésének korszerűsítése, a határátlépések gyors, de biztonságos lebonyolítása, amely a két állam közötti gazdasági, társadalmi és kulturális kapcsolatok továbbfejlesztését is szolgálja. Az Egyezményben a Szerződő Felek meghatározzák a személyek határátléptetésére, valamint a javak behozatalára, kivitelére és átvitelére vonatkozó szabályokat. A Szerződő Felek megteremtik az összehangolt és gyorsított közúti, vasúti és vízi határforgalom ellenőrzésének a jogi feltételeit. A közúti és a vasúti forgalomban a határforgalom ellenőrzése közös helyen történik, a két ország valamelyikének területén kiépített határátkelőhelyen. Az Egyezmény és az azzal egyidőben aláírt végrehajtási Megállapodás a vasúti forgalomban megteremtik a jogi feltételeit a személyforgalom menet közbeni ellenőrzésének, amelyre a szükségleteknek és a célszerűségnek megfelelően kerülhet sor. A vízi határforgalom közös menetközbeni ellenőrzésére a dunai nemzetközi vízi úton Budapest és Pozsony között kerülhet sor.

A nemzetközi szerződésben a Szerződő Felek meghatározzák a határforgalom ellenőrzésének szabályait, az ellenőrzés sorrendjét és a szolgálati személyek jogait személyek őrizetbe vételével, visszairányításával kapcsolatban (Egyezmény 6-11. Cikk).

Az Egyezmény lehetőséget ad az államhatár határátkelőhelyen kívüli átlépésére abban az esetben, ha ezt gazdasági vagy társadalmi érdekek indokolják és a Szerződő Felek illetékes hatóságai engedélyezik (Egyezmény 12. Cikk).

A szolgálati személyeket a működési területen az Egyezményben szabályozott speciális jogok illetik meg és kötelességek terhelik (Egyezmény 5., 8-10., 13., 15., 17-18. és 20. Cikk).

Az Egyezmény végrehajtásának összehangolása érdekében a Szerződő Felek Kormányai Magyar-Szlovák Határforgalmi Vegyes Bizottságot hoznak létre (Egyezmény 25. Cikk).

Az Egyezményben a Szerződő Felek felhatalmazták kormányaikat, hogy megállapodásban szabályozzák a határforgalom-ellenőrzés végrehajtását segítő kérdéseket, mint például a határátkelőhelyek létesítését, azok megszüntetését, forgalmi jellegét, a forgalmi jelleg módosítását, továbbá a működési területek pontos meghatározását és a szolgálati személyek ellenőrzésének útvonalát vasúti és vízi forgalomban, valamint a közös kapcsolattartási szolgálati hely létesítésére és feladataira vonatkozó szabályokat.

Az aláírt Egyezményt az Országgyűlés megerősítette. Az Egyezmény a megerősítéséről szóló okiratok kicserélését követő 90. napon lép hatályba. A megerősítésről szóló okiratok kicserélésére 2004. év június hónap 15. napján, Budapesten került sor. Ennek alapján az Egyezmény 2004. év szeptember hónap 13. napján hatályba lépett.