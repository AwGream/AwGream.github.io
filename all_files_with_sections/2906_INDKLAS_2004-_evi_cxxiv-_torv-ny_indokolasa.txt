2004. évi CXXIV. törvény indokolása

a közalkalmazottak jogállásáról szóló 1992. évi XXXIII. törvény módosításáról

-----STARTING---POINT---ALTALANOS--- 

A közalkalmazotti tanács választásának a hatályos szabályozás szerint két következménye van: magának a tanács tagjainak a megválasztása - ami magától értetődő - és a szakszervezetek reprezentativitásának a meghatározása - ami viszont egyáltalán nem szükségszerű megoldás. A szakszervezetek régóta hangoztatják, hogy a szakszervezet lényegét a tagsága adja, s ezért helyesebb lenne, ha a reprezentativitást is e tényhez kapcsolnák.

A törvény e szándékot valósítja meg, mert a szakszervezetek reprezentativitását a szakszervezeti tagok és a munkahelyen (az ágazatban, illetve a települési önkormányzat intézményeiben) a közalkalmazotti szektorban foglalkoztatottak arányától függően állapítja meg.

Ennek megfelelően újraszabályozza a kollektív szerződés kötésének feltételeit, meghatározza a kormány és a szakszervezetek, illetve települési önkormányzatok részvételét a különböző munkahelyi, ágazati, önkormányzati és szektorális szintű fórumokon.

-----STARTING---POINT---RESZLETES---

Az 1. §-hoz

A törvény az országos reprezentativitás meghatározása miatt a Közalkalmazottak Országos Munkaügyi Tanácsa összetételéről szóló törvényi szabályozást pontosítja. Előírja, hogy a Közalkalmazottak Országos Munkaügyi Tanácsában (KOMT) az országosan reprezentatív szakszervezeti konföderációk mellett az alapszabályban további konföderációk részvétele is meghatározható. Beemeli a törvénybe az országos érdekegyeztetésben részt vevő szakszervezeti konföderációk fogalmát, ezzel pontosítva a jelenlegi szabályozást. E szerint országos szakszervezeti konföderáción ágazati szakszervezeteket, illetve ágazati szakszervezeti szövetségeket tömörítő, legalább három különböző ágazatot képviselő munkavállalói érdekképviseletet kell érteni.

Az országos önkormányzati érdekképviseleti szervezetek részvételéről - a jelenlegi szabályozással megegyezően - az alapszabályban kell rendelkezni.

A 2. §-hoz

A törvény meghatározza az ágazati, illetve az önkormányzati érdekegyeztetés szereplőit.

Ágazati kérdésekben az ágazati miniszter az érintett ágazatban, alágazatban, szakágazatban működő reprezentatív szakszervezetekkel egyeztet, az országos önkormányzati érdekképviseleti szervezetek bevonásával.

Területi és települési jelentőségű kérdésekben az önkormányzat az érintett helyi, illetve területi szinten reprezentatív szakszervezetekkel egyeztet az általa működtetett önkormányzati érdekegyeztető fórumban.

A 3. §-hoz

A törvény a szakszervezet taglétszámához kötve határozza meg a munkáltatónál működő, a területi-helyi szintű, az ágazati, valamint az országos közalkalmazotti érdekképviseleti szervezet reprezentativitását. A konzultáció elősegítése érdekében a reprezentativitás feltételrendszerét illetően mind a közalkalmazottak összességéhez, mind szakmához, ágazathoz tartozás szerint meghatározott csoportjukhoz való viszonyítást lehetővé tévő rugalmas szabályokat fogalmaz meg.

Munkahelyi szinten egy szakszervezet két feltétel valamelyikének a teljesítése esetén reprezentatív. Egyfelől, ha a közalkalmazotti jogviszonyban álló tagjainak száma eléri az önkormányzat által fenntartott munkáltatók által foglalkoztatott közalkalmazottak létszámának 10%-át, vagy - másfelől - ha a közalkalmazotti jogviszonyban álló tagjainak száma eléri az önkormányzat által fenntartott munkáltatóknál az adott ágazatban foglalkoztatott közalkalmazottak létszámának 10%-át.

Területi-helyi szinten azt a szakszervezetet kell reprezentatívnak tekinteni, amelynek - egyfelől - közalkalmazotti jogviszonyban álló tagjainak száma eléri az önkormányzat által fenntartott munkáltatók által foglalkoztatott közalkalmazottak létszámának 10%-át, vagy - másfelől - a közalkalmazotti jogviszonyban álló tagjainak száma eléri az önkormányzat által fenntartott munkáltatóknál az adott ágazatban foglalkoztatott közalkalmazottak létszámának 10%-át, vagy az adott önkormányzat által fenntartott munkáltatók legalább 20%-ában reprezentatív legalább egy ágazatban.

Ágazati szinten azt a szakszervezetet kell reprezentatívnak tekinteni, amelynek közalkalmazotti jogviszonyban álló tagjainak száma eléri az ágazatban foglalkoztatott közalkalmazottak létszámának 10%-át.

Országos szinten azt az országos szakszervezeti konföderációt kell reprezentatívnak tekinteni, amelynek legalább három reprezentatív ágazati szakszervezet a tagja, és tagszervezetei a közalkalmazottak legalább 5%-át képviselik.

A 4. §-hoz

Az Mt. és a Kjt. közötti összhang megteremtése érdekében a törvény az Mt. 29. § (3) bekezdésének alkalmazását is kizárja.

Az 5. §-hoz

A Kjt. új 12/A. §-a újraszabályozza a szakszervezetek kollektív szerződéskötési jogosultságát, egyfelől a reprezentativitásra, másfelől a szakszervezeti taglétszámra építve. A taglétszám általános követelményként történő előírása a jelenlegi, közalkalmazotti tanácsválasztáson leadott szavazatokhoz képest szigorúbb feltételt jelent, ezért a minimális támogatottság százalékos arányának meghatározása - a közalkalmazotti területen érvényesülő átlagos érdekképviseleti szervezettséget is mérlegelve - erre figyelemmel történt.

A törvény rendelkezik arról az esetről, amikor csupán egy, és arról, amikor egymás mellett több szakszervezet is működik az adott munkahelyen. Mind a két esetben a törvény szerinti szabályozás lényeges eleme a szakszervezet kollektívszerződés-kötési képességének a meghatározása. Ez azt jelenti, hogy a szakszervezetet vagy a szakszervezeteket a törvény akkor tekinti kollektív szerződés kötésére automatikusan alkalmasnak, ha a taglétszáma, illetve az együttes taglétszámuk eléri a 25%-ot. Ennek hiányában a kollektív szerződésről szavazni kell.

A szavazás akkor érvényes, ha azon a közalkalmazottak legalább 50%-a részt vesz.

Egyebekben a szabályozás az Mt. korábbi logikáját követi . Így több munkahelyi szakszervezet egyidejű jelenléte esetében

- a kollektív szerződést valamennyi szakszervezet együttesen kötheti meg;

- ha a szakszervezetek együttes kollektív szerződéskötése ezen a módon nem lehetséges, a reprezentatív szakszervezetek együttesen köthetik meg a kollektív szerződést;

- s végül, ha a reprezentatív szakszervezetek együttes kollektív szerződéskötése az előbbi módon sem lehetséges, a kollektív szerződést a munkáltatóval az a szakszervezet kötheti meg, amely közalkalmazotti jogviszonyú tagjainak száma eléri a munkáltató által foglalkoztatott közalkalmazottak létszámának 50%-át. Egy reprezentatív szakszervezet önálló kollektív szerződés kötéséhez tehát szigorúbb feltételnek kell megfelelni.

A törvény az ágazati (alágazati, szakágazati) kollektív szerződés megkötésére megfelelőn alkalmazni rendeli a munkáltatónál létrejövő megállapodás szabályait.

A 6. §-hoz

Összefüggésben azzal, hogy a kollektív szerződéskötés feltételeire nézve önálló szabályozás kerül a Kjt-be, a korábban alkalmazott Mt-beli előírások [Mt. 33. § (2)-(6) bekezdés] alkalmazását is kizárja a törvény.

A 7. §-hoz

A reprezentativitás meghatározásához szükség van a szakszervezeti taglétszám megállapítására. Ehhez megbízható, az adatvédelmi előírásoknak is megfelelő szabályozásra van szükség. A törvény felhatalmazást ad a Kormánynak, hogy a KOMT-ban történt egyeztetést követően, rendeletben meghatározza a reprezentativitás feltételei igazolásának rendjét.

A közalkalmazotti tanácsválasztások szavazólapjairól - mivel azok a jövőben nem képezik alapját a reprezentativitás megállapítására vonatkozó eljárásnak - nem szükséges jogszabályban rendelkezni.

-----STARTING---POINT---VEGE---

A 8. §-hoz

A törvény 2005. január 1-jén lép hatályba, ezzel összefüggésben átmeneti szabályok megfogalmazására is sor került.

Szükséges a reprezentativitás megállapításának az időpontját meghatározni, másfelől lehetőséget kell teremteni arra is, hogy a taglétszám időnként felülvizsgálatra kerüljön. Ennek megfelelően a reprezentativitást először 2005. március 31-i zárónappal, majd háromévenként kell megállapítani. Ahol a 2004. október 31-én lejárt mandátum miatt időközben megtörtént a közalkalmazotti tanács választás ott a 2005. március 31-i hatállyal megállapított reprezentativitást irányadónak kell tekinteni.