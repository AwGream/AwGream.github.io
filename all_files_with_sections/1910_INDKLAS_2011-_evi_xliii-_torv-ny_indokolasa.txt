2011. évi XLIII. törvény indokolása

a szabad nyugdíjpénztár-választás lebonyolításával összefüggő egyes törvények módosításáról

-----STARTING---POINT---ALTALANOS--- 

A törvények módosításának célja a magánnyugdíjpénztárakból visszalépő tagok vagyonának zavartalan átadása.

-----STARTING---POINT---RESZLETES---

Az 1. §-hoz

A törvény megteremti annak lehetőségét, hogy a kincstári egységes számla terhére kamatmentes megelőlegezési kölcsönt lehessen nyújtani a Nyugdíjreform és Adósságcsökkentő Alap részére a törvényben meghatározott feladatok ellátása érdekében.

A 2. §-hoz

A magánnyugdíjról és a magánnyugdíjpénztárakról szóló 1997. évi LXXXII. törvény (a továbbiakban: Mpt.) 123. § (6) bekezdése értelmében a tagsági viszony fenntartásáról nem rendelkező pénztártag magánnyugdíjpénztári tagságsági jogviszonya 2011. március 1. napjával megszűnik. Az Mpt. 4. § (2) bekezdés zsk) pontja értelmében a hozamgarantált tőkét a 3. számú melléklet szerint kell számítani. A 3. számú melléklet szerinti képlet a tagsági jogviszony időpontját veszi a számítás fordulónapjának. Az Mpt. 24. §-a (11) bekezdése értelmében a vagyonátadás fordulónapja 2011. május 31. Az ellentmondás feloldása érdekében szükséges egyértelműsíteni, hogy a hozamgarantált tőke számításának fordulónapja a 3. számú mellékletben szereplő képlettől eltérően a visszalépő tagi kifizetések meghatározása során 2011. május 31. Figyelemmel a számítások időben történő elvégzésére, célszerű a KSH által 2011. június 12-ig közzéteendő 2011. május hónapra vonatkozó inflációs adat helyett 2011. áprilisi inflációs értéket alkalmazni. Mivel az áprilisi adat 2011. május 31-én már rendelkezésre áll, a magánnyugdíjpénztárak a visszalépő tagi kifizetések megállapításához szükséges számításokat gyakorlatilag június 1-jén meg tudják kezdeni, biztosítva ezzel a határidőben történő elszámolást. Az áprilisi ráta alkalmazása a számítás végeredményére csak elhanyagolhatóan kis hatással van.

A 2011. évi XIII. törvény által előírt egylépcsős vagyonátadás miatt a magánnyugdíjpénztárak 2011. május 31-ét követően már nem kezelik a visszalépő tagok vagyonát, így az Mpt. 62/A. § szerinti költségérvényesítésre nincs mód. Mivel a 2011. év során a pénztáraknak nincs tagdíjbevétele, és a hozamból történő költségérvényesítés sem lehetséges (illetve csak a kis számú maradó tag vagyonára korlátózódik), a pénztárak működésének fedezete nem biztosított. Ez veszélyezteti a visszalépő tagokkal való elszámolást, mivel ebben az időszakban kell lebonyolítani a hozamgarantált tőke feletti hozamok számítását, a Nyugdíjreform és Adósságcsökkentő Alaptól történő visszaigénylését, a tagok nyilatkozatának megfelelő számlára való átutalását, kifizetését, illetve a tagok részére az elszámolási értesítők kiküldését. A módosítás a magánnyugdíjpénztárakat azonos helyzetbe hozza azzal, mint amit a korábbi ütemezett visszaléptetés tett volna számukra lehetővé.

A 3. §-hoz

A törvény egyértelművé teszi, hogy a Nyugdíjreform és Adósságcsökkentő Alap a részére átadott eszközök felett az átadással tulajdonjogot szerez, továbbá az Alap Irányító Testületének tagjaira vonatkozóan összeférhetetlenségi előírásokat állapít meg.

-----STARTING---POINT---VEGE---

A 4. §-hoz

A törvény hatálybalépésével kapcsolatos rendelkezés.