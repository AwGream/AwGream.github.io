2006. évi XXIV. törvény indokolása

a helyi önkormányzatok 2006. évi új címzett támogatásáról, az egyes címzett támogatással folyamatban lévő beruházások eredeti döntéseinek módosításáról, valamint a helyi önkormányzatok címzett és céltámogatási rendszeréről szóló 1992. évi LXXXIX. törvény módosításáról

-----STARTING---POINT---ALTALANOS--- 

A) A helyi önkormányzatok 2006. évi címzett támogatása

A helyi önkormányzatok címzett és céltámogatási rendszeréről szóló 1992. évi LXXXIX. törvény (a továbbiakban Cct.) alapján a címzett támogatás döntési mechanizmusa kétfordulós.

Ennek megfelelően az első szakaszban a Kormány az 1090/2005. (IX. 13.) Korm. határozatában előzetesen állást foglalt azokról az önkormányzatok által 2005. április 25-ig benyújtott, szakmailag és pénzügyileg megalapozott, költségtakarékos, a szakminisztériumok által is javasolt beruházási koncepciókról, amelyek 2006. évi címzett támogatását javasolni szándékozik az Országgyűlésnek. A beruházások felsorolását az Önkormányzatok Közlönye 2005. évi 10/I. számában Kormányközleményben tette közzé.

A Cct. 3. § (2) bekezdése lehetővé teszi, hogy amennyiben a címzett és céltámogatások előirányzatát az Országgyűlés a tárgyévet megelőző évben jóváhagyta, a tárgyévben indításra tervezett beruházásokra beadott beruházási koncepciók alapján benyújtható a címzett támogatásokról szóló törvényjavaslat. Tekintettel arra, hogy a Magyar Köztársaság 2005. évi költségvetéséről szóló 2004. évi CXXXV. törvény (a továbbiakban: költségvetési törvény) 65. §-a meghatározta a címzett és céltámogatások 2006. évi előirányzatát, a törvényjavaslatot az önkormányzatok beruházási koncepciói alapján nyújtja be a Kormány.

A költségvetési törvény a címzett- és céltámogatások 2006. évi előirányzatát 63,8 milliárd forintban határozta meg. Figyelembe véve a korábbi évek döntéseiből adódó determinációt, valamint a céltámogatásokra a regionális fejlesztési tanácsok döntési körébe kerülő 2,5 milliárd forintot, 2006. évre új induló beruházások címzett támogatására 4,0 milliárd forint használható fel.

A rendelkezésre álló pénzügyi lehetőségek alapján az összes benyújtott címzett támogatási igény kielégítése nem lehetséges. A támogatási javaslat kialakítása az alábbi szempontok szerint történt:

- a szaktárcák által javasolt beruházások közül azok jövő évi indítása indokolt, amelyek támogatási igénye reális, a támogatásra javasolt beruházásoknál több esetben a beruházási összköltség csökkentése vált indokolttá (számos esetben a műszaki tartalom egyidejű csökkentésével);

- alapvető szempont, hogy minden megye és a főváros legalább két vagy több önkormányzata részesüljön címzett támogatásban, figyelembe véve a regionális fejlesztési tanácsok javaslatait, valamint az adott intézmény térségi feladatait;

- a vízgazdálkodási beruházások indításánál figyelembe vettük, hogy a szennyvízelvezetést és -tisztítást, valamint a vízellátást szolgáló beruházásoknál a költségtakarékos beruházások indítását tartalmazza a törvény, míg a belterületi vízrendezés esetében a természeti katasztrófák miatt kialakult nehéz helyzetű önkormányzatokat részesítettük előnyben.

Az elutasításra javasolt beruházások alapvetően a központi források korlátozottsága miatt nem támogathatóak (az önkormányzatok benyújtott beruházási koncepcióinak összes címzett támogatási igénye - 25%-os áfával számolva - 306,8 milliárd forint).

A törvény 3 önkormányzatot mentesít a Cct.-ben előírt 250 millió forintos összeghatár alól, ezzel lehetővé teszi ezen önkormányzati beruházások címzett támogatását, amelyek összköltsége az áfa csökkentése miatt került a Cct.-ben előírt összeghatár alá.

A törvény felhatalmazza a Kormányt arra, hogy a későbbiekben lehetősége legyen adott beruházások esetén a címzett támogatási igény átirányítására és uniós forrásból történő finanszírozására.

B) Cct. módosítása

A Cct. több olyan rendelkezést tartalmaz, amelyek korábbi évek címzett támogatással megvalósuló beruházásaira, azok kezdési és befejezési időpontjának meghatározására, adott évi felszabaduló előirányzat felhasználására vonatkoznak.

Ezek a rendelkezések idejét múltnak tekinthetők, ezért hatályon kívül helyezésüket kezdeményezzük. A Cct. 10. § (3) bekezdés c) pontja szerint az európai uniós támogatással megvalósuló beruházások központi támogatásban nem részesülhetnek. Az európai uniós forrással megvalósítható beruházások kiegészítő támogatása érdekében szükséges a hivatott rendelkezés hatályon kívül helyezése.

-----STARTING---POINT---RESZLETES---

Az 1. §-hoz

A törvény 1. számú melléklete tartalmazza a helyi önkormányzatok címzett támogatással megvalósuló beruházásaihoz 2006. évtől nyújtandó támogatás összegét ágazatonként, önkormányzatonként és beruházásonként.

A támogatásra javasolt 72 igény révén együttesen 63,0 milliárd forint értékű beruházás valósulhat meg, amiből több mint 48,8 milliárd forint a címzett támogatás összege.

A 72 beruházásból 14 a vízgazdálkodási ágazatban, 13 az egészségügyi, 6 a szociális ellátás, 28 a közoktatás és 11 a kulturális szolgáltatás területén eredményezheti a lakosság ellátottságának javulását.

Az egyes ágazatokban a javasolt támogatással megvalósítandó beruházások kiválasztásának főbb szempontjai az alábbiak voltak:

- Az egészségügyi ágazatban elsősorban a korábban megkezdett kórház rekonstrukciók folytatása, a leromlott műszaki állapotú intézmények felújítása, korszerűsítése, valamint a járóbeteg szakellátás fejlesztését szolgáló beruházások indítása támogatható.

- A kultúra területén a több település, térség vagy régió kulturális feladatellátását szolgáló fejlesztések részesülnek előnyben, segítve ezzel a sokszor méltatlan körülmények felszámolását, a kulturális intézmények feladatellátásának magasabb színvonalra emelését.

- Az oktatási ágazatban azon beruházások megvalósítása támogatható, amelyek térségi feladatellátást biztosítanak, valamint a műszakilag leromlott állapotú, balesetveszélyes, egészségre káros, illetve fogyatékos gyermekek nevelését, oktatását ellátó intézmények korszerűsítésére, költségtakarékos megoldásra törekvő, az oktatás színvonalát emelő fejlesztésekre irányulnak.

- A szociális ágazat esetében a rendelkezésre álló támogatási keretek között azon beruházások támogatása indokolt, amelyek a tárgyi feltételek javításával térségi feladatellátást biztosítanak, korszerűbbé téve ezzel az időskorúak ellátását biztosító intézmények infrastruktúráját.

- A vízgazdálkodási ágazat esetén a vízellátást és ivóvízminőség javítást szolgáló beruházásoknál az ellátott lakosság lélekszáma, a belterületi vízrendezés esetén a térségi összefogás, a szennyvízelvezetés és -tisztítás esetén a Nemzeti Települési Szennyvízelvezetési és -tisztítási Programhoz való illeszkedés figyelembevételével indokolt a beruházások támogatása.

A 2. §-hoz

A Cct. 1. § a) pontjában a címzett támogatást a 250 millió forint összeghatár feletti beruházásokhoz köti. Az általános forgalmi adó 25%-ról 20%-ra történő csökkenése következtében a 3 önkormányzat beruházásának összköltsége az előírt értékhatár alá csökken. Mivel a beruházási koncepciók beadásakor még nem volt ismert az áfa csökkentése, indokolt az önkormányzatok mentesítése az értékhatár alól.

A 3. §-hoz

Nem részesülnek címzett támogatásban a 2. számú mellékletben szereplő helyi önkormányzatok. A Cct. előírja, hogy a Kormány javaslata tartalmazza az elutasításra javasolt igények sorszámát, az önkormányzat és az igény megnevezését, a beruházás összköltségét, ezen belül a saját forrás, illetve az igényelt támogatás összegét.

A 249 önkormányzati beruházásból 246 esetében forráshiány miatt nem támogatható a beruházás. Három esetben, Szarvas Önkormányzatának a hivatásos önkormányzati tűzoltóság elhelyezése, Budapest XX. kerület Önkormányzatának a télen lefedhető uszoda építése, valamint Ráckeve Önkormányzatának a műemléki épület helyreállítása elnevezésű beruházásai jogszabályi feltétel hiánya miatt nem kaphatnak címzett támogatást, tekintettel arra, hogy a Cct. nem teszi lehetővé az e célú beruházások indításának támogatását.

A 4. §-hoz

Nagykanizsa volt filmszínház épületének műemlék jellegű bővítéses rekonstrukciója címzett támogatásban részesül. E törvény módosítja a támogatás ütemezését.

-----STARTING---POINT---VEGE---

Az 5. §-hoz

A szakasz a Cct. 3. § (1) bekezdésében szabályozott igénybenyújtási határidő vonatkozásában - a február 12-i határidő február 28-ra történő módosításával - megteremti az összhangot a 19/2005. (II. 11.) Korm. rendelet 3. § (1) bekezdésében foglalt szabályozással, ami az igénybejelentőknek kedvezőbb szabályozást tartalmaz.

A 6-7. §-hoz

A szakaszokban szereplő módosításokra a Cct.-ben található, hatályon kívül helyezett szakaszokra történő hivatkozások törlése érdekében van szükség.

A 8. §-hoz

A szakasz egy új rendelkezést épít be a törvénybe. Erre a törvény 12. §-ában foglalt rendelkezések érvényesülésének elősegítése érdekében van szükség.

A 9-10. §-hoz

A szakaszokban szereplő módosításokra a Cct.-ben található, hatályon kívül helyezett szakaszokra történő hivatkozások törlése érdekében van szükség.

Az általános forgalmi adóról szóló törvény módosítása értelmében az áfa legmagasabb kulcsa 25%-ról 20%-ra változott. A folyamatban lévő beruházásokra megítélt támogatások még 25%-os áfa-kulccsal számolva kerültek megállapításra. A jogszabályváltozás értelmében a támogatott önkormányzatoknál keletkező többlettámogatás sorsát rendezi a szabályozás.

A 11. §-hoz

A törvény egyértelművé teszi a saját forrás meghatározását összhangban a Cct. saját forrás meglétét előíró rendelkezéseivel. A Cct. 1. § (5) bekezdése előírja az önkormányzat saját forrásának szükségességét, ugyanakkor a 10. § (3) a) pontja lehetővé teszi egyéb állami forrásból támogatás elnyerését. Indokoltnak tartjuk meghatározni azt, hogy az egyéb állami forrásból elnyerhető támogatás csak a címzett támogatás és a saját tényleges forrás különbözete mértékéig terjedhet.

A 12. §-hoz

A törvény pontosítja a műszaki ellenőr díjazására vonatkozó, a központi támogatás szempontjából figyelembe nem vehető korlátozással kapcsolatos hivatkozást.

A 13. §-hoz

A módosítás azzal, hogy meghosszabbítja a támogatható célok hatályát lehetővé teszi, hogy a helyi önkormányzatok 2007. évben is a jelenleg érvényes célokra nyújthassanak be igénybejelentést.

A 6. mellékletben a támogatásban részesíthető egészségügyi gép-műszer beszerzések körét kibővíti az onkológiai ellátást biztosító sugárterápiás eszközökkel, ezzel fontos egészségügyi feladat ellátásának a feltételeit javítja.

A nagyértékű berendezések beszerzése indokolja a támogatási arány megemelését. Egyidejűleg a céltámogatások felosztásánál alkalmazandó arány előírása törlésre kerül.

A 14. §-hoz

Az európai uniós források minél nagyobb arányú és gyorsabb felhasználása érdekében lehetővé kell tenni, hogy a címzett támogatással megvalósuló beruházások támogatásának finanszírozása uniós forrásokból lehetővé váljon. Szükséges ezért a Kormányt felhatalmazni arra, hogy a későbbiekben lehetősége legyen adott beruházások esetében a címzett támogatási igény átirányítására és azok uniós forrásból történő finanszírozására.

A 15. §-hoz

A törvény hatálybalépésével kapcsolatos rendelkezést, valamint a hatályos törvény egyes rendelkezéseinek a hatályon kívüli helyezését tartalmazza, azok ellentmondásossága, illetve idejét múlt jellege miatt.