1993. évi XXII. törvény indokolása

az Országos Tudományos Kutatási Alapról

-----STARTING---POINT---ALTALANOS--- 

Az Országos Tudományos Kutatási Alapról (a továbbiakban: OTKA) a törvényalkotást három fő körülmény tette szükségessé:

a) a társadalmi fejlődés, mozgás vizsgálatába, az élő és élettelen természet működési törvényeinek kutatásába, az e területen folyó nemzetközi áramlatba - bármily szerény mértékben - való bekapcsolódás, minden ország kutató munkát végző társadalmi rétegének igénye, amelyhez biztos anyagi alapok szükségesek;

b) szükséges, hogy törvény szintjén nyilvánuljon meg az a társadalmi elhatározás, amely állami támogatás révén széles körű - de gondosan minősített, mérlegelt - kutatási tevékenységhez ad biztosítékot, mintegy válaszként a kutatói réteg elvárására. A törvény kellő hangsúlyt ad annak a tudománypolitikai törekvésnek is, amely az OTKA működésében összhangot igyekszik teremteni a felsőoktatási és az akadémiai kutatóhelyek között, továbbá aktív kapocs kíván lenni az alapkutatás és az alkalmazott kutatás, fejlesztés szféráján keresztül a gazdasággal;

c) az államháztartási törvényjavaslat kimondja, hogy alapot csak törvénnyel lehet létrehozni, indokolt és célszerű tehát, hogy az Országgyűlés által tárgyalt törvényjavaslatok között a lehetséges összhang biztosítva legyen.

-----STARTING---POINT---RESZLETES---

Az OTKA működési feltételei

Az 1. §-hoz

Az OTKA olyan elkülönített pénzalap, amely a kiemelkedő elsősorban új tudományos törvényszerűségek felismeréséhez és ennek során kidolgozandó eljárásokhoz, valamint e tevékenységek hátterét biztosító eszközbázis megvalósításához nyújt támogatást.

Az állami szerepvállalás két területre korlátozódik e segítségnyújtás során: a pénzügyi forrásokhoz való hozzájárulásra és a szociális, gazdasági stratégiából áttételesen megjeleníthető kutatás-fejlesztés politikai fő irányvonalak megjelölésére, orientálására. Ez utóbbi kialakításában is nagy mértékben támaszkodik a Magyar Tudományos Akadémia köztestületi véleményére, a szakminisztériumok javaslataira és a felsőoktatási intézményekre. Meghagyva ezáltal a kutató közösség nagyfokú szabadságát a konkrét témaválasztásban, nem említve a megoldások - egyébként természetes módon is érinthetetlen - önállóságát.

A források biztosításában elvileg az elsődleges szerep a költségvetésé. Kiegészítést jelenthet a vállalati szféra által kitermelt - és alapvetően nem az alapkutatásra, hanem az alkalmazott kutatásra, fejlesztésre szánt - Központi Műszaki fejlesztési Alap (KMÜFA). Különleges tényként kell kezelni az utóbbi néhány év gyakorlatát, amely szerint a KMÜFA-ból biztosították az OTKA forrását.

Számítani lehet arra a lehetőségre is, hogy a piacgazdaság nagyobb mérvű kibontakozásával érdekeltté válhat olyan csúcstechnológiát alkalmazó vállalkozói réteg, amely egy-egy szűkebb területen alapkutatásra tart igényt és ennek érdekében pénzügyi támogatásra is hajlandó. Különös szerep juthat a jövőben nálunk is várhatóan nagyobb teret hódító tudományos parkoknak és ezek financiális hátterének is. Ezért a törvény nyitva kell, hogy hagyja a többcsatornás finanszírozás lehetőségét.

A kutatói szabadság biztosítása érdekében az államháztartásról szóló törvényjavaslat - amely szerint az alappal a kormány kijelölt tagja (továbbiakban: miniszter) rendelkezik - úgy érvényesül az OTKA-ról szóló törvényjavaslatban, hogy a miniszter a rendelkezési jogot átadja az OTKA Bizottság elnökének, de megtartja az Alap teljes működésének felügyeleti jogát.

Minthogy a felügyeletet gyakorló miniszter a Tudománypolitikai Bizottság elnöke, az OTKA működésének ellenőrzésén kívül megvan az összehangolás lehetősége az Alap és egyéb tudománypolitikát érintő kérdések között.

Az OTKA szervezete, működési rendje

A 2-3. §-hoz

Az OTKA szervezetét az OTKA Bizottság és az ún. Szakterületi Kollégiumok, mint a működés tudományos egységei és az adminisztratív (operatív) munkát végző OTKA Iroda alkotja.

Az OTKA Bizottság az elnökből és az érintett minisztériumokat, országos hatáskörű szerveket, a felsőoktatást, a közgyűjteményeket és a tudományos kutatóintézeteket képviselő tagból áll. A bizottság az elnökből, két alelnökből és 17 tagból áll. A bizottság alapvető feladata a kutatások preferált területeinek és az ezek támogatására szánt fő összegeknek a megállapítása, döntéselőkészítés az elnök számára.

A három Szakterületi Kollégium (társadalomtudományi, élő- és élettelen természettudományi) az egyedi bírálók, a rangsorolást végző zsűrik, valamint kívülálló szervek (szakminisztériumok, Magyar Tudományos Akadémia) véleményeinek figyelembevételével elvégzi a pályázók közötti összehasonlító értékelést, összevetve a pénzügyi támogatás lehetőségével.

Az OTKA Bizottság a Kollégiumok beterjesztése alapján már nem részletes szakmai kérdésekben, hanem az összefüggések nagyléptékű vizsgálatában dönt.

A pályáztatás szerteágazó adminisztratív feladatait (pl. pályázat kihirdetése, pályázatok begyűjtése, bírálók, zsűrik felkérése stb.) az iroda látja el.

A támogatás odaítélése és rendelkezésre bocsátása

A 4-7. §-hoz

A támogatások odaítélésének mérlegelésénél alapvető szempont a megfelelő tudományos szint, ismételt pályázó esetén az előző pályamű kidolgozásának minősége.

A pályázatok meghirdetése, szakmai elbírálása és pénzügyi támogatásának mértéke nyilvános.

A bírálók, a zsűritagok, a kollégiumok és a bizottság tagjaink működési ideje határozott, így biztosítja a személycserét és az elfogulatlanabb minősítést. Ehhez még hozzájárul a külföldi bírálók felkérésének lehetősége (pl. egy pályázatnál hazai és külföldi bíráló is véleményez). Ennek feltételeit, körülményeit tématerülettől függően kell megítélni és a pályázat meghirdetésekor előkészíteni (erről a Szervezeti és Működési Szabályzatban kell részletesebben gondoskodni).

Noha általában a nem „célorientált kutatások” - ilyen az alapkutatások túlnyomó többsége - nehezen tervezhetők, az eredmények sokszor hosszú ideig még részeredmény formájában sem jelentkeznek, de tekintettel a pályázati rendszerre vonatkozó hiányos tapasztalatokra és arra, hogy még az alapkutatás e különleges eseteiben is regisztrálni lehet a megtett kutatói erőfeszítést, pénzügyi ráfordítást, a törvénynek elő kell írni az évenkénti ellenőrzési pontokat, amint más országok kutatás támogatási gyakorlatában is szokás (pl. az amerikai Nationál Science Foundation is megköveteli az éves, valamint a zárójelentést).

A kutatási eredmények elbírálásánál fontos szempont és összekötő láncszem az, hogy az OTKA Bizottság az Országos Műszaki Fejlesztési Bizottsággal közösen kiválasztja azokat az alapkutatási eredményeket, amelyek további, célorientált kutatással, új eszközök, előírások kidolgozására alkalmasak. E tevékenység során lehetőség adódhat a „visszavonatásra” is, vagyis az alkalmazott és fejlesztő kutatások során alapösszefüggések hiánya miatt megtorpanást okozó problémáknak alapkutatásba vitelére.

-----STARTING---POINT---VEGE---