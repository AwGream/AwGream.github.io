2016. évi XXXVIII. törvény indokolása

egyes honvédelmi tárgyú törvények módosításáról

-----STARTING---POINT---ALTALANOS--- 

A törvény a közalkalmazottak jogállásáról szóló 1992. évi XXXIII. törvény (a továbbiakban: Kjt.), az egyes gazdasági és pénzügyi tárgyú törvények megalkotásáról, illetve módosításáról szóló 2010. évi XC. törvény (a továbbiakban: Különadó tv.), a honvédek jogállásáról szóló 2012. évi CCV. törvény (a továbbiakban: Hjt.), valamint a honvédségi adatkezelésről, az egyes honvédelmi kötelezettségek teljesítésével kapcsolatos katonai igazgatási feladatokról szóló 2013. évi XCVII. törvény (a továbbiakban: Haktv.) módosítására irányul.

A Kjt. módosításának célja a honvédségnél foglalkoztatott közalkalmazottakra vonatkozóan a jogalkalmazási tapasztalatok alapján szükségessé vált rendeletalkotási felhatalmazások és kapcsolódó szabályaik megteremtése.

A Különadó tv. módosításának célja egyes, a szolgálati viszony megszűnésével összefüggésben kifizetett bevételek esetén a különadó alóli mentesülés biztosítása, ezzel is erősítve a katonai szolgálat különleges közszolgálati jellegét.

A Hjt. módosításának célja egyes jogintézmények pontosítása a gyakorlati jogalkalmazási tapasztalatok alapján, valamint az önkéntes tartalékos rendszerre vonatkozó előírások módosítása, nem érintve a 2015 júliusától megvalósult illetményfejlesztés alapvető szabályait.

A Haktv. módosításával a jelenlegi keretjellegű rendelkezések részletszabályokkal történő kiegészítésére kerül sor. A részletszabályok kialakítása jogalkalmazási tapasztalatok figyelembevételével vált szükségessé.

-----STARTING---POINT---RESZLETES---

Az 1-2. §-hoz

Tekintettel arra, hogy a Kjt. alkalmazásában a munka törvénykönyvéről szóló 2012. évi I. törvény (a továbbiakban: Mt.) 145. §-ának alkalmazása kizárt, a törvény napi átalánypótlék végrehajtási rendeletben történő szabályozásának a lehetőségét teremti meg a Magyar Honvédségnél foglalkoztatott közalkalmazottak tekintetében. A pótlék megállapítása esetén az Mt. 143. és 144. §-a szerinti pótlék nem járna, ugyanakkor a pótlék átalányként magában foglalná a készenlét vagy az ügyelet esetén a munkavégzés díjazását és a bérpótlékot is. E pótlékra az Mt. 145. § (2) bekezdés a) pontját és (3) bekezdését kell megfelelően alkalmazni. Emellett a törvény a Kjt.-be iktatja a szükséges miniszteri rendeleti felhatalmazást is.

A törvény továbbá a Kjt. 22/B. §-a alapján a honvédelmi ágazatban is lehetővé teszi, hogy végrehajtási rendelet állapítson meg olyan vezetői munkaköröket, amelyek betöltésére a munka törvénykönyve vezető állású munkavállalóra vonatkozó rendelkezései alkalmazásával munkaviszonyt kell létesíteni.

A 3. §-hoz

A Különadó tv. szerint - többek között - nem minősül a különadó alapjának a végkielégítés és a visszailleszkedési támogatás egésze, ha a jogviszony megszüntetésére csoportos létszámcsökkentés keretében kerül sor. A törvény e szabály alkalmazhatóságát biztosítja a Hjt. 64. §-ára figyelemmel.

A 2015. július 1-jével bevezetésre került új illetményrendszerhez kapcsolódóan átalakult a szerződéses katonák szerződéséhez kapcsolódó juttatások rendszere, melynek következtében a szerződéses tiszti és altiszti állomány a leszerelési segély helyett végkielégítésre és jubileumi jutalomra, a legénységi állomány pedig visszailleszkedési támogatásra lehet jogosult. A Hjt. átmeneti rendelkezései alapján megállapításra kerülő, a 2015. június 30-án hatályos szabályok szerint számított - a leszerelési segély mértékével megegyező összegű - visszailleszkedési támogatást a törvény szerint nem terheli a különadó.

A 4. §-hoz

Az Alaptörvény 9. cikk (4) bekezdés e) pontja alapján a köztársasági elnök kinevezi és előlépteti a tábornokokat, míg a j) pont szerint dönt mindazokban az ügyekben, amelyeket törvény a hatáskörébe utal. A Hjt. 4/A. §-ában szereplő Alaptörvény-hivatkozás felülvizsgálatra szorul, mert az ott nevesített egyes tábornoki döntések - azaz a szolgálati viszony megszüntetése vagy megszűnésének megállapítása, egyes fenyítések kiszabása, a méltatlanság megállapítása, a szolgálaton kívüli állományba vétel és annak megszüntetése, a hivatásos állományba visszavétel, valamint a nyugállományú tábornok egyenruha viselésének, illetve rendfokozat használatának megvonása - nem a tábornokok kinevezéséhez és előléptetéséhez kapcsolódó köztársasági elnöki jogkörökhöz, hanem az általános jellegű 9. cikk (4) bekezdés j) pontjához sorolhatók.

Emellett rendezendő a tábornoki rendfokozattal történő, hivatásos állományba visszavételnek nem minősülő szolgálati viszony létesítésének jogköre. A törvény szabályozási rendszerében a szolgálati viszony létesítésére, a rendfokozatra és a beosztásra vonatkozó döntések elválnak, de szoros ok-okozati összefüggésben állnak egymással. A hatályos törvény az Alaptörvényre figyelemmel tartalmazza a köztársasági elnök azon jogkörét, amely az első tábornoki rendfokozatba történő kinevezésre és a magasabb tábornoki rendfokozatba történő előléptetésre vonatkozik, valamint a tábornok beosztásba helyezésére vonatkozó miniszteri hatáskört. A hatályos szabályozás a katonai szolgálati viszonyban állókra vonatkozó rendelkezéseket tartalmazza, nem rendezi azonban egyértelműen azokat az eseteket, amikor a rendfokozati kinevezés vagy előléptetés előtt az érintettet hivatásos állományba is kell venni. E körbe tartozik többek közt a Hjt. 32. § (1) bekezdés e) pontja szerinti áthelyezéssel történő jogviszony-létesítés, de felmerülhetnek olyan esetek is, amikor - a Hjt. 32. § (2) bekezdésének alkalmazásával - nem áthelyezéssel létesül a hivatásos szolgálati viszony.

Az 5. §-hoz

A Hjt. nem tartalmazza a jognyilatkozat elektronikus formában történő közlésére vonatkozó szabályokat, a kiegészítés ennek megteremtésére irányul. A törvény - más jogállási törvényekkel is összhangban - tartalmazza az elektronikus dokumentumra vonatkozó szabályozás törvényi alapjait. Kiemelendő, hogy meghatározott esetek kivételével a nyilatkozattevő személyének az azonosításához nem szükséges a nyilatkozattevő elektronikus aláírásról szóló törvény szerinti elektronikus aláírása vagy minősített elektronikus aláírása. A szabályozásnak a Hjt.-be történő beemelésére vonatkozó szabályt alapvetően az elektronikus ügyintézés lehetőségének egyre szélesebb körben való elterjedése és alkalmazása indokolja.

A 6. §-hoz

A törvény a Polgári Törvénykönyvről szóló 2013. évi V. törvény 6:25. §-ára figyelemmel pontosítja az elévülésre vonatkozó szabályokat.. A módosítás eredményeképpen a keresetlevél idézés nélküli elutasítása vagy a per megszüntetése nem szakítja meg az elévülést.

A 7. §-hoz

Szükséges olyan - alapvető jogot korlátozó - szabályok megalkotása, amely az állomány tagjának közösségi médiában történő megjelenését szabályozza. Az internetes felületeken, különösen a közösségi oldalakon egyre gyakrabban fordul elő, hogy az állomány tagjai feltüntetik szervezeti hovatartozásukat, majd egyes témák kapcsán olyan nyilatkozatokat tesznek, amelyek nem méltóak a szolgálati viszonyhoz, és veszélyeztetik a Magyar Honvédség működéséhez szükséges közbizalom fennmaradását. Ennek alapja kizárólag törvényi rendelkezés lehet, a részletszabályok azonban közjogi szervezetszabályozó eszközben is rendezhetők.

A 8. §-hoz

A szolgálati viszony létesítését akadályozó, korlátozó rendelkezések felülvizsgálatára irányul, jogpolitikai cél a létszámhiány csökkenésének elősegítése. A módosítás méltányosabb és a munkaerő-piaci igényekhez jobban igazodó végrehajtási szabályozást tesz lehetővé.

A 9. §-hoz

A jogalkalmazói tapasztalatokra figyelemmel a rendelkezési állomány egyes szabályainak pontosítását kezdeményezi.

A 10. §-hoz

Az állomány legalább 25 év tényleges szolgálati viszonyban töltött idővel rendelkező azon tagjai számára, akik egészségi, vagy pszichikai okból katonai szolgálatra alkalmatlanok, biztosítja a rendelkezési állomány időtartama meghosszabbításának lehetőségét, azzal, hogy ezen időszakban már csak az illetmény fele jár.

A 11. §-hoz

A megyei és a fővárosi védelmi bizottságok titkárságaihoz, mint más szervhez történő vezénylés specialitásait határozza meg, összhangban a háttérintézmények felülvizsgálatára irányuló kormányzati célkitűzésekkel.

A 12. §-hoz

A speciális beosztásban szolgálatot teljesítő személyek tekintetében kimondja, hogy amennyiben az állomány érintett tagja rendelkezik az előléptetéshez szükséges valamennyi feltétellel, akkor a munkáltató részére az előléptetés nem lehetőség, hanem kötelezettség.

A 13. §-hoz

A fokozati vizsga elhalasztására és a fokozati vizsga alóli mentesülés tekintetében pontosítja a törvényi alapokat, és a részletes szabályozást miniszteri rendeleti szintre utalja.

A 14. és a 29. §-hoz

A rendelkezés az éves kiképzési tervben szereplő gyakorlatokkal kapcsolatos, a pihenőidő (munkaszüneti napok és a pihenőnapok) kiadását érintő gyakorlati jogalkalmazási tapasztalatok kezelésére irányul.

A 15. §-hoz

Az illetmény megállapításának szabályait pontosítja azokban az esetben is, amikor az állomány tagja nem jogosult az illetményre (pl. jogellenes távollét, illetmény nélküli szabadság), és ezért ténylegesen nem kerül az így megállapított illetmény részére kifizetésre.

A 16. §-hoz

Az egyértelmű jogalkalmazás érdekében önálló bekezdésben szabályozza a tömeges bevándorlás okozta válsághelyzettel összefüggő fokozott igénybevételi pótlék napi mértékét.

A 17. §-hoz

A 10. §-hoz kapcsolódva, az illetmény-megállapítás pontosított szabályaival összhangba hozza a jubileumi jutalomra való jogosultság szabályait.

A 18. §-hoz

A lakhatás-támogatási rendszer finanszírozásával kapcsolatos bevétel-felhasználási szabályokat pontosítja.

A 19. §-hoz

Az uniós vagy más nemzetközi forrásból finanszírozott projektek esetében lehetővé teszi célfeladat kitűzését, és miniszteri rendeleti szabályozást biztosít arra, hogy a munkáltatói jogkört gyakorló céljuttatást állapítson meg az állomány célfeladat-ellátásban érintett tagja részére.

A 20. §-hoz

Egyértelművé teszi, hogy a Katonai Nemzetbiztonsági Szolgálatnál (a továbbiakban: KNBSZ) történő szolgálatteljesítés érdekében létesített szolgálati viszony esetén legfeljebb 6 hónapig terjedő próbaidő köthető ki.

A 21. §-hoz

A KNBSZ hivatásos állományára vonatkozó különös szabályok kiegészítésére irányul azzal, hogy a Hjt. 40. § (2) bekezdésénél magasabb rendfokozatra esetükben nem a Honvéd Vezérkar főnöke, hanem a KNBSZ főigazgatója tesz javaslatot a miniszternek.

A 22-23. §-hoz

A KNBSZ hivatásos állománya esetében nem, vagy eltérően alkalmazható rendelkezések körének kiegészítését tartalmazza. Emellett a törvény - figyelemmel arra, hogy a nemzetbiztonsági szolgálatokról szóló törvény alapján a KNBSZ személyi állománya önkéntes tartalékos katonákból is áll - a KNBSZ-nél foglalkoztatható önkéntes tartalékos katonák jogállási kérdéseit rendezi.

A 24. §-hoz

Pontosítja és kiegészíti azon esetköröket, amely okok fennállása esetén megszűnik az önkéntes tartalékos szolgálati viszony. A törvény emellett meghatározza, hogy mely esetekben nem kell az önkéntes tartalékosok részére rendelkezésre állási díjat fizetni.

A 25. §-hoz

A rendelkezés egyrészt az önkéntes tartalékosok tényleges szolgálatteljesítésre történő behívása szabályainak pontosítását tartalmazza a KNBSZ-nél teljesíthető szolgálatra figyelemmel, másrészt megteremti a rendeleti szabályozás alapjait a tényleges szolgálatteljesítésre behívás, az átütemezés és elhalasztás tekintetében.

A 26. §-hoz

A katasztrófák elleni védekezés és a tömeges bevándorlás okozta válsághelyzet esetén bevezethető különös szabályokat pontosítja annak érdekében, hogy a már túlszolgálati díjazással ellentételezett időszakok ne kerülhessenek kétszeresen értékelésre.

A 27. §-hoz

A törvény egyes rendelkezésekhez kapcsolódóan pontosítja a Hjt. felhatalmazó rendelkezéseit.

A 28. §-hoz

A Hjt.-nek a 2015. január 1. és 2017. december 31-e közötti, a honvéd tisztjelöltek első beosztásba helyezésével kapcsolatos átmeneti időszakot szabályozó rendelkezését pontosítja.

A 30. §-hoz

Az illetmény-megállapítás új szabályaihoz kapcsolódó átmeneti rendelkezések megalkotására irányul.

A 31. §-hoz

Szövegcserés módosító rendelkezéseket tartalmaz.

A 32. §-hoz

A Hjt. 2. mellékletének módosítását tartalmazza, összhangban a Hjt. 4/A. §-ára vonatkozó módosításokkal.

A 33. §-hoz

Hatályon kívül helyező rendelkezéseket tartalmaz.

A 34. §-hoz

A Polgári Törvénykönyvről szóló 2013. évi V. törvényre történő hivatkozást pontosítja.

A 35. §-hoz

A Haktv. módosításával meghatározza az érintett adataiban bekövetkezett változásoknak a nyilvántartást vezető számára történő bejelentésének módját, igazodva azon kormányzati törekvésekhez, amelyek szorgalmazzák az elektronikus ügyintézés lehetőségének egyre szélesebb körben való alkalmazását. Természetesen továbbra is megmarad a személyes bejelentés lehetősége az ügyfélszolgálati tevékenységet vezető szervezeti egységnél.

A kiegészítéssel rövidül az ügyintézési idő, csökken a bürokrácia, az erőforrások racionalizálhatóvá, illetve az egyes eljárásrendekhez kapcsolódó folyamatok hatékonyabban nyomon követhetővé, ellenőrizhetővé válnak.

A 36. §-hoz

A katonai igazolványok adattartalmával és az azokkal kapcsolatos adatkezelésekkel összefüggő rendelkezések kiegészítésére és pontosítására irányul.

A 37. §-hoz

Az okmányon szereplő adatok kétnyelvű megjelenítése az adattartalom könnyebb beazonosítását szolgálja.

A 38-39. §-hoz

A rendelkezés pontosítja az igazolványon megjelenő adatok körét.

A 40. §-hoz

Az országos hatáskörben és a regionális körzetek alkalmazásával ellátandó katonai rendészeti és gépjármű-baleseti helyszínelési feladatok centralizálttá válásával, valamint a nemzetközi szerepvállalások során a katonai rendészeti feladatok ellátásával kapcsolatban igényként került megfogalmazásra egy új típusú, egységes rendész igazolvány rendszeresítése, a törvény az ezzel kapcsolatos adatkezelés lényeges elemeit tartalmazza.

A hadrakelt fegyveres erők sebesültjei és betegei helyzetének javítására vonatkozóan Genfben, 1949. augusztus 12-én kelt Egyezmény (17/2000. MK 112. szám KüM nemzetközi szerződés) 40. cikkelye és a hatályos Haktv. 3. § k) pontja alapján kibocsátásra kerülő okmányokhoz tartozó adatkezelések megteremtése elengedhetetlen a szabályos okmányellátáshoz.

A 41. §-hoz

A Magyar Honvédség gazdaságos működésének és anyagi erőforrásainak megfelelő figyelembevételével, illetve a különleges jogrend időszakában fennálló okmányellátási feladatok zökkenőmentes végrehajtása érdekében szükséges már béke időszakában megkezdeni az MH állományába tartozók részére a személyi igazolójegyek kibocsátását. Mindezzel biztosítva az MH tényleges állományának és hadkötelezettség bevezetését követően a hadköteles katonák személyazonosításhoz elengedhetetlen személyi igazolójegyeinek időbeni meglétét.

A 42. §-hoz

A megyei védelmi bizottság elnöke a kormányhivatalt vezető kormánymegbízott, aki egyúttal a honvédelmi bírság kiszabásával kapcsolatos eljárást lefolytatja és dönt az ügyben. Tekintettel arra, hogy az eljárást lefolytató és a döntést hozó személye megegyezik a kezdeményezők egyikével, indokolt a hatásköri szabályok pontosítása.

A 43. §-hoz

A módosítás jogtechnikai jellegű, valamint a Hjt.-vel való terminológiai összhangot megteremtő szövegpontosításokat tartalmaz.

A 44. §-hoz

A szakasz egy már végrehajtott rendelkezés hatályon kívül helyezését tartalmazza.

-----STARTING---POINT---VEGE---

A 45. §-hoz

A hatálybaléptető rendelkezést tartalmazza.