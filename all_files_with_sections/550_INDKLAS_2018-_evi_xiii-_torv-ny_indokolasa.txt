2018. évi XIII. törvény indokolása

az információs önrendelkezési jogról és az információszabadságról szóló 2011. évi CXII. törvény jogharmonizációs célú módosításáról

-----STARTING---POINT---ALTALANOS--- 

Az Európai Unióban 2012-ben megkezdett, a személyes adatok védelmét érintő jogalkotási folyamat eredményeképp a Tanács és az Európai Parlament mint társjogalkotók 2016-ban a természetes személyeknek a személyes adatok kezelése tekintetében történő védelméről és az ilyen adatok szabad áramlásáról, valamint a 95/46/EK irányelv hatályon kívül helyezéséről szóló, 2016. április 27-i (EU) 2016/679 európai parlamenti és tanácsi rendelet (a továbbiakban: Rendelet) elfogadásáról döntöttek.

Magyarország a személyes adatok védelmére már a rendszerváltástól kiemelt hangsúlyt fordított. A személyes adatok védelmének európai összehasonlításban is magas szintjét biztosította az Alkotmány, a személyes adatok védelméről és a közérdekű adatok nyilvánosságáról szóló 1992. évi LXIII. törvény, illetve az ezek nyomán kialakult alkotmánybírósági gyakorlat. A személyes adatok védelmének magas szintű védelmét az Alaptörvény és az információs önrendelkezési jogról és információszabadságról szóló 2011. évi CXII. törvény nemcsak fenntartotta, hanem a személyes adatok védelméhez fűződő jog érvényesülésének ellenőrzésére és elősegítésére létrehozta autonóm államigazgatási szervként a Nemzeti Adatvédelmi és Információszabadság Hatóságot (a továbbiakban: Hatóság). A hatályos magyarországi jogszabályi környezet alapján megállapítható, hogy a személyes adatok védelmének hazánkban biztosított szintje az Európai Unió tagállamai között az egyik legmagasabbnak tekinthető.

Erre figyelemmel Magyarország Kormánya a Rendelet tárgyalása során következetesen képviselte azon álláspontját, hogy az uniós összehasonlításban is igen magas szintű védelmet nyújtó magyar adatvédelmi szabályozásra tekintettel az új európai uniós adatvédelmi szabályozás ne rendeleti - azaz közvetlenül alkalmazandó uniós aktus formájában -, hanem irányelvi - azaz tagállami mozgásteret biztosító, átültetést igénylő - jogforrásban kerüljön megalkotásra. Azonban az uniós intézmények és a tagállamok többsége arra törekedett, hogy az Európai Unió területén egységes, közvetlenül alkalmazandó szabályösszesség kerüljön kidolgozásra. E törekvést megalapozó meggyőződés szerint az egységes szabályozással el lehet kerülni, hogy egyes multinacionális nagyvállatok a tagállamok eltérő adatvédelmi rezsimeit kijátszva a számukra legkedvezőbb szabályokat biztosító országokban folytassák adatkezelési tevékenységüket.

Magyarország Kormányának az új általános adatvédelmi szabályozás irányelvi jogforrásban történő elfogadására vonatkozó javaslata nem került elfogadásra. A Rendelet - funkciója szerint - teljes jogegységesítésre törekszik, így a hatálya alá tartozó jogterületeken horizontálisan (minden adatkezelési jogviszony tekintetében általánosan) alkalmazandó előírások közvetlenül hatályosulnak és válnak alkalmazandóvá a magyar jogban, ugyanakkor a Rendelet alkalmazásának megkezdésével - a Rendelet biztosított szűk mozgástér keretein belül - hazánknak jogalkotási kötelezettsége keletkezett.

A Kormány álláspontja szerint a Rendelet közvetlenül hatályosuló szabályait eredeti rendeltetésüknek megfelelően, vagyis elsősorban a tagállami jogrendszerek közötti különbséget kihasználó multinacionális gazdasági társaságok ellen fellépve szükséges alkalmazni, míg a többi gazdasági szereplő - elsősorban és kiemelten a kis- és középvállalkozások - tekintetében az arányosság elvét figyelembe véve a figyelmeztetés jogkövetkezményét indokolt alkalmazni. Magyarországon ugyanis igen nagyszámú kis- és középvállalkozás működik, amely vállalkozásokra jelentős terheket ró a Rendeletnek való megfelelés biztosítása. E vállalkozások és érdekképviseleti szerveik által jelzett aggályokra is tekintettel, a törvény figyelemmel van arra, hogy a kis- és középvállalkozások tekintetében a hatályos jog is tartalmaz ehhez hasonló - a hatósági jogalkalmazást orientáló - rendelkezéseket.

A Rendelet tekintetében ezen kötelezettség továbbá az anyagi jogi szabályokhoz kapcsolódó megfelelő intézményi és eljárásjogi keretek biztosítását jelenti, így különösen a személyes adatok védelméhez fűződő jog érvényesülésének biztosítására létrehozandó szerv - az adatvédelmi felügyelő hatóság - kijelölését.

A Rendelet 2018. május 25-étől közvetlenül alkalmazandóvá válik az Európai Unió valamennyi tagállamában, így hazánkban is. A Rendelet végrehajtásához feltétlenül szükséges, hogy a személyes adatok védelme felett őrködő Hatóság az Alaptörvényben megalapozott jogállásából fakadóan ellássa a Rendelet alapján végzendő feladatokat. A törvény ennek megfelelően kijelöli a Hatóságot e feladatok ellátására.

-----STARTING---POINT---RESZLETES---

Az 1. §-hoz

A Rendelet végrehajtásához szükséges, hogy a személyes adatok védelme felett őrködő Hatóság az Alaptörvényben megalapozott jogállásából fakadóan ellássa a Rendelet alapján végzendő feladatokat. A törvény ennek megfelelően kijelöli a Hatóságot e feladatok ellátására.

A 2. §-hoz

A törvény a hatósági jogalkalmazást elősegítendő, a Hatóság a Rendelet szerinti hatáskörgyakorlásával összefüggésben meghatározza, hogy a Hatóság a Rendelet 83. cikk (2)-(6) bekezdésében foglalt hatásköreit az arányosság elvének figyelembevételével gyakorolja. A törvény megjelöli, hogy a személyes adatok kezelésére vonatkozó, jogszabályban vagy az Európai Unió kötelező jogi aktusában meghatározott előírások első alkalommal történő megsértése esetén a Hatóság a jogsértés orvoslása iránt - az általános adatvédelmi rendelet 58. cikkével összhangban - elsősorban az adatkezelő vagy adatfeldolgozó figyelmeztetésével intézkedik.

Magyarországon igen nagy számú kis- és középvállalkozás működik, amely vállalkozásokra jelentős terheket ró a Rendeletnek való megfelelés biztosítása. E vállalkozások és érdekképviseleti szerveik által jelzett aggályokra is tekintettel a törvény figyelemmel van arra, hogy a kis- és középvállalkozások tekintetében a hatályos jog is tartalmaz ehhez hasonló - a hatósági jogalkalmazást orientáló - rendelkezéseket. A szabályozás indoka, hogy a magyar jogalkotó - hasonlóan az osztrák jogban alkalmazandóhoz - a Hatóság jogalkalmazását orientálja.

E körben kiemelendő tehát, hogy a hatósági jogalkalmazást e szabály csak annyiban orientálja, hogy a Hatóság a számára rendelkezésre álló hatásköröket az arányosság elvének figyelembevételével gyakorolja, amely azzal valósul meg, hogy a Hatóság a jogsértés első alkalmával elsősorban - az eset összes körülményére, így a jogsértés súlyára, annak ismétlődő jellegére, valamint az érintetti kör nagyságára is figyelemmel - az adatkezelő vagy adatfeldolgozó figyelmeztetésével intézkedik.

A 3. §-hoz

Az Infotv. 77/A. §-ának megalkotásával - az Infotv. V-VI. fejezete tekintetében - jogharmonizációs záradékot állapít meg.

A 4. §-hoz

Tekintettel a Rendelet 1. cikk (1) és (3) bekezdésére, a törvény az Infotv. 38. § (2) bekezdésével összefüggésben pontosító rendelkezéseket állapít meg

-----STARTING---POINT---VEGE---

Az 5. §-hoz

Hatályba léptető rendelkezés.

A 6. §-hoz

A sarkalatossági záradékot tartalmazza.