2011. évi XXV. törvény indokolása

a Nemzetközi Korrupcióellenes Akadémia nemzetközi szervezetként való létrehozásáról szóló megállapodás kihirdetéséről

-----STARTING---POINT---ALTALANOS---

Általános indokolás

A Nemzetközi Korrupcióellenes Akadémia (IACA) az Egyesült Nemzetek Kábítószer-ellenőrzési és Bűnmegelőzési Hivatala (UNODC), az Osztrák Köztársaság és az Európai Csalás Elleni Hivatal (OLAF) közös kezdeményezése alapján jött létre. Az Akadémia nemzetközi szervezetként való létrehozásáról szóló Megállapodás (a továbbiakban: Megállapodás) aláírására az Akadémia alapító konferenciáján, 2010. szeptember 2-3. között került sor.

Az Akadémia 2010 szeptemberében kezdte meg a működését, melyet 2011 januárjától teljes jogú nemzetközi szervezetként kíván folytatni. Az Akadémia alapításával és kezdeti működésével kapcsolatos átmeneti rendelkezéseket a Nemzetközi Korrupcióellenes Akadémia alapításáról szóló, Laxenburgban, 2010. január 29-én kelt Nyilatkozat tartalmazza.

A Bécshez közeli Laxenburg székhellyel létrehozott Akadémia a bűnüldöző szervek, egyéb kormányzati intézmények, ügyészi és bírói testületek, kutatók, nem kormányzati szervezetek, valamint magánvállalatok tisztségviselői számára kíván képzést nyújtani, tréningeket szervezni, továbbá a korrupció elleni küzdelem vonatkozásában kutatásokat folytatni. Az oktatási és képzési tevékenység az ENSZ Meridában, 2003. december 10-én kelt Korrupció elleni Egyezményével (UNCAC) összhangban folyik majd, azzal a céllal, hogy segítse az UNCAC Egyezmény részes államait ezen átfogó nemzetközi egyezmény gyakorlati alkalmazásában. Hazánk 2003. december 10-én írta alá az UNCAC Egyezményt, mely a 2005. évi CXXXIV. törvényben került kihirdetésre.

Az Akadémia létrehozása mérföldkőnek tekinthető a korrupcióellenes nemzetközi együttműködés területén. Magyarország alapító tagként történő csatlakozása mind a magyar-osztrák kétoldalú kapcsolatok, mind az Európai Uniót érintő korrupció elleni együttműködés tekintetében kiemelkedő jelentőséggel bír. A Nemzetközi Korrupcióellenes Akadémia a működését a részes felek önkéntes felajánlásaiból, a magánszféra és más adományozók önkéntes hozzájárulásaiból, tandíjakból és egyéb bevételi forrásokból finanszírozza. (Az Akadémia a tevékenységét - független nemzetközi szervezetként - nem az ENSZ költségvetéséből finanszírozza).

A Magyar Köztársaság a Megállapodás ratifikálásával kifejezésre juttatja a korrupció megelőzésére és leküzdésére irányuló küzdelem iránti elkötelezettségét a nemzetközi és regionális együttműködés terén.

-----STARTING---POINT---RESZLETES---

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontja, illetve (3) bekezdés a) és b) pontja alapján az Országgyűlés ad felhatalmazást a Megállapodás kötelező hatályának elismerésére. Jelen § - az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. lehetővé teszi, hogy a kötelező hatály elismerésére adott felhatalmazás a kihirdetéssel egy aktusban olvadjon össze [Nsztv. 7. § (2) bekezdés, illetve 9. §]. Mivel a Megállapodás tárgykörét érintően a belső jogi szabályozás az Országgyűlés hatáskörébe tartozik, a Megállapodás kihirdetése is törvényi formát ölt.

A 3. §-hoz

Az Nsztv. 10. § (1) bekezdés b) pontjának, illetve (2) bekezdésének megfelelően e § tartalmazza a Megállapodás hiteles angol nyelvű szövegét, illetve annak hivatalos magyar nyelvű fordítását.

A Megállapodás I. cikke kinyilvánítja az Akadémia nemzetközi jogi személyiségét és jogképességét, mely többek között kiterjed szerződéskötésre, ingatlan és ingó vagyon szerzésére és elidegenítésére, jogi eljárásokban félként való részvételre valamint célja és tevékenysége végrehajtásához szükséges egyéb intézkedések megtételére.

A Megállapodás II. cikke alapján az Akadémia célja a korrupció hatékony és eredményes megelőzésének és leküzdésének támogatása, mely korrupcióellenes oktatás és szakmai képzés, a korrupció területeire kiterjedő kutatások, technikai segítségnyújtás és a nemzetközi együttműködés és nemzetközi kapcsolatok kialakításának elősegítése révén valósul meg.

A Megállapodás III. cikke rögzíti, hogy az Akadémia központja az ausztriai Laxenburgban működik, de az Akadémia létesítményeket hozhat létre más helyszíneken is, amennyiben tevékenységei támogatásához szükséges. Az Akadémia alapításával és kezdeti működésével kapcsolatos átmeneti szabályokat a Nemzetközi Korrupcióellenes Akadémia alapításáról szóló, Laxenburgban, 2010. január 29-én kelt Nyilatkozat tartalmazza.

A Megállapodás IV. cikkének értelmében az Akadémia szervei a Közgyűlés, a Tanács, a Nemzetközi Vezető Tanácsadó Testület, a Nemzetközi Tudományos Tanácsadó Testület és a Dékán.

A Közgyűlés (V. cikk) fórumként szolgál a Részes Felek számára az Akadémia általános politikájával és az érdeklődésre számot tartó kérdésekkel kapcsolatos konzultációk vonatkozásában. A Közgyűlés részletes feladatait az V. cikk (2) bekezdése tartalmazza.

A Tanács (VI. cikk) látja el az Akadémia irányítását. A Tanács tizenegy tagból áll, közülük kilenc tagot a Közgyűlés választ, megfelelően figyelembe véve képzettségüket, tapasztalataikat, valamint a méltányos földrajzi eloszlás elvét. Az UNODC és az Osztrák Köztársaság jogosult ezenkívül egy-egy tag kijelölésére.

A Nemzetközi Vezető Tanácsadó Testület (VII. cikk) a Tanács számára tanácsadói szerepet tölt be. Legfeljebb tizenöt tagból áll, akik az Akadémia tevékenységei kapcsán széleskörű szakmai tapasztalatokkal rendelkező, kiemelkedő személyiségek.

A Nemzetközi Tudományos Tanácsadó Testület (VIII. cikk) a Tanács tanácsadói szerepét tölti be az oktatás, képzés és a kutatás területein. Legfeljebb tizenöt tagból áll, akik a legmagasabb fokú végzettséggel rendelkező, kiemelkedő tudományos személyiségek vagy szakértők a korrupcióellenes gyakorlatok, képzés és kutatások illetve a korrupció elleni küzdelemhez kapcsolódó büntetőjogi és bűnüldözési, valamint az Akadémia tevékenysége szempontjából fontos egyéb területeken.

A Dékán (IX. cikk) felel az Akadémia és az Akadémia érdemi programjának napi szintű irányításáért. A Dékán beszámolási kötelezettséggel és felelősséggel tartozik a Tanácsnak.

A Megállapodás X. cikkének értelmében az Akadémia munkáját és tevékenységeit az akadémiai és adminisztratív személyzet segíti.

A Megállapodás XI. cikke rendelkezik az Akadémia vagyonáról. A Nemzetközi Korrupcióellenes Akadémia működését a részes felek önkéntes felajánlásaiból, a magánszféra és más adományozók önkéntes hozzájárulásaiból, tandíjakból és más bevételi forrásokból finanszírozza. (Az Akadémia a tevékenységét - független nemzetközi szervezetként - nem az ENSZ költségvetéséből finanszírozza).

A Megállapodás XII. cikke rögzíti a konzultációval és információcserével, a XIII. cikk pedig az együttműködési kapcsolatok létesítésével kapcsolatos szabályokat.

A Megállapodás XIV. cikke kinyilvánítja, hogy az Akadémia, a Közgyűlés tagjai, a Tanács tagjai, a Nemzetközi Vezető Tanácsadó Testület tagjai és a Nemzetközi Tudományos Tanácsadó Testület tagjai, a Dékán, a személyzet és a szakértők az Akadémia és az Osztrák Köztársaság kölcsönös megállapodása szerint kiváltságokat és mentességeket élveznek. Az Akadémia más államokkal is köthet megállapodásokat a megfelelő kiváltságok és mentességek biztosítása érdekében.

A Megállapodás XV. cikke a felelősségi szabályokat tartalmazza. A Megállapodás XVI. cikke a Megállapodás módosításával kapcsolatos eljárást, a XVII. cikk pedig az Akadémia alapításával és kezdeti működésére vonatkozó átmeneti rendelkezéseket rögzíti. Az Akadémia alapításával és kezdeti működésével kapcsolatos szabályokat a Nemzetközi Korrupcióellenes Akadémia alapításáról szóló, Laxenburgban, 2010. január 29-én kelt Nyilatkozat tartalmazza.

A Megállapodás XVIII. cikke szerint a Megállapodás aláírásra nyitva áll az ENSZ tagállamai és kormányközi szervezetek számára 2010. december 31-ig. A Megállapodást meg kell erősíteni, el kell fogadni vagy jóvá kell hagyni. Azon államok és nemzetközi szervezetek, amelyek a Megállapodást nem írták alá, ahhoz a későbbiekben csatlakozhatnak.

A Megállapodás XVIII. cikk 2. bekezdése szerint a Megállapodás három állam vagy nemzetközi szervezet megerősítő, elfogadási, jóváhagyási vagy csatlakozási okmányainak letétbe helyezését követő hatvanadik napon lép hatályba. Minden olyan állam vagy nemzetközi szervezet számára, amely a Megállapodást a hatálybalépését követően erősíti meg, fogadja el, hagyja jóvá vagy csatlakozik ahhoz, a Megállapodás az azt követő hatvanadik napon lép hatályba, hogy ezen állam vagy nemzetközi szervezet a megerősítő, elfogadási, jóváhagyási vagy csatlakozási okmányokat letétbe helyezte. A Megállapodás letéteményese az Osztrák Köztársaság európai és nemzetközi ügyekért felelős szövetségi minisztere.

A Megállapodás XIX. cikke a vitarendezést, a XX. cikk a Megállapodás felmondását, a XXI. cikk pedig a Megállapodás megszüntetését szabályozza.

A 4. §-hoz

A Megállapodás XVIII. cikk (3) bekezdése alapján a Megállapodás az azt követő hatvanadik napon lép hatályba, hogy három állam vagy nemzetközi szervezet letétbe helyezte a megerősítő, elfogadási, jóváhagyási vagy csatlakozási okiratokat.

A fentiek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külügyminiszter a Magyar Közlönyben közzétett egyedi határozatával állapítja meg.

A törvény végrehajtásáról a rendészetért felelős miniszter és az igazságügyért felelős miniszter gondoskodik.