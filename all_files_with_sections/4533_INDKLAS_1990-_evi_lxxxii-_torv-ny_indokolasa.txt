1990. évi LXXXII. törvény indokolása

a fegyveres erők és a fegyveres testületek hivatásos állományának szolgálati viszonyáról szóló 1971. évi 10. törvényerejű rendelet módosításáról rendelkező törvényjavaslathoz

-----STARTING---POINT---ALTALANOS--- 

A demokratikus jogállam követelményrendszerének megfelelő államszervezet kiépítésének folyamatába illeszkedő feladat a Belügyminisztérium szervezetrendszerének átformálása és ennek részeként a Belügyminisztérium szervezetének polgáriasítása.

Ugyanakkor a politikai hatalomváltás következetes megvalósítása, a rendőrség demokratizálódása, a túlzott centralizáció oldása, az önkormányzati érdekek figyelembevétele megkívánja, hogy a rendőrségi szervezet egyes vezető, illetve más posztjain a szolgálati beosztás pályázati rendszer keretében kerüljön betöltésre.

E kettős igény kielégítését kezdeményezi a javaslat.

-----STARTING---POINT---RESZLETES---

Az 1. §-hoz

A fegyveres erők és a fegyveres testületek hivatásos állományának szolgálati viszonya a hivatásos állományba vétellel keletkezik, és a hatályos jogszabály szerint ezzel egyidőben meg kell határozni a hivatásos állomány tagjának rendfokozatát, szolgálati beosztását. A szolgálati viszonyt a szolgálati beosztás tölti meg tartalommal.

A Javaslat felhatalmazza a belügyminisztert arra, hogy a Belügyminisztériumnál és intézményeinél a szolgálati beosztást polgári munkakörre minősítse át.

A Belügyminisztérium és intézményei polgáriasítása azonban nem eredményezheti a hivatásos állomány szerzett jogainak alapvető csorbítását. Ezért a Javaslat úgy rendelkezik, hogy a szolgálati beosztás polgári munkakörré minősítése a hivatásos állomány tagjának szolgálati viszonyát - bizonyos kivétellel - nem érinti.

A Javaslat szerinti kivételeket a polgári munkakör és a szolgálati beosztás közötti különbségek indokolják. A polgári munkakör betöltése során nem szükséges a rendfokozat használata, az egyenruha viselése és a szolgálati fegyverrel történő ellátás, illetve a szolgálati beosztáshoz kötődő munkavégzési, fegyelmi és anyagi felelősségre vonási szabályok alkalmazása.

A hatályos jogszabály szerint a hivatásos állomány tagja a szolgálat érdekében a felkészültségének megfelelő bármely beosztásba áthelyezhető. A Javaslat a hatályos jogszabály ezen rendelkezésére utal, amikor úgy szabályoz, hogy ha a hivatásos állomány tagja az átminősített munkakörbe történő beosztását nem fogadja el, akkor azonos beosztásba kell áthelyezni.

A Javaslat ugyanakkor lehetőséget biztosít a hivatásos állomány tagjának arra, hogy ha az áthelyezést sem tudja elfogadni a szolgálati viszonyának megszüntetését kérje. A hatályos jogszabály szerint, ha a hivatásos állomány tagja a szolgálati viszonyának megszűnését kéri, az csak lehetőség a részére, nem kötelező annak elfogadása. A Javaslat az esélyegyenlőség érdekében e szabálytól eltér és e speciális esetben kérelemre kötelezővé teszi a szolgálati viszony megszüntetését.

A 2. §-hoz

A rendszerváltás, a vezetői posztokon bekövetkező cseréket szorgalmazó társadalmi igény kielégítése érdekében a közszolgálati reformmal összhangban szükséges, hogy a rendőrfőkapitány, rendőrkapitány és - megüresedés esetén - a belügyminiszter által kijelölt további beosztások betöltése a polgári életben már eredményesen alkalmazott pályázati rendszer keretében történjék. Tekintettel arra, hogy a törvényerejű rendelet a fegyveres erők és a fegyveres testületek gyakorlatában a pályázati rendszer kiírásának lehetőségét nem tartalmazta, szükségesnek látszik ennek törvényi szintű szabályba foglalása. A legrátermettebbek vezetői pozícióba kerülését, a váltás elősegítését szolgálja a Javaslat azon rendelkezése, hogy a pályázat útján betölthető szolgálati beosztásokba a kinevezés meghatározott időre, öt évre történik.

A pályázat útján betöltendő beosztásokban történő kinevezés vonatkozásában széles körűek az önkormányzatok jogosítványai. A Javaslat a pályázat elbírálásában való részvételüket, illetve a rendőrfőkapitányok tekintetében a véleményezési, a rendőrkapitányok vonatkozásában pedig az egyetértési jogaikat biztosítja.

A hatályos jogszabály szerint a hivatásos állomány tagja alacsonyabb beosztásba csak a jogszabályban tételesen felsorolt esetekben helyezhető át. A Javaslat a pályázati rendszerrel elérni kívánt demokratizálódás, az esélyegyenlőség igényének megfelelően az alacsonyabb beosztásba helyezést is lehetővé teszi abban az esetben, ha a pályázatot nem a kinevezett nyeri el.

A jövőben pályázati rendszerben betölthető szolgálati beosztásokba a kinevezés határozatlan időre szólt. Ezért rendelkezik úgy a Javaslat, hogy ezen kinevezések a pályázatot elnyert kinevezésének napján megszűnnek.

A Javaslat nem tartalmazza a pályázat kiírásának és elbírálásának rendjét, hanem a pályázati rendszer természetére, az elbírálások változhatóságára tekintettel a belügyminisztert hatalmazza fel, hogy e kérdéseket rendeletben szabályozza.

-----STARTING---POINT---VEGE---