2015. évi CXXXI. törvény indokolása

egyes, a felsőoktatás szabályozására vonatkozó törvények módosításáról

-----STARTING---POINT---ALTALANOS--- 

A közalkalmazottak jogállásáról szóló törvény módosításához

Az állami felsőoktatási intézmény tekintetében a közalkalmazottak jogállásáról szóló törvényt (a továbbiakban: Kjt.) a nemzeti felsőoktatásról szóló 2011. évi CCIV. törvényben meghatározott eltérésekkel kell alkalmazni. A felsőoktatási intézményben a közalkalmazottak jogállásáról szóló törvény és 2. számú melléklete határozza meg az oktatói, valamint a központi költségvetési szervnél tudományos kutatói munkakört betöltő közalkalmazottak előmeneteli és illetményrendszerét. A kutatói, tanári és más munkakörben történő foglalkoztatás egyes kérdéseit kormányrendelet szabályozza a Kjt. felhatalmazó rendelkezései alapján.

A felsőoktatás stratégiai fejlesztése során az egyik fontos szempont és cél a felsőoktatás és a gazdaság kapcsolatának erősítése, a képzés munkaerő-piaci relevanciája erősítése. E szempontból fontos lépés a felsőoktatás és a gazdasági szereplők együttműködésével megvalósuló, kooperatív együttműködésre épülő duális képzés meghonosítása. A gyakorlati szakemberek felsőoktatásba történő bevonása érdekében új oktatói munkakör létesítésére kerül sor mesteroktató elnevezéssel, amely munkakörhöz kapcsolódó előmeneteli és illetményrendszert a közalkalmazottak jogállásáról szóló törvényben kell szabályozni.

A Kjt. alapján közalkalmazotti jogviszony csak magyar állampolgárságú, vagy külön jogszabály szerint a szabad mozgás és tartózkodás jogával rendelkező, illetve bevándorolt vagy letelepedett személlyel létesíthető. Ezen jogszabályi rendelkezés alapján a szabad mozgás jogával nem rendelkező, harmadik országbeli állampolgár kutatók közalkalmazotti jogviszonyban nem foglalkoztathatóak. A Kjt. felhatalmazást ad a Kormánynak, hogy a Magyar Tudományos Akadémia által fenntartott köztestületi költségvetési szerveknél, illetve más kutató- és kutatást kiegészítő intézeteknél a magyar állampolgárság feltétele alól mentesítést adjon harmadik országbeli kutatók közalkalmazottként történő alkalmazása céljából.

A Magyar Tudományos Akadémiáról szóló törvény módosításához

A tudományos közlemények közzétételéről szóló nemzeti bibliográfiai adatbázis létrehozatalával kapcsolatos egyes feladatokról szóló 1167/2014. (III. 25.) Korm. határozat alapján a Magyar Tudományos Akadémiáról szóló 1994. évi XL. törvény módosításának célja a tudományos közleményeknek nemzeti tudományos bibliográfiai adatbázisban történő kötelező nyilvántartásról és nyilvánosságáról történő rendelkezés. A nemzeti tudományos bibliográfiai adatbázis olyan, a Magyar Tudományos Akadémia által kezdeményezett és létrehozott, már működő és folyamatosan fejlesztett tudományos elektronikus információs közszolgáltatás, amely ellenőrzött módon tartalmazza a hazai tudományos közösség által létrehozott tudományos publikációkat, és a hozzájuk kapcsolódó idézeteket nyilvántartja és nyilvánossá teszi.

Az Akadémia a teljes vagyonával önállóan - tulajdonosként - gazdálkodik, meghatározza a vagyongazdálkodás alapelveit, és szabályait. Az MTA tv. 23. §-a nevesíti a Magyar Tudományos Akadémia Titkárságán belül működő Vagyonkezelő Szervezetet. A nevesített Vagyonkezelő Szervezet nem rendelkezik önálló jogalanyisággal, a vagyongazdálkodással kapcsolatos tényleges feladatokat a Magyar Tudományos Akadémia Titkársága, mint önálló jogalanyisággal rendelkező költségvetési szerv látja el, mindezekre figyelemmel a Vagyonkezelő Szervezet nevesítésének törvényi törlése indokolt.

A Magyar Tudományos Akadémia irányítása alá tartozó kutatóhelyek tevékenységének ellátásához kapcsolódó speciális munkajogi rendelkezések törvénybe iktatása kiemelkedő jelentőséggel bír az akadémiai intézményeknél és egyetemi keretek között működő, határozott időre létesített támogatott kutatócsoportok és Lendület kutatócsoportok, valamint a hazai és nemzetközi pályázat keretében megvalósuló kutatási tevékenység keretében foglalkoztatottak vonatkozásában.

Az új szabály lehetőséget ad arra, hogy tudományos kutatói közalkalmazotti jogviszony keretében 1 foglalkoztatottra vonatkozóan 1 alkalommal legfeljebb 3 évig tartó, határozott idejű jogviszonyt lehessen létesíteni. Ezen időtartam alatt mind a foglalkoztatónak mind a kutatónak lehetősége nyílik arra, hogy az elvárt tudományos kompetenciákról megbizonyosodjék. A Kjt. határozott idejű jogviszony létesítésére vonatkozó rendelkezését azzal az eltéréssel kell alkalmazni, hogy az akadémiai költségvetési szerv közfeladatának ellátása során 1 foglalkoztatottra vonatkozóan 1 alkalommal legfeljebb 3 év határozott időtartamra tudományos kutatói közalkalmazotti jogviszonyt létesíthet a Kjt. 21. § (2) bekezdésben felsorolt kivételi eseteken túlmenően.

A külföldi bizonyítványok és oklevelek elismeréséről szóló törvény módosításához

2013. november 20-án az Európai Tanács és az Európai Parlament elfogadta a 2013/55/EU irányelvet a szakmai képesítések elismeréséről szóló 2005/36/EK irányelv és a belső piaci információs rendszer keretében történő igazgatási együttműködésről szóló 1024/2012/EU rendelet (a továbbiakban: IMI-rendelet) módosításáról. A 2005/36/EK irányelv reformja a munkavállalók Unión belüli mozgásának könnyítését célozza. A módosított irányelvet 2016. január 18-ig kell a tagállamoknak átültetniük a nemzeti jogba. Az implementáció elsődleges eszköze a külföldi bizonyítványok és oklevelek elismeréséről szóló 2001. évi C. törvény (a továbbiakban: Elismerési törvény) módosítása. Az Elismerési törvény három része közül (továbbtanulási célú elismerés, harmadik országban szerzett oklevelek elismerése, uniós elismerés) a Harmadik rész szerinti, azaz az uniós jog alapján történő elismerést érinti a törvénymódosítás. A törvény az irányelvben érintett kérdéskörök magyar szabályozását, illetve eddigi szabályozásának módosítását tartalmazza.

- Európai Szakmai Kártya (European Professional Card)

Az Európai Bizottság a kompetens hatóságok közötti információcserét szolgáló belső piaci információs rendszer (IMI rendszer) használatával kívánja bevezetni a szakmai kártyát. A szakmai kártya használata hozzáadott értékkel bírna a szakmai képesítések elismerésének rendszerében. A szakmai kártya kiállításához szükséges adatállomány a migráns kérelmére jön létre egy tagállamban, és az adatállomány létrehozásáért díjat kell fizetnie. A migráns kérelmében megnevezi azt a tagállamot, ahol jelenleg a szakma gyakorlására jogosult, megadja a megszerzett képesítéseiről a szükséges információkat, illetve megjelöli, hogy melyik másik tagállamban szeretné a szakmáját gyakorolni. A jelenlegi tagállam kijelölt hatóságai megvizsgálják a kérést és a feltöltött dokumentumok eredetiségét, kiegészítik az információkat, majd megküldik a fogadó tagállam illetékes hatóságának az IMI rendszeren keresztül. Az Európai Szakmai Kártyát a fogadó tagállam állítja ki.

- A részleges hozzáférés elve

Az Európai Bíróság ítélkezési gyakorlata nyomán az irányelv tartalmazza a részleges gyakorlásra való jogosultság fogalmát. Ez fokozottabb jogbiztonságot nyújt a szakembereknek, és lehetővé teszi, hogy olyan szakemberek telepedjenek le egy másik tagállamban, illetve nyújtsanak szolgáltatást, akik korábban nem élhettek az irányelv adta előnyökkel, de egy szakma részleges gyakorlására való jogosultság feltételeit teljesítik. Hozzá kell tenni azonban, hogy a tagállamok közérdekű kényszerítő indokok fennállása esetén nem kötelesek követni ezt az elvet.

- A szakmai képesítések szintjeinek új rendszere

Az irányelv eddigi rendszere a szakmai képesítések öt szintjét határozza meg. Az azonos vagy magasabb szinten lévő képesítések elismerendőek, sőt, az egy szinttel alacsonyabban lévő képesítések elismerését is előírja az irányelv a megfelelő kompenzációs intézkedések meghatározása mellett. Ha a képesítések között kétszintnyi a különbség (például ha a hazai felsőoktatási szakképzés szintjével összevethető képesítést szerzett külföldön a migráns, s olyan szakmát kíván gyakorolni, amelyhez itthon mesterfokozatot ír elő a jogszabály), akkor a képesítések elismeréséről szóló irányelv alapján nem kell az adott képesítést elismerni (de például a fogadó állam szabályai szerint résztanulmányként figyelembe vehető a képzési tartalom). Az irányelv-módosítás formálisan megőrzi az öt szintet, ám ténylegesen csak arról rendelkezik, hogy a legalacsonyabb szintű (képzéshez sem kötött vizsga letétele vagy képesítés nélkül megszerzett, szakmai gyakorlaton alapuló) képesítést a leghosszabb képzési idejű (Magyarországon például alapfokozat vagy mesterfokozat végzettségi szintet adó) képesítésként nem szükséges elfogadni.

- Bejelentési kötelezettség

A feltétel nélküli elismerés elve alá tartozó szakmák esetében a tagállamoknak - a képzési programok időtartamára és tartalmára vonatkozó információkat is tartalmazó - bejelentésben az IMI rendszeren keresztül értesítenie kell a Bizottságot. A bejelentés célja a 2005/36/EK irányelv V. mellékletének módosítása, naprakésszé teendő az előírt képesítések megszerzését tanúsító okiratoknak a tagállamok által elfogadott címeit, és adott esetben az előírt képesítés megszerzését tanúsító okiratot kibocsátó szerv megnevezését, az okiratot kísérő igazolás megnevezését, és a megfelelő szakmai címeket.

- Nyelvtudás

A hazai és külföldi kompetens egészségügyi hatóságok, szakmai szervezetek részéről egyaránt felvetődött annak az igénye, hogy a megfelelő nyelvtudás ellenőrzését részletesebben szabályozza az irányelv azon esetekre való tekintettel, amikor az egészségügyi szakember a beteggel közvetlenül kapcsolatba kerül. A módosított irányelv szerint a nyelvtudás ellenőrzésére a képesítés elismerését követően kerülhet sor, annak a szükséges nyelvtudás vizsgálatára kell szorítkoznia.

- A Közös Képzési Keret és a Közös Képzési Vizsga

A közös képzési keret a jelenleg hatályos közös követelményrendszer helyébe lép.

- Riasztási rendszer

Az irányelv-módosítás egyik célja egy Európa-szerte működő riasztási mechanizmus létrehozása, melynek segítségével a tagállamoknak értesíteniük kell egymást arról, ha egy szakember az ellene alkalmazott fegyelmi vagy büntetőszankció miatt a továbbiakban nem gyakorolhatja hivatását.

- Az információkhoz való központi online hozzáférés (points of single contact)

Az irányelv-módosítás számos információ internetes elérhetővé tételét, ezenkívül a 2006/123/EK irányelvvel összhangban az egyablakos elektronikus eljárás lehetővé tételét is előírja a tagállamok számára. A törvény ennek megfelelő magyar szabályozását tartalmazza az Elismerési törvény kapcsolódó fejezeteinek módosításával.

A nemzeti felsőoktatásról szóló törvény módosításához

A Fokozatváltás a felsőoktatásban című stratégiai dokumentum, célkitűzései és akcióterve az Nftv. kiegészítését, illetve módosítását teszi szükségessé több ponton.

A stratégia célja: a nemzetközi oktatási és kutatási térben magasan pozícionált, a társadalmi kihívásokra válaszolni képes, Magyarország gazdasági sikerességét alapjaiban meghatározó felsőoktatási rendszer működtetése, melynek alapvető mozgatórugója a verseny. Magyarország fejlődésének kulcsa a megfelelő méretű és minőségű hazai felsőoktatás. Olyan felsőoktatási rendszert kell létrehozni, ahol a rendelkezésre álló állami forrásokat a nemzetközi versenyben is bizonyítottan erős területekre lehet koncentrálni. A felsőoktatás a minőségi oktatásnak és versenyképes képzésnek köszönhetően képes lesz külső források bevonásával is támogatni tevékenységét, egyszerre igazodik a munkaerő-piaci elvárásokhoz, a társadalmi igényekhez, a demográfiai változásokhoz, valamint a kutatás-fejlesztési és innovációs folyamatokhoz.

A felsőoktatási koncepció célkitűzései öt fő irányvonal keretében foglalhatóak össze:

- együttműködés és versenyhelyzet kialakítása a felsőoktatási intézményrendszeren belül és kifelé;

- munkaerő-piaci elvárásokhoz igazodó képzési struktúra;

- akadémiai értékeket megjelenítő, tudományos kiválóságon alapuló világszínvonalú felsőoktatás megteremtése;

- a magyar gazdaság innovációs képességét biztosító egyetemi kutatás-fejlesztés és innovációs háttér,

- a célkitűzésekhez igazodó és azt követő intézményrendszer létrehozása.

A stratégia célkitűzéseihez igazodva a tárca a felsőoktatási ágazatra öt fő dimenzióban (oktatás-képzés, kutatás, harmadik misszió, intézményrendszer, intézményirányítás, finanszírozás) tekintette át a főbb feladatokat.

-----STARTING---POINT---RESZLETES---

Az 1-5. §-hoz

A felsőoktatás stratégiai fejlesztése során az egyik fontos szempont és cél a felsőoktatás és a gazdaság kapcsolatának erősítése, a képzés munkaerő-piaci relevanciájának erősítése. E szempontból fontos lépés a felsőoktatás és a gazdasági szereplők együttműködésével megvalósuló, kooperatív együttműködésre épülő duális képzés meghonosítása. A gyakorlati szakemberek felsőoktatásba történő bevonása érdekében új oktatói munkakör létesítésére kerül sor mesteroktató elnevezéssel, amely munkakörhöz kapcsolódó előmeneteli és illetményrendszert a közalkalmazottak jogállásáról szóló törvényben kell szabályozni. Az állami felsőoktatási intézmény tekintetében a közalkalmazottak jogállásáról szóló törvényt a nemzeti felsőoktatásról szóló 2011. évi CCIV. törvényben (a továbbiakban: Nftv.) meghatározott eltérésekkel kell alkalmazni. A felsőoktatási intézményben a közalkalmazottak jogállásáról szóló törvény és 2. számú melléklete határozza meg az oktatói, valamint a központi költségvetési szervnél tudományos kutatói munkakört betöltő közalkalmazottak előmeneteli és illetményrendszerét. Az Nftv. VII. fejezet 13. Munkakörök, munkaviszonyra vonatkozó szabályok alcímével összhangban egészül ki a Kjt. előmeneteli és illetményrendszere a mesteroktató munkakörre vonatkozó rendelkezésekkel.

Az új szabályozás lehetőséget ad arra, hogy tudományos kutatói közalkalmazotti jogviszony keretében 1 foglalkoztatottra vonatkozóan 1 alkalommal legfeljebb 3 évig tartó, határozott idejű jogviszonyt lehessen létesíteni. Ezen időtartam alatt mind a foglalkoztatónak mind a kutatónak lehetősége nyílik arra, hogy a költségvetési forrásból finanszírozott kutatóintézménynél elvárt szintű tudományos kompetenciákról megbizonyosodjék. A Kjt. határozott idejű jogviszony létesítésére vonatkozó rendelkezését azzal az eltéréssel kell alkalmazni, hogy az akadémiai költségvetési szerv közfeladatának ellátása során 1 foglalkoztatottra vonatkozóan 1 alkalommal legfeljebb 3 év határozott időtartamra tudományos kutatói közalkalmazotti jogviszonyt létesíthet a Kjt. 21. § (2) bekezdésben felsorolt kivételi eseteken túlmenően.

A 6-8. §-hoz

A magyarországi tudományos kutatásokat számos intézményi és pályázati formában támogatják közpénz felhasználásával. A megalapozott tudománypolitikai döntésekhez hiteles és a lehető legteljesebb, könnyen hozzáférhető adatbázis szükséges, a törvény ennek lehetőségét teremti meg.

A nemzeti tudományos bibliográfiai adatbázis olyan, az MTA által kezdeményezett és létrehozott, már működő és folyamatosan fejlesztett tudományos elektronikus információs közszolgáltatás, amely ellenőrzött módon tartalmazza a kutatási tevékenységet végző, Magyarországon működő jogi személyek és az általuk foglalkoztatott kutatók tudományos közleményeinek bibliográfiai adatait. A törvény célja a hazai tudományos közösség által létrehozott tudományos publikációk adatai, és a hozzájuk kapcsolódó idézetek nyilvántartása és nyilvánossá tétele. A hagyományos publikációkon túl a tudományos teljesítmény és előmenetel szempontjából fontos további szellemi terméktípust - például szabadalom, alkotás - is nyilvántart. Feladata az intézmények és az egyéni kutatók tudományos teljesítményének bemutatása. Informatikai szolgáltatásaira támaszkodik sok olyan magyar tudományos szervezet és informatikai szolgáltatás, amely tudományos információkat használ. Az elsődleges funkción túl az adatbázis portálfunkciót is betölt: bemutatja és hiperhivatkozások segítségével elérhetővé teszi a kiadóknál, illetve repozitóriumokban található hazai publikációk adatait.

Az adatbázisba adatot szolgáltató felsőoktatási intézmények, a MTA kutatóhálózata, közgyűjtemények, számos kisebb kutatószervezet, egészségügyi szolgáltatók, valamint egyéni jelentkezésű szerzők, akik legalább egy tudományos közleményt jegyeznek. Az adatszolgáltatók felelőssége, hogy hiteles és nyilvános bibliográfiai információt tegyenek közzé az adattárban.

Az adatbázis a hivatkozó, idéző közlemények kezelését is lehetővé teszi, ezáltal a közlemények hazai és nemzetközi hatását jellemző tudománymetrikai indikátorok számíthatók. A publikációk táblázatos összefoglalásai megkönnyítik az egyes tudományszakok szokásai szerinti összegzést.

Az adatbázis az együttműködő kutatóhelyek, intézmények saját szervezeti egységeik, tanszékeik, intézeteik és laboratóriumaik tudományos közléseinek és azok tudományos visszhangjának összefoglaló adatait is tartalmazza. Az adatbázis elősegíti a tudományos tájékozódást és tájékoztatást, a szerzők számára technikailag biztonságos és ellenőrzött adattárolást biztosít. A magyar tudományos eredmények után érdeklődőknek lehetővé tesz sokféle keresést, így például szerző, intézmény vagy éppen címben, absztraktban szereplő kulcsszó szerint. Javítja a tudományos eredmények hazai elterjesztését és megismerhetőségét, a világ tudományossága számára kaput nyit a magyar tudományossághoz.

Az adatbázis egyebekben már jelenleg is - közvetetten - egyfajta tudományos minősítő rendszeri szerepet is betölt. A nemzeti felsőoktatásról szóló törvény rendelkezései értelmében a doktori értekezést és téziseit elektronikus formában mindenki számára hozzáférhetővé kell tenni, továbbá nemzetközi gyakorlatnak megfelelő (DOI) azonosítóval kell ellátni.

A doktori iskolákról, a doktori eljárások rendjéről és a habilitációról szóló 387/2012. (XII. 19.) Korm. rendelet értelmében doktori iskola törzstagja az lehet, aki a doktori iskola tudományágában, illetve annak kutatási területén folyamatos, magas szintű tudományos tevékenységet folytat, amely tudományos tevékenység a nemzeti felsőoktatásról szóló törvényben hivatkozott adatbázis alapján vizsgálandó. A rendelet továbbá rögzíti, hogy habilitációs eljárás megindítását kérheti bárki, aki - többek között - tudományos alkotással történő habilitáció esetén rendszeres, magas szintű szakirodalmi tevékenységet folytat, amelyet rangos nemzetközi, lektorált, a szakterületen mértékadóként elismert folyóiratokban megjelent cikkek és ugyanilyen helyeken megjelenő - az a nemzeti felsőoktatásról szóló törvényben hivatkozott adatbázisa alapján vizsgált - hivatkozások igazolnak, emellett előadásokkal, eredményei ismertetésével rendszeresen részt vesz nemzetközi és hazai tudományos rendezvényeken.

Fentiekre is tekintettel összhangban a tudományos közlemények közzétételéről szóló nemzeti tudományos bibliográfiai adatbázis létrehozatalával kapcsolatos egyes feladatokról szóló 1167/2014. (III. 25.) Korm. határozattal összhangban kiemelten fontos a költségvetési támogatásból folytatott tudományos szakmai tevékenység, a törvény lehetővé teszi egy olyan adatbázis létrehozását, amely kötelezően tartalmazza a költségvetési szerveknél foglalkoztatottak által a jogviszonyuk keretei között megalkotott és megjelentetett tudományos közlemények adatait, valamint a költségvetési forrásból tudományos mű megírására, létrehozására irányuló szerződés alapján támogatásban részesülő személyek által megjelentetett tudományos művek adatait.

Az MTA közfeladata egy olyan országos elektronikus információs közszolgáltatás nyújtása, amely kötelezően tartalmazza a költségvetési szerveknél foglalkoztatott személyek által a jogviszonyuk keretei között megalkotott tudományos közleményeinek címét, első megjelenési helyét, a szerző és a tudományos közlemény felett rendelkezni jogosult nevét (megnevezését), biztosítja a nyilvános hozzáférés ingyenességét, továbbá lehetővé teszi az arra nem kötelezett személyek esetén az önkéntes közzététel lehetőségét.

A 9. §-hoz

A Magyar Tudományos Akadémiáról szóló 1994. évi XL. törvény módosításáról szóló 2009. évi XX. törvény által nevesített Vagyonkezelő Szervezet a módosítani kívánt törvényi rendelkezés értelmében a MTA által alapított, akadémiai költségvetési szervi jogállású Titkárságon belül működő, belső szervezeti egység, amely végrehajtási, elszámolási, nyilvántartási feladatokat lát el, önálló jogalanyiság nélkül. Mindezekre tekintettel indokolatlan az önálló jogalanyiságú Titkárság szervezeti keretein belül működő belső szervezeti egység törvényben történő nevesítése.

A 10. §-hoz

A rendelkezés hatályon kívül helyező rendelkezéseket tartalmaz.

A 11. §-hoz

Az Elismerési törvény 4. §-ában szabályozott hatásköri szabályok az oktatói, kutatói mobilitás elősegítése céljából kiegészülnek a felsőoktatási intézmények arra vonatkozó hatáskörével, hogy a jövőben munkavállalás céljából a felsőoktatási intézmények ismerhessék el a náluk oktatóként, kutatóként foglalkoztatottak külföldi felsőoktatási intézményben szerzett mesterfokozatot tanúsító oklevelét.

A 12. §-hoz

A szakmai képesítések elismeréséről szóló 2005/36/EK európai parlamenti és tanácsi irányelv (a továbbiakban: Irányelv) alapján a tagállamokban jelenleg működő nemzeti információs szolgálatok feladatai a 2013/55/EK európai parlamenti és tanácsi irányelv rendelkezései alapján módosulnak. A nemzeti információs központokat az új irányelv alapján olyan segítségnyújtó központokká kell átalakítani, amelyek fő tevékenysége a lakossági tanácsadás és segítségnyújtás. A segítségnyújtó központok működtetése biztosítja, hogy a tagállam figyelemmel kísérje a belső piaci szabályok nemzeti alkalmazását az egyes állampolgári ügyekben. A segítségnyújtó központok együttműködnek más tagállamok illetékes elismerési hatóságaival és segítségnyújtó központjaival. Magyarországon a nemzeti információs szolgálat feladatait jelenleg az Oktatási Hivatal részeként működő Magyar Ekvivalencia és Információs Központ látja el, ugyanez a szervezet kerül kijelölésre segítségnyújtó központként is.

A 13. §-hoz

A hallgatói, kutatói mobilitás elősegítése érdekében az Elismerési törvény 4. §-ának módosításához kapcsolódóan kiegészítésre kerül azon személyek köre, akiknek nem kell magyarországi lakóhelyet igazolniuk az oklevelük elismerésére irányuló kérelem benyújtásakor.

A 14. §-hoz

A módosítás célja, hogy az Irányelv - 2013/55/EK irányelvvel megállapított - 57a. cikkét a magyar jogba átültesse. E rendelkezés alapján a külföldi bizonyítványok és oklevelek elismeréséről szóló 2001. évi C. törvény (a továbbiakban: Elismerési törvény) Harmadik részének hatálya alá tartozó elismerési eljárás esetén az ügyfél nemcsak papíralapon, hanem elektronikus úton is előterjesztheti kérelmét annak mellékleteivel együtt. Ha azonban az elismerési ügyben eljáró hatóságnak kétsége merül fel az elektronikus úton benyújtott dokumentumokkal kapcsolatban, előírhatja, hogy az ügyfél nyújtsa be az oklevél, leckekönyv hiteles másolatát, valamint az eddigi törvényi rendelkezéseknek megfelelően az ügyfél arra is felhívható, hogy mutassa be ezen okiratok eredetijét az eljáró hatóságnak. Az Irányelv korlátozásokat is tartalmaz arra vonatkozóan, hogy mikor nem alkalmazható az elektronikus út: az eljáró hatóság által az oklevél, bizonyítvány elismeréséhez kiegészítő feltételként előírt alkalmassági vizsgát, valamint alkalmazkodási időszakot az ügyfél nem teljesítheti elektronikus úton.

A 15. §-hoz

Az Elismerési törvény 9. §-a szabályozza az ügyintézési határidőt az egyes elismerési eljárási eljárások esetében. Tekintettel arra, hogy a 2013/55/EK irányelvvel bevezetett európai szakmai kártya esetében az Irányelv részletesen meghatározza a kártya elektronikus felületen történő létrehozására vonatkozó eljárási határidőket, az Elismerési törvényben foglalt ügyintézési határidők kiegészítése is szükséges ezen speciális eljárási határidőkkel. Ezen túlmenően a 2013/55/EK irányelv módosítja az Irányelv 7. cikkét, mely a szabad szolgáltatásnyújtás jogával rendelkező szolgáltatásnyújtó szakmai képesítésének előzetes ellenőrzésére vonatkozó szabályokat állapítja meg, ezzel kapcsolatban további eljárási határidőket állapít meg az eljáró hatóságnak. Az Irányelv 4d. cikkével összhangban a törvénymódosítás meghatározza azokat az eljárási cselekményeket, amelyek esetében az európai szakmai kártya igénylésekor a nemzetközi jogsegélyeljárás időtartama - a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 33. § (3) bekezdés b) pontjától eltérően - beszámít az ügyintézési határidőbe.

A 16. §-hoz

Az Irányelvnek a 2013/55/EK irányelvvel megállapított új 4f. cikke bevezeti a szabályozott szakma részleges gyakorlásának engedélyezését, melyre vonatkozó szabályokat az Elismerési törvény új VII/A. Fejezete állapítja meg a magyar jogban.

Módosításra kerül továbbá az Elismerési törvény 22. §-a, amely a szakma gyakorlásához szükséges nyelvtudásra vonatkozó követelményekről rendelkezik. A módosítást megelőzően a törvény általános szabályként úgy rendelkezett, hogy az ügyfél a szabályozott szakmát csak akkor gyakorolhatja, ha rendelkezik az adott szakma Magyarországon történő gyakorlásához szükséges nyelvismerettel. A gyakorlatban eddig a magyar nyelvismeret általában olyan módon került ellenőrzésre, hogy a külföldi képesítés elismeréséhez az eljáró hatóság által előírt alkalmassági vizsgát, illetve az alkalmazkodási időszakot magyar nyelven kellett az ügyfélnek teljesítenie. Az Irányelv módosított 53. cikkével összhangban részletesebben szükséges megállapítani az Elismerési törvényben a nyelvismeret ellenőrzésével kapcsolatos szabályokat. Az Irányelv értelmében a nyelvismeret ellenőrzésére elsősorban olyan szabályozott szakmák esetében kerülhet sor, amelyek gyakorlása a betegek egészségét veszélyeztetheti, más szabályozott szakmák esetében pedig akkor, ha az eljáró hatóságnak kétsége merül fel az ügyfél nyelvismeretével kapcsolatban. A kiegészítő feltételek meghatározásánál korábban is létező alapelvet, az arányosság követelményét az Irányelv módosítása kiterjeszti a nyelvismeret ellenőrzésére is, azaz az ügyféltől csak a szakma gyakorlásához szükséges nyelvismeret követelhető meg. Új elemként jelenik meg továbbá, hogy a nyelvismeret ellenőrzésére csak a szakmai képesítés elismerését vagy az európai szakmai kártya kiállítását követően kerülhet sor.

A 17. §-hoz

Az Irányelvnek a 2013/55/EK irányelvvel megállapított új 4f. cikke bevezeti a szabályozott szakma részleges gyakorlásának engedélyezését, új 55a. cikke pedig a szakmai gyakornoki időszak elismerésére vonatkozó szabályokat. Előbbi magyar jogba való átültetését az Elismerési törvény új VII/A. Fejezete, utóbbiét pedig az Elismerési törvény új VII/B. Fejezete biztosítja.

Az elismerési törvény módosítása révén - az Irányelv módosított 2. cikk (4) bekezdésével összhangban - a közjegyzők nem tartoznak az Elismerési törvény Harmadik részének hatálya alá. A jogász szakképzettséget tanúsító oklevelek elismerésére a továbbiakban is az Elismerési törvény Második része szerinti általános eljárásban kerülhet sor, nem kérelmezhető azonban a közjegyzői képesítésnek a törvény Harmadik részében meghatározott európai uniós jog szerinti elismerése.

A 18. §-hoz

Az Irányelv új 4a. cikkével bevezetett európai szakmai kártyára vonatkozó részletes szabályokat az Elismerési törvény új XI/A. Fejezete állapítja meg. E rendelkezésekkel való összhang megteremtését szolgálja a törvény 23. §-ának módosítása, mely pontosítja, kiterjeszti az elismerési eljárás megindítására irányuló kérelem fogalmát.

A 19. §-hoz

Az Elismerési törvény 26. §-ának új (4) bekezdése az Irányelv módosított VII. mellékletének 1. g) pontjával összhangban álló szabályozást tartalmaz. E rendelkezés szerint - ha a fogadó tagállam a szabályozott szakma gyakorlásához saját állampolgáraitól is megköveteli - az ügyféltől kérheti annak igazolását, hogy az érintettet a szakma gyakorlásától ideiglenesen vagy véglegesen nem tiltották el, és vele szemben büntetőjogi felelősséget megállapító ítélet nem született.

Az Irányelv módosítása nagy hangsúlyt helyez a tagállamok hatóságai közötti közigazgatási együttműködésre, mely egy elektronikus rendszeren, az ún. belső piaci információs rendszeren (IMI-rendszer) keresztül történik. A 26. § új (10) bekezdése az Irányelv módosított 56. cikk (2) bekezdésének átültetését célozza.

A 20. §-hoz

A módosítás az Elismerési törvény 28. §-ában foglalt egyes értelmező rendelkezések pontosítására, kiegészítésére irányul az Irányelv vonatkozó rendelkezéseinek módosítása alapján.

Megváltozik az Irányelv 14. cikk (4) bekezdésének módosítása alapján a lényeges különbség meghatározása az adott szakma gyakorlásához Magyarországon előírt okirat megszerzéséhez vezető képzés és az ügyfél által elvégzett képzés között. Eszerint a lényeges különbség meghatározásakor nemcsak az elsajátított ismeretanyagból, hanem a szakma magyarországi gyakorlásához feltétlenül szükséges összes tudásból, képességből és készségből kell kiindulni. Másrészt a korábbi szabályozás szerint a jelentős tartalmi különbségek mellett lényeges különbségnek minősült az is, ha az ügyfél lényegesen rövidebb ideig tanulta a hazai képzés időtartamánál az adott ismeretanyagot, az Irányelv módosítása révén a továbbiakban a két képzés közötti jelentősen eltérő tartalom minősül lényeges különbségnek.

Kiegészítésre kerül az Irányelv módosított 11. cikk (6) bekezdés c) pontja alapján az Elismerési törvény végbizonyítvány-meghatározása.

Pontosításra kerül az Elismerési törvény értelmező rendelkezései között a diploma, továbbá az oklevél meghatározása, ennek megfelelően az egyes szintekre sorolt okiratok már nemcsak években kifejezett képzési időtartamban, hanem ezzel egyenértékű, az Európai Kreditátviteli Rendszer szerinti kreditekkel is kifejezhetők. Pontosításra került továbbá a képzés sikeres elvégzését tanúsító okirat fogalma, olyan módon, hogy mindazon okiratot bele kell érteni, amely az Európai Unióban való teljes vagy részidős, iskolarendszerű vagy iskolarendszeren kívüli képzés elvégzését igazolja.

Az Irányelv módosított 3. cikk f) pontjának megfelelően pontosítani kell a szakmai tapasztalat meghatározását: már nemcsak a valamely tagállamban teljes munkaidőben történő tényleges és jogszerű szakmagyakorlást, hanem az ennek megfelelő részmunkaidőben történő szakmagyakorlást is szakmai tapasztalatként kell értékelni.

Az Irányelv módosított 3. cikk g) pontja alapján szükségessé vált az oklevél, bizonyítvány elismeréséhez kiegészítő feltételként előírható alkalmassági vizsga szabályozásának felülvizsgálata is. Az Irányelv terminológiai változását követve az eljáró hatóság az alkalmassági vizsgával a jövőben az ügyfél szakmai tudását, képességét és készségét méri fel abból a célból, hogy alkalmas-e egy adott szakma magyarországi gyakorlására. Új elemként jelenik meg az eddigiekhez képest, hogy a hatóság eljárása során figyelembe veheti az ügyfél által már máshol teljesített alkalmassági vizsgát. Az Irányelv 57a. cikkével összhangban a módosítás kizárja azt, hogy az alkalmassági vizsgát az ügyfél elektronikusan, számítógépes vizsga formájában teljesítse.

Az Irányelv módosításával bevezetett új jogintézmények, fogalmak átültetését is célozza az Elismerési törvény 28. §-ának módosítása, így az értelmező rendelkezések köre kiegészül a szakmai gyakornoki időszak, az európai szakmai kártya, az egész életen át tartó tanulás, a közérdeken alapuló kényszerítő körülmények, valamint az Európai Kreditátviteli Rendszer, a közös képzési keret és a közös alkalmassági vizsga definíciója.

A 21. §-hoz

Az Irányelv módosított 13. cikkének megfelelően felül kell vizsgálni az Elismerési törvény 30. §-ában meghatározott, az elismerés általános rendszerére vonatkozó szabályokat. Jelentős változás, hogy a korábbiakban a képzés sikeres elvégzését tanúsító okiratot csak akkor volt kötelező a fogadó állam hatóságának elismernie, ha az - az okiratok Irányelv által meghatározott ötszintű rendszerében - a Magyarországon előírt képzés sikeres elvégzését tanúsító okirat szintjénél legfeljebb egy szinttel alacsonyabb szintű képzés sikeres elvégzését tanúsító okiratnak minősült, ilyen rendelkezést a módosított Irányelv már nem tartalmaz. Kivételt képez ez alól, ha az adott szakma magyarországi gyakorlásához oklevél (5. szintű képesítés) szükséges, az ügyfél azonban csak képzettségi tanúsítvánnyal (1. szintű képesítés) rendelkezik, ebben az esetben az eljáró hatóság elutasíthatja a kérelmét. További változás, hogy az eljáró hatóságnak a szakma magyarországi gyakorlását annak az ügyfélnek is engedélyeznie kell, aki a kérelme benyújtását megelőző tíz éven belül legalább egy évig gyakorolta az adott szakmát egy olyan tagállamban, mely azt nem szabályozza (az Irányelv eddig tíz éven belül legalább kétéves szakmagyakorlást írt elő).

A 22. §-hoz

Az Irányelv módosított 14. cikke alapján szükséges felülvizsgálni az oklevelek általános elismerésének rendszerében előírható, az Elismerési törvény 31. §-ában meghatározott alkalmassági vizsgára és alkalmazkodási időszakra vonatkozó szabályokat. Változatlan a szabályozás a tekintetben, hogy az ügyfelet továbbra is megilleti a választás joga abban a kérdésben, hogy kiegészítő feltételként alkalmassági vizsgát vagy alkalmazkodási időszakot kíván-e teljesíteni. Változik az arra vonatkozó szabályozás, hogy milyen esetekben nem illeti meg az ügyfelet ez a jog. Az előző szabályozással megegyezően, az eljáró hatóság határozza meg, hogy az ügyfélnek milyen kiegészítő feltételt kell teljesítenie, ha olyan szakmáról van szó, amelynek a gyakorlása megköveteli a magyar jog ismeretét és amelynek része a magyar jogra vonatkozó tanácsadás. Emellett a jövőben akkor is a hatóság döntheti el, hogy milyen kiegészítő feltételt szab az ügyfélnek, ha az ügyfél képzettségi tanúsítvánnyal (1. szintű képesítés) rendelkezik, az adott szakma magyarországi gyakorlásához azonban végbizonyítvány (3. szintű képesítés) szükséges, illetve ha az ügyfél bizonyítvánnyal (2. szintű képesítés) rendelkezik, az adott szakma gyakorlásához pedig itthon diploma (4. szintű képesítés) vagy végbizonyítvány (3. szintű képesítés) szükséges. További változás, hogy mind alkalmassági vizsga, mind alkalmazkodási időszak teljesítése előírható az ügyfélnek, ha képzettségi tanúsítvánnyal (1. szintű képesítés) rendelkezik, a fogadó állam azonban diplomát (4. szintű képesítés) ír elő a szakma gyakorlásához. A kiegészítő feltétel teljesítését előíró határozat indokolásának tartalmaznia kell az ügyfél okiratának, valamint a hazai jog által az adott szakma gyakorlása feltételeként előírt képesítésnek a szintjét, a hazai és a külföldi képzés közötti lényeges különbség meghatározását, valamint annak indokát, hogy az ügyfél korábbi tanulmányait, illetve megszerzett szakmai tapasztalatát figyelembe véve e lényeges különbség miért nem küszöbölhető ki, mi indokolja a kiegészítő feltétel (alkalmassági vizsga, alkalmazkodási időszak) előírását.

A 23. §-hoz

Az Irányelv új 4f. cikke bevezeti a szabályozott szakma részleges gyakorlásának engedélyezését. Egyes esetekben a fogadó tagállamban az adott szakmai tevékenység az ügyfél képesítését kiállító tagállamhoz képest egy, a tevékenységek szélesebb körét magában foglaló szakma része. Ha a két tagállamban az adott szakmai tevékenységi területek közötti különbségek olyan jelentősek, hogy az ügyfélnek alkalmassági vizsga, illetve alkalmazkodási időszak keretében lényegében egy teljes oktatási programot el kellene végeznie a különbségek áthidalására, kérelmére a fogadó állam hatósága engedélyezi a szakma részleges gyakorlásának megkezdését. A fogadó állam hatósága azonban megtagadhatja a szakma részleges gyakorlásának engedélyezését közérdeken alapuló kényszerítő körülmények fennállása esetén, így például egészségügyi szakemberek esetében, amennyiben szakmájuk gyakorlása kihatással van a közegészségre vagy a betegek biztonságára. Ennek megfelelően a szakma részleges gyakorlásának szabályai nem alkalmazhatóak a feltétel nélküli elismerés rendszere alá tartozó szakmákra és szakmai tevékenységekre.

A 24. §-hoz

A mobilitás elősegítése érdekében az Irányelv új 55a. cikke bevezeti a szakmai gyakornoki időszak elismerésére vonatkozó szabályokat, melyek átültetését a magyar jogba az Elismerési törvény új VII/B. Fejezete biztosítja. Ennek megfelelően, ha egy végzett hallgató egy másik tagállamban teljesít szakmai gyakorlatot, majd végzett hallgatóként a saját tagállamában az adott szakma gyakorlására irányuló kérelmet nyújt be, akkor a más tagállamban végzett szakmai gyakorlatát el kell ismerni. Amennyiben a szakmai gyakorlatát a hallgató nem másik tagállamban, hanem harmadik országban teljesíti, a saját tagállama hatóságának figyelembe kell vennie azt az ügyfél szabályozott szakma gyakorlásának megkezdése céljából benyújtott kérelme elbírálásakor. Ugyanakkor az Irányelv lehetőséget biztosít arra, hogy a tagállamok a szakmai gyakorlat külföldön teljesíthető részét nemzeti jogszabályaikban ésszerű mértékben korlátozzák. Az Elismerési törvény - összhangban az Irányelvvel - felhatalmazást ad arra, hogy egy adott szabályozott szakma tekintetében a szakma szabályozásáért felelős miniszter rendeletben állapítsa meg az elismerhető vagy figyelembe vehető szakmai gyakornoki időszak időtartamát, továbbá a gyakornoki időszak elismerésének feltételeit.

A 25. §-hoz

A 2013/55/EK irányelv célul tűzi ki, hogy az Irányelvnek - a közös képzési keret bevezetése segítségével - elő kell mozdítania a feltétel nélküli elismerést azon szakmai képesítések esetében, amelyekre jelenleg nem terjed ki a feltétel nélküli elismerés. Lehetőséget kell adni az uniós szinten reprezentatív szakmai szervezeteknek és - bizonyos körülmények között - a nemzeti szakmai szervezeteknek vagy illetékes hatóságoknak, hogy a Bizottság számára a közös képzési alapelvekre vonatkozó javaslatokat nyújtsanak be.

Az Irányelv új 49b. cikke bevezeti a közös alkalmassági vizsgát, amely a részt vevő tagállamokban rendelkezésre álló, valamely meghatározott szakmai képesítéssel rendelkezők számára fenntartott, egységesített alkalmassági vizsga. Egy ilyen vizsga letétele az érintett szakmai képesítést valamely tagállamban megszerző személyt feljogosítja arra, hogy szakmáját bármely érintett fogadó tagállamban az adott államban szakmai képesítést szerzőkkel megegyező feltételek mellett gyakorolja.

A 26. §-hoz

Az előzetes bejelentésre vonatkozó szabályok részletesen ki vannak dolgozva az Irányelvben. Az Irányelv rendelkezései alapján a szolgáltatást nyújtó a bejelentést követően a tagállam teljes területén jogosulttá válik a szolgáltatás nyújtására. Magyarországon fő szabályként jelenleg is ez az elv érvényesül.

A 27. §-hoz

Az Irányelv új 7. cikk (4) bekezdése szerint, amennyiben lényeges eltérés van a szolgáltatásnyújtó szakmai képesítése és a fogadó tagállamban megkövetelt képzés között, és ez az eltérés olyan mértékű, hogy veszélyt jelent a közegészségre vagy a közbiztonságra, és a szolgáltatásnyújtó azt az ebből a célból szakmai tapasztalattal vagy egész életen át tartó tanulás útján megszerzett, egy illetékes szerv által hivatalosan igazolt ismeretekkel, képességekkel és készségekkel nem tudja ellensúlyozni, akkor a fogadó tagállam lehetőséget ad a szolgáltatásnyújtónak arra, hogy alkalmassági vizsga letételével bizonyítsa, hogy megszerezte a hiányzó ismereteket. Az alkalmassági vizsga kapcsán az Irányelv - és ezzel összhangban az Elismerési törvény rendelkezései - kifejezetten szigorú határidőket rendel alkalmazni. A vizsgát úgy kell megszervezni, hogy a szolgáltatásnyújtó a tevékenységét a vizsgát előíró döntés meghozatalától számított egy hónapon belül megkezdhesse.

A 28. §-hoz

Az Irányelv 4f. cikke kiterjedtebb közigazgatási együttműködést irányoz elő, ennek átültetését a magyar jogba az Elismerési törvény új X/B. Fejezete biztosítja. A közigazgatási együttműködésnek a belső piaci információs rendszeren keresztül kell működnie, ezt egyébként már jelenleg is előírja a magyar jog.

Az Irányelv új 56a. cikke rendelkezik a riasztási mechanizmus bevezetéséről, alapvetően az egészségügyi és az oktatási szakmák kapcsán. Ennek keretében a tagállam illetékes hatóságai tájékoztatják a többi tagállam illetékes hatóságait azon ügyfél adatairól, akit a nemzeti hatóságok vagy bíróságok teljes mértékben vagy részben - akár csak ideiglenesen is - korlátoztak a szakma gyakorlásában, illetve eltiltották tőle. Külön szabályok vonatkoznak arra az esetre, ha a képesítés elismerését kérik, és a bíróság később megállapítja, hogy ennek során a szakmai képesítésre vonatkozóan hamisított igazoló okiratot használtak fel.

A 29. §-hoz

Az Irányelv létrehozza az európai szakmai kártya intézményét. Magyarországon 2005 óta létezik a hatósági bizonyítvány, amely papír alapú nyomtatvány és alapvetően a szakmai kártyához hasonló célokat szolgál. Az európai szakmai kártya először a szabályozott szakmák limitált körére lesz elérhető (vélhetően az általános ápolók, gyógyszerészek [alapképzésben], gyógytornászok, hegyi túravezetők, ingatlanügynökök), így más szakmák esetében a hatósági bizonyítvány továbbra is hasznos eszköze marad a mobilitásnak. A hatósági bizonyítvány kiállítására vonatkozó szabályokat célszerű összhangba hozni az európai szakmai kártyára vonatkozó szabályokkal, ezzel megkönnyítve az eljáró hatóságok munkáját.

A 30. §-hoz

Az európai szakmai kártya intézménye a 2013/55/EK európai parlamenti és tanácsi irányelv meghatározó újdonsága.

Az európai szakmai kártya (illetve a nemzeti jogunkban már létező hatósági bizonyítvány) abban a helyzetben nyújt segítséget a szakmai képesítés birtokosának, ha a képesítés értékelője (a külföldi eljáró hatóság) számára magából a képesítésből nem egyértelmű, hogy a képesítés birtokosát milyen szakmai jogosultságok illetik meg a saját tagállamában.

Például egy adott pedagógiai oklevélből, kiváltképpen ha csak fordítás révén ismerhető meg a tartalma, nem okvetlenül világos, hogy az adott külföldi oktatási rendszerben, milyen iskolatípusban, milyen tantárgyak, milyen évfolyamok számára való oktatásra jogosít fel.

Az európai szakmai kártya erre tekintettel alapvetően kettős célt szolgál.

Segíti részben a valamely tagállamban letelepedett személyt abban, hogy határon átnyúló szolgáltatást végezzen egy másik tagállamban (ekkor azonban az európai szakmai kártya nemcsak a szakmai képesítésre vonatkozó információkat tartalmaz, hanem azt is tanúsítja, hogy az adott szolgáltatásnyújtásra jogosult a származási tagállamban, így ha az adott tagállamban az előírás, rendelkezik megfelelő irodával, telephellyel, felelősségbiztosítással, névjegyzékbe van véve stb.).

Az európai szakmai kártya másik felhasználása a szakmai képesítés elismerésének eljárása során lehetséges.

Az európai szakmai kártya nem papírra vagy műanyag lapra nyomtatott okirat, hanem egy elektronikus adatállomány, amelyet az eljáró hatóság a szakmai képesítés birtokosának kérelmére a belső piaci információs rendszerben hoz létre.

Magát a kérelmet a szakmai képesítés birtokosa a belső piaci információs rendszer használatával, vagyis egy, az Európai Bizottság által létrehozott honlapon nyújthatja be.

Az Európai Bizottság az európai szakmai kártyát először a szabályozott szakmák egy szűkebb körére tervezi elérhetővé tenni, ezek a szakmák vélhetően az általános ápoló, a gyógyszerész, a gyógytornász, a hegyi túravezető, ingatlanforgalmazó.

Az európai szakmai kártya létrehozatalának két módját különbözteti meg az Irányelv aszerint, hogy a szakmai képesítés birtokosának célja a határon átnyúló szolgáltatás nyújtása vagy a letelepedés ‒ szakmai képesítésének elismerése ‒ egy másik tagállamban. Ha azonban a fogadó tagállamban a szolgáltatásnyújtás ‒ a fogyasztók, betegek érdekére tekintettel ‒ előzetes ellenőrzés alá tartozik, vagyis a szolgáltatásnyújtó szakmai képesítésének érdemi vizsgálata is megtörténik, akkor ennek az európai szakmai kártyának a létrehozatala lényegében a letelepedésre ‒ a szakmai képesítések elismerésére ‒ vonatkozó szabályok szerint történik.

Ha az európai szakmai kártya létrehozatalának célja olyan határon átnyúló szolgáltatás, amely nem tartozik a fogadó tagállamban előzetes ellenőrzés alá, akkor a szakmai képesítés birtokosa saját tagállamának eljáró hatóságához fordul, s az létrehozza számára az európai szakmai kártyát. Ennek az eljárásnak a jelentős előnye az, hogy a képesítés birtokosa anyanyelvén, az általa jobban ismert jogi környezetben járhat el saját ügyében, s az európai szakmai kártya létrejöttével jogosulttá válik a szolgáltatásnyújtásra valamely más tagállamban is.

Nem ér véget az európai szakmai kártya létrehozatalának folyamata a saját tagállam eljáró hatóságánál akkor, ha annak létrehozása abból a célból történik, hogy a szakmai képesítés birtokosa letelepedjen egy másik tagállamban, vagy ott letelepedés nélkül előzetes ellenőrzés alá tartozó szolgáltatást nyújtson.

Ekkor a saját tagállam eljáró hatósága közreműködik az európai szakmai kártya létrehozatalában, vagyis nála lehet benyújtani a kérelmet, ismét csak az anyanyelv használatával és a jobban ismert saját jog keretei között, és itt kerül sor hiánypótlásra, illetve az esetleg szükséges további tájékoztatásra is.

Az európai szakmai kártya létrehozatalában közreműködő eljáró hatóság azonban nem maga hozza létre az európai szakmai kártyát (tehát a szakmai képesítés birtokosa a szakmagyakorlásra nem ebben a fázisban szerez jogot), hanem továbbítja az elektronikus adatállományt a fogadó tagállam illetékes hatóságához, s ez utóbbi dönt az elismerésről, illetve az előzetes ellenőrzés alá tartozó szolgáltatásnyújtás engedélyezéséről.

A szakmai képesítés birtokosát megilleti a szakma gyakorlásának joga, ha az európai szakmai kártya létrejött.

Rendelkezni kell a már létrejött szakmai kártya által tanúsított adatok naprakészen tartásáról, így a kérelmező maga is kérheti azok kijavítását, de a módosítás történhet hivatalból is, ha például a kérelmezőt a szakma gyakorlásától eltiltották.

A 31. §-hoz

A rendelkezés megállapítja az európai szakmai kártya díját, továbbá díjmentességet állapít meg arra az esetre, ha az európai szakmai kártya birtokosa adatainak kijavítását, kiegészítését, törlését vagy zárolását kéri.

A 32. §-hoz

A rendelkezés felhatalmazást ad az Irányelv új jogintézményei miatt szükséges jogalkotásra. Ilyen feladat azon hatóságok kijelölése, amelyek a riasztási mechanizmusban, illetve az európai szakmai kártya létrehozásában részt vesznek, s ilyen új teendő a riasztási mechanizmus, a közös képzési keret alá tartozó szakmák közzététele, azon szakmák közzététele, amelyek esetében az európai szakmai kártya kiállítását lehet kérni vagy amelyek esetében közös alkalmassági vizsgát lehet tenni. Szintén új feladat a szakmák szabályozása miatti korlátozások arányosságának vizsgálata.

A 33. §-hoz

A szakmák szabályozása miatti korlátozások arányosságának vizsgálatát írja elő az Irányelv, ennek határidejét állapítja meg a rendelkezés.

Az Elismerési törvény új 68/B. §-a előírja az elismerési ügyben eljáró hatóság értesítési kötelezettségét, annak érdekében, hogy a hatóság a Ket. 121. § (1) bekezdés d) pontja alapján meg tudja semmisíteni azon közigazgatási határozatát, amely esetében jogerősen megállapításra került, hogy az okiratot elismerő határozat tartalmát bűncselekmény befolyásolta.

A 34‒36. §-hoz

A rendelkezések az uniós jogi aktusoknak való megfelelési felsorolás kiegészítését, az Irányelv megváltozott fogalomhasználata miatti szócseréket, illetve hatályon kívül helyezést tartalmaznak.

A 37. §-hoz

Az Nftv. meghatározza a felsőoktatási intézmény alapítására jogosultak körét. A jogosultak a rendelkezésekben foglaltak szerint együttesen, illetve önállóan is alapíthatnak, tarthatnak fenn felsőoktatási intézményt. Felsőoktatási intézményt önállóan vagy más jogosulttal együttesen a Magyarországon nyilvántartásba vett alapítvány, közalapítvány vagy vallási tevékenységet végző szervezet is alapíthat. A rendszeres nemzetközi támogatással működtetett magán felsőoktatási intézmény alapítói, fenntartói jogait - a fenntartó kezdeményezésére - fenntartó testület is gyakorolhatja, ha a magán felsőoktatási intézmény működése megfelel az Nftv.-ben foglalt feltételeknek. A fenntartó testületre vonatkozó szabályokat az Nftv. 95/A. § - a határozza meg.

A 38. §-hoz

A felsőoktatás alapfeladatait az intézményrendszerén keresztül valósítja meg. Az Nftv. értelmében a felsőoktatás alapintézményei az egyetem és a főiskola, amely új intézményi formával egészül ki: az alkalmazott tudományok egyetemével.

A felsőoktatási képzési rendszer keretei között a törvény meghatározza, hogy az egyes intézménytípusokban mely fokozaton jogosultak a képzés folytatására és a végzettségi szintet, illetőleg szakképzettséget igazoló oklevél kiadására és szakirányú továbbképzésre.

Az egyetem megnevezés használatát a törvény - a minőséget kifejezően - legalább nyolc alapképzési és hat mesterképzési szakon folyó képzéshez, valamint doktori képzéshez és doktori fokozat odaítéléséhez és a munkaviszony, illetve közalkalmazotti jogviszony keretében a foglalkoztatott oktatóinak, kutatóinak legalább hatvan százalékos tudományos fokozatú arányához, valamint az általa indított szakok egy részén folyó idegen nyelvű képzéshez köti.

Az alkalmazott tudományok egyeteme az a felsőoktatási intézmény, amelyik legalább négy alapképzési szakon és két mesterképzési szakon jogosult képzésre, legalább két szakon duális képzést folytat, munkaviszony, illetve közalkalmazotti jogviszony keretében foglalkoztatott oktatóinak kutatóinak legalább harmada tudományos fokozattal rendelkezik, az általa indított szakok egy részén képzéseit képes idegen nyelven folytatni.

Ezen főszabálytól, meghatározott (hitéleti, művészeti) képzést folytató felsőoktatási intézmények eltérhetnek az Nftv. 86‒88. §-ban és 96. §-ban foglaltak szerint.

A törvény az átmeneti rendelkezések között szabályozza az egyetem. illetve, a főiskola módosult létesítési, működési feltételeinek való megfelelés 2017. szeptember 1-jei határidejét.

A 39. §-hoz

A felsőoktatási intézmény vezető testülete a szenátus. A szenátus működési rendjéhez igazodik az elektronikus úton történő működés kérdéseinek szabályozása.

A 40. §-hoz

A felsőoktatási intézmény első számú felelős vezetője a rektor. Az Nftv. módosítása - figyelemmel a kancellár már részletezett feladataira - kifejti a rektor felelősségi körébe, illetve hatáskörébe tartózó feladatokat. A rektori megbízás eljárása szabályozott a törvényben, amely rendelkezés kiegészül a felmentés eljárásának pontosított meghatározásával.

A rektor felelős a hazai és nemzetközi oktatási és kutatási kapcsolatokért, együttműködésért, hogy az intézmény képzési programja a vonatkozó jogszabályi rendelkezésekkel összhangban álljon, az intézmény működési engedélyének módosításához, képzések indításához, a doktori iskola nyilvántartásba vételéhez, a felsőoktatási felvételi eljáráshoz szükséges jogszabályban meghatározott intézkedések kiadmányozásáért, a felsőoktatási intézmény által fenntartott köznevelési intézmény tekintetében a 14. § (3a) bekezdésében meghatározott korlátozással fenntartói jogot gyakorol, a hatáskörébe tartozó ügyek tekintetében kapcsolatot tart az érdekképviseleti szervezetekkel, a hallgatói és a doktorandusz önkormányzattal, koordinálja a felsőoktatási intézmény oktatási, kutatási együttműködéseit más felsőoktatási intézményekkel, a felsőoktatás országos szervezeteivel és testületeivel, kezdeményezésére a kancellár belső ellenőrzési vizsgálatot rendel el.

A 41. §-hoz

Az Nftv. az állami felsőoktatási intézményben az intézményi stratégiai döntések megalapozása, valamint a gazdálkodási tevékenység szakmai támogatása és ellenőrzése céljából konzisztóriumot működtet. A konzisztóriumnak tagja a rektor és a kancellár. A konzisztórium további tagjait az oktatásért felelős miniszter delegálja. A módosítás az új testület szabályozásával párhuzamosan differenciálja a felsőoktatási intézmény irányításában részt vevők hatáskörét. A kancellár addig, amíg a szenátus hatáskörébe és a rektor Nftv. 13. § (1) bekezdésében meghatározott jogköreibe tartozó kérdésekben egyetértési jogot gyakorol, addig a konzisztórium hatáskörébe tartozó kérdésekben erre nincs jogszabályi hatásköre. A konzisztórium egyetértése szükséges az Nftv. új 13/C. § alapján a középtávú intézményfejlesztési terv, illetve kutatás-fejlesztési innovációs stratégia elfogadásához, az intézményi költségvetés terv és a költségvetési beszámoló elfogadásához az intézmény vagyongazdálkodási tervének meghatározásához, gazdálkodó szervezet alapításához, gazdálkodó szervezetben részesedés szerzéséhez.

A törvény az Nftv. 13/A. § (2) bekezdés a) pontját megállapító részében szoros összefüggést mutat az Nftv. új 13. § (6) bekezdésében foglaltakkal, tekintettel arra, hogy az Nftv. 13/A. § (2) bekezdés a) pontjában szövegszerűen megjelölésre kerül, hogy a kancellár felel a felsőoktatási intézmény belső ellenőrzéséért, míg az Nftv. 13. § (6) bekezdés e) pontja a rektor számára azt a jogot biztosítja, hogy belső ellenőrzés elrendelését kezdeményezze. A rektori kezdeményezés mérlegelésére a kancellár nem jogosult.

A 42. §-hoz

Az Nftv. az állami felsőoktatási intézményben az intézményi stratégiai döntések megalapozása, valamint a gazdálkodási tevékenység szakmai támogatása és ellenőrzése céljából konzisztóriumot működtet. A konzisztóriumnak tagja a rektor és a kancellár. A konzisztórium további tagjait az oktatásért felelős miniszter delegálja.

A 43. §-hoz

A hátrányos helyzetű régiók versenyhelyzetének javítása érdekében a „közösségi felsőoktatási képzési központ” modelljének meghonosításával az elmaradott régiók közösségei is hozzájuthatnak ahhoz a versenyképes tudáshoz, amely biztosítja számukra elsősorban a helyben történő boldogulást és széles körben, magas minőségben teszi elérhetővé azokat az ismereteket, amelyek megfelelő alapot jelentenek a tudásgazdaságban való teljesítéshez. A közösségi felsőoktatási képzési központ állami felsőoktatási intézmény székhelyén kívül működő felsőoktatási intézménynek nem minősülő szervezet, amely a működési engedélyében meghatározott képzési terület és maximális hallgatói létszám erejéig a képzésre vonatkozó működési jogosultsággal, a szükséges oktatói karral rendelkező felsőoktatási intézménnyel kötött megállapodás alapján a felsőoktatási intézmény és annak hallgatói számára biztosítja a felsőoktatási oktatási alaptevékenység, a képzés tárgyi és ingatlanhasználati - a felsőoktatási intézménnyel kötött megállapodásban foglaltak szerint pénzügyi - feltételeit.

A mindenki számára elérhető felsőoktatás érdekében új lehetőség, hogy az azonos fenntartó alá tartozó felsőoktatási intézmények - fenntartói egyetértéssel kötött megállapodás alapján - más felsőoktatási intézmény székhelyén, telephelyén is folytathatnak engedély, illetve a működési engedélyhez kapcsolódó nyilvántartásba vételt követően tevékenységet.

A 44. §-hoz

Az Nftv. 15. §-a határozza meg a felsőoktatás körébe tartozó képzési szerkezetet.

Az Nftv. módosítása pontosítja az alapfokozat és mesterfokozat angol és latin nyelvű törvényi megnevezéseit. A szakirányú továbbképzés intézményi hatáskörben létesíthető - az alap- vagy a mesterfokozatot követően, oklevelet eredményező képzés, amelyben további - szakirányú szakképzettség szerezhető.

Az Nftv. módosítása az osztatlan jogászképzésre épülően szakirányú továbbképzésben szerzett oklevél alapján biztosítja az LL.M („Legum Magister” vagy „Master of Laws”) cím használatát.

A 45. §-hoz

Nyelvtani, mondatszerkesztési pontosítás.

A 46. §-hoz

Az Nftv.-ben meghatározott, a büntetlen előéletre és a foglalkozástól eltiltás hiányára vonatkozó feltételt nem kell igazolni, ha a kizáró ok hiányát a felsőoktatási intézménnyel fennállt korábbi megbízási, vagy foglalkoztatási jogviszonyára tekintettel a foglalkoztatni kívánt személy már igazolta és a korábbi jogviszony megszűnése óta legfeljebb hat hónap telt el.

A 47-48. §-hoz

Az oktatói munkakörök kiegészülnek a mesteroktató munkakörével és egyidejűleg a törvény rendelkezik arról, hogy a teljes munkaidőből (heti 40 óra) hány órát kell fordítani a hallgatók felkészítését szolgáló előadás, szeminárium, gyakorlat, konzultáció (tanításra fordított idő) megtartására. Az oktatói munkakörökben meghatározott, tanításra fordított minimális idő a foglalkoztatási követelményrendszerben meghatározottak szerint negyven százalékkal megemelhető, illetve huszonöt százalékkal csökkenthető. Az oktató munkaidejének legalább húsz százaléka a tudományos kutatás, illetve művészeti vagy sporttevékenység folytatására szolgál. A tudományos kutatási tevékenység eredményére vonatkozó adatokat rögzíteni kell az e törvénnyel létrehozott nemzeti tudományos bibliográfiai adatbázisban.

A 49-50. §-hoz

A módosítás következtében minden intézménytípusban azonos az adjunktusi munkakörben történő alkalmazás feltétele. Minden esetben feltétel a doktori fokozat megszerzése.

A mesteroktatói munkakörben történő alkalmazás feltétele a mesterfokozat, valamint legalább tíz éves szakmai-gyakorlati munkatapasztalat. A mesteroktató elsődleges feladata a hallgatók gyakorlati képzése. A 27. § (1) bekezdés e) pontjában meghatározott mesteroktató kivételével él tovább a ma hatályos rendelkezés, amely szerint nem foglalkoztatható tovább az az oktató, aki az oktatói munkakörben történő foglalkoztatásának kezdetétől számított tíz év elteltével nem szerzett tudományos fokozatot.

Az Nftv. értelmében a törvény erejénél fogva megszűntethető az oktatói munkakörben történő foglalkoztatás, ha foglalkoztatott nem teljesíti a foglakoztatási követelményben meghatározott követelményeket. Kiegészítő rendelkezés a követelmények teljesítésének öt évente történő felülvizsgálata.

Az 51. §-hoz

A felsőoktatási intézményben a kormányrendeletben meghatározottak szerint, tudományos kutatói munkakörök létesíthetők. A módosítás azt teszi lehetővé, hogy a tudományos kutatói munkakörben foglalkoztatott, a teljes munkaidejének (heti 40 óra) legfeljebb húsz százalékában, további foglalkoztatásra irányuló jogviszony létrehozása nélkül, oktatói feladatokat is elláthasson.

Az 52. §-hoz

Az Nftv. munkabérre, illetményre vonatkozó rendelkezésének technikai jellegű pontosítása.

Az 53. §-hoz

A felvételi eljárás kikerült a Ket. eljárása alól az Nftv.-t módosító 2013. évi CCXLV. törvény alapján. A gyakorlati tapasztalatok teszik szükségessé a törvényben meghatározott besorolási döntés eljárásának pontosítását, amely szerint, ha a felsőoktatási információs rendszer működéséért felelős szervet, az Oktatási Hivatalt jogerős döntéssel új eljárás lefolytatására utasítják, a megismételt eljárás az új eljárásra utasítást tartalmazó döntés kézhezvételét követő tizenöt napon belül meghozott új besorolási döntéssel valósul meg.

Az 54-55. §-hoz

A módosítás kiegészíti a hallgató jogairól és kötelességeiről szóló rendelkezéseket, amely szerint a hallgató köteles a hallgatói jogviszony létesítését követően a felsőoktatási intézmény szabályzataiban foglaltakat megtartani, illetve tiszteletben tartani a felsőoktatási intézmény hagyományait, továbbá köteles tiszteletben tartani az intézmény alkalmazottai, hallgató-, - illetve az intézménybe felvételt, vagy átvételt nyert - társai emberi méltóságát.

Az 56. §-hoz

Az Nftv. hallgatói munkavégzésre vonatkozó rendelkezése kiegészül azzal, hogy a képzési program keretében, illetve a képzés részeként megszervezett gyakorlat mellett a duális képzés részeként teljesített gyakorlati képzés esetén is a törvény szerinti díjazás illeti meg a hallgatót.

Az 57. §-hoz

Az Nftv. meghatározza az alap- és mesterképzésben a támogatási időt. A hatályos rendelkezések szerint is tanévenként át kell sorolni a hallgatót önköltséges képzésre, ha nem teljesítette két félév átlagában a törvény által meghatározott kreditet és az ötfokozatú értékelési rendszerben az intézményben meghatározott tanulmányi átlagot. E követelményeket a törvény tovább emeli. Az összegyűjtendő kreditek számát 15 helyett 20 kreditben határozza meg és további feltételként kormányrendeletben meghatározottak szerint, intézményi szervezeti és működési szabályzatban megállapított tanulmányi átlagot ír elő.

A törvénymódosítás lehetővé teszi, hogy az átsorolás lehetősége terjedjen ki a 2013-ban felvételt nyert magyar állami részösztöndíjjal támogatott hallgatóra is és kérhesse átvételét magyar állami ösztöndíjjal támogatott képzésre.

Az 58. §-hoz

A magyar állami ösztöndíj feltételei teljesítésének nyilvántartásáért felelős szerv az Oktatási Hivatal. A módosítás lehetőséget ad az ösztöndíjban részesített személlyel az elektronikus úton történő kapcsolattartásra.

Az 59. §-hoz

A kreditrendszerű oktatás alapelvei kiegészülnek azzal, hogy a felsőoktatási intézménynek biztosítani kell, hogy a hallgató egyéni tanulmányi rendjében - külön önköltség, illetve térítési díj fizetése nélkül - a szakhoz előírt összes krediten túl, annak tíz százalékáig terjedően nem magyar nyelven oktatott tárgyat vehessen fel.

A 60. §-hoz

Összhangban az Nftv. 15. § (4) bekezdésének módosításával, osztatlan jogászképzésre épülően szakirányú továbbképzésben szerzett oklevél alapján lehet LL.M („Legum Magister” vagy „Master of Laws”) cím használatára jogosultságot szerezni.

A 61. §-hoz

A törvény a felsőoktatási intézmények által kiállított oklevél, mint hatósági bizonyítvány sajátos megsemmisítési rendjét szabályozza. A közigazgatási hatósági eljárásról szóló törvényhez képest sajátos szabályozást a kizárólag felsőoktatási intézmény által kiállatható oklevél kiemelt helyzete, speciális célja és rendeltetése indokolja.

A felsőoktatási intézmény az általa vagy jogelődje által kiállított oklevelet és oklevélmellékletet a kiállításuktól számított öt éven belül a Ket.-ben meghatározottak szerint visszavonja, ha az oklevelet jogellenesen szerezték meg. Ha azonban az oklevél kiállítását bűncselekmény befolyásolta és a bűncselekmény elkövetését jogerős határozat megállapította az oklevelet időbeli korlátozás nélkül kell megsemmisíteni, ha az jóhiszeműen szerzett és gyakorolt jogot nem érint. Az erről szóló határozatot - indokolás nélkül - a miniszter által vezetett minisztérium hivatalos lapjában, valamint az oktatási hivatal honlapján közzé kell tenni. Ha az oklevelet kiállító felsőoktatási intézmény jogutód nélkül szűnt meg a visszavonási, megsemmisítési eljárásban az oktatási hivatal jár el.

A 62-63. §-hoz

A törvény az Nftv. 115. § (12) bekezdésében meghatározott összeférhetetlenségi szabályozást vezeti be az intézményben működő hallgatói (doktorandusz) önkormányzat tisztségviselője és ezzel összefüggésben az országos hallgatói érdekképviseleti szervezet tisztségviselője tekintetében is. Az adott tisztség betöltésére vonatkozó időbeli korlátozás igazodik a többciklusú felsőoktatási képzés, illetve a felsőoktatási intézményi működés sajátosságaihoz.

A 64. §-hoz

Az oktatásért felelős miniszter látja el a felsőoktatás ágazati irányítási feladatai. Ennek keretében új felsőoktatás-szervezési feladata a hallgatói kompetenciamérés elrendelése és a felsőoktatás fejlesztéssel kapcsolatos feladata az országos hallgatói kompetenciamérés szakmai feltételeinek megteremtése.

A 65. §-hoz

A törvénymódosítással az oktatási hivatal feladataként került meghatározásra a nyelvvizsgák nyelvvizsga-anyakönyvei nyilvántartásának vezetése. A nyilvántartás részletes adattartalmát a 7. melléklet tartalmazza. A nyelvvizsgák nyelvvizsga-anyakönyveinek nyilvántartása az Nftv. 7. melléklet 1. pont b) és c) alpontjában meghatározott adatok tekintetében közhiteles hatósági nyilvántartásnak minősül.

A Magyar Felsőoktatási Akkreditációs Bizottság a felsőoktatásban folyó képzés, tudományos kutatás, művészeti alkotótevékenység minőségének és a felsőoktatási intézmény belső minőségbiztosítási rendszere működésének külső értékelésére létrehozott, független országos szakértői testület, amely az Nftv.-ben szabályozott módon szakértőként közreműködik a felsőoktatási intézményekkel kapcsolatos eljárásokban. Az Nftv. által létrehozott testület az intézmények és a képzések minőséghitelesítésére intézményakkreditációt és programakkreditációt végez. Szakértői véleményét az Oktatási Hivatal, mint a felsőoktatási intézmények működéséről nyilvántartást vezető szerv felkérése alapján végzi.

A felsőoktatási intézmények működéséhez kapcsolódó nyilvántartási feladatokról és eljárásokról szóló rendelkezések kiegészülnek azzal, hogy az Oktatási Hivatal eljárásában mesterképzés indítása estén - a doktori iskola létesítéséhez hasonlóan - a Magyar Felsőoktatási Akkreditációs Bizottság szakértői véleményétől eltérő nyilvántartásba vételi határozatot nem hozhat, illetve kötve van ahhoz. Az új rendelkezés szerint a doktori iskolák létesítésénél, valamint alap- és mesterképzés, felsőoktatási szakképzés indítási eljárásában (amely jelenti a képzési és kimeneti követelmények meghatározását és a felsőoktatási intézmény szakindítási jogosultságának megszerzését is a hatályos rendelkezések szerint) a felsőoktatási intézmény kezdeményezheti - a Magyar Felsőoktatási Akkreditációs Bizottság helyett, szakértőként - az Európai Felsőoktatási Minőségbiztosítási Szövetség (European Association for Quality Assurance in Higher Education) teljes jogú tagjaként működő szervezet felkérését az Oktatási Hivataltól.

A 66. §-hoz

A felsőoktatási intézményekben alkalmazandó nyomtatványok körét a nemzeti felsőoktatásról szóló 2011. évi CCIV. törvény végrehajtására kiadott kormányrendelet szabályozza részletesen. A törvénymódosítás arról rendelkezik, hogy csak az Oktatási Hivatal által jóváhagyott nyomtatvány alkalmazható, amelynek előállításához és forgalmazásához az Oktatási Hivatal engedélye szükséges. E kérdéskörbe tartoznak az olyan biztonsági okmányok, mint az oklevél vagy az oklevélmelléklet.

A 67-68. §-hoz

Az Nftv. rendelkezik a külföldi felsőoktatási intézmények magyarországi működéséről. A működési engedély kiadására vonatkozó rendelkezések pontosításáról rendelkezik a módosítás, továbbá a törvénymódosítás rendelkezik arról, hogy külföldi és magyar felsőoktatási intézmény megállapodása alapján a magyar felsőoktatási intézmény kérheti az Európai Gazdasági Térségről, illetve a Gazdasági Együttműködési és Fejlesztési Szervezetről (OECD) szóló szerződésben részes állam által elismert felsőoktatási intézmény államilag elismert alap-, mester-, illetve azzal egyenértékű - közös képzésnek nem minősülő - osztott képzésének nyilvántartásba vételét, ha a külföldi felsőoktatási intézmény a megállapodásban vállalja a magyar felsőoktatási intézmény által folytatott képzésre tekintettel a külföldi oklevél kiállítását.

A 69. §-hoz

A módosítás pontosítja a külföldi hallgatók magyarországi tanulmányaira vonatkozó szabályozást, abban a részében, hogy amennyiben Magyarország által kötött államközi megállapodás, az oktatásért felelős miniszter által működtetett ösztöndíjprogram keretében külföldi hallgató ösztöndíjjal támogatott tanulmányokat folytat e tanulmányai tekintetében nem köteles a magyar állami (rész)ösztöndíjhoz kapcsolódó, az Nftv. 28/A. alcímében meghatározott sajátos feltételek teljesítésére.

A 70-71. §-hoz

A felsőoktatás működésének támogatását szolgáló külön rendelkezések határozzák meg az Nftv.-ben a hallgatói juttatás elveit és rendszerét. Az Nftv. módosítása értelmében a hallgatói juttatás a külön kormányrendelet szerint jogosult hallgatók számára a támogatási idővel azonos időtartamban biztosít juttatást. Alap-, mesterképzésben és felsőoktatási képzésben a támogatási idő tizenkét félév, a doktori képzésben a módosító rendelkezések alapján nyolc félév.

A 72. §-hoz

Pontosításra kerültek a magán felsőoktatási intézmények egyedi működését biztosító rendelkezések.

A 73. §-hoz

A módosítás lehetővé teszi, hogy a rendszeres nemzetközi támogatással működtetett magán felsőoktatási intézmény alapítói és fenntartói jogait az Nftv.-ben szabályozott fenntartó testület is gyakorolhassa. E rendelkezés összefüggésben van az Nftv. 4. §-ában meghatározott alapítói, illetve fenntartói jogokkal. Felsőoktatási intézményt a Magyarországon nyilvántartásba vett alapítvány, közalapítvány vagy vallási tevékenységet végző szervezet, továbbá a törvénymódosítással létrehozott fenntartói testület is alapíthat. A fenntartói jog fenntartói testületnek történő átadását a fenntartó kezdeményezheti.

A fenntartó testület jogi személy, amely hatósági nyilvántartásba vétellel jön létre, a hatósági nyilvántartást a felsőoktatási információs rendszer keretében az oktatási hivatal vezeti; székhelye azonos a fenntartott felsőoktatási intézmény székhelyével; ügyrend alapján működik; ügyrendjének a jóváhagyását követően az oktatási hivatal felveszi a hatósági nyilvántartásba; képviseletére az elnök jogosult; tagjait és elnökét - a nemzetközi támogatókkal egyetértésben - a miniszter kéri fel.

A 74. §-hoz

Az Nftv. értelmében az orvos- és egészségtudományi képzést folytató egyetemek egészségügyi szolgáltatót létesíthetnek és tarthatnak fent, amelyre a külön törvény szerinti rendelkezések vonatkoznak. A törvény szerint a felsőoktatási intézmény az egészségbiztosítási szervezet által finanszírozott feladatok tekintetében elkülönített kincstári számlával rendelkezik.

A 75. §-hoz

Az Nftv. módosítása rendelkezik a nyelvvizsga-bizonyítvány visszavonásáról. A kiállító az általa vagy jogelődje által kiállított nyelvvizsga-bizonyítványt a kiállításuktól számított öt éven belül a Ket.-ben meghatározottak szerint visszavonja, ha a nyelvvizsga-bizonyítványt jogellenesen szerezték meg. Ha azonban a nyelvvizsga-bizonyítvány kiállítását bűncselekmény befolyásolta és a bűncselekmény elkövetését jogerős határozat megállapította a nyelvvizsga-bizonyítvány időbeli korlátozás nélkül kell megsemmisíteni, ha az jóhiszeműen szerzett és gyakorolt jogot nem érint. Az érvénytelennek nyilvánított nyelvvizsga-bizonyítvány visszavonására, a visszavonás tárgyában hozott döntés elleni jogorvoslatra a Ket.-nek a hatósági döntés visszavonására vonatkozó rendelkezéseit kell megfelelően alkalmazni. Az érvénytelenné nyilvánító határozatot - indokolás nélkül - a miniszter által vezetett minisztérium hivatalos lapjában, valamint az oktatási hivatal honlapján közzé kell tenni.

A 76. §-hoz

Az Nftv. 14. §-val összhangban határozza meg a közösségi felsőoktatási képzési központ fogalmát. A közösségi felsőoktatási képzési központ az állami felsőoktatási intézmény székhelyén kívül működő, felsőoktatási intézménynek nem minősülő szervezet, amely a működési engedélyében meghatározott képzési terület és maximális hallgatói létszám erejéig a képzésre vonatkozó működési jogosultsággal, a szükséges oktatói karral rendelkező felsőoktatási intézménnyel kötött megállapodás alapján a felsőoktatási intézmény és annak hallgatói számára biztosítja a felsőoktatási oktatási alaptevékenység, a képzés tárgyi és ingatlanhasználati - a felsőoktatási intézménnyel kötött megállapodásban foglaltak szerint pénzügyi - feltételeit.

A 77. §-hoz

Az Nftv. módosításához kapcsolódóan határozza meg a törvény a kormányrendeleti felhatalmazás kiegészítését.

A 78. §-hoz

A rendelkezés meghatározza azokat a követelményeket, amelyek alapján a felsőoktatásról szóló 1993. évi LXXX. törvény és a felsőoktatásról szóló 2005. évi CXXXIX. törvény alapján megkezdett tanulmányaikat befejezhetik, illetve amelyek alapján a be nem fejezett képzéseket a felsőoktatási intézményben le kell zárni.

A korábban megkezdett tanulmányokat a hallgatók mindezidáig a hallgatói jogviszony létesítésekor érvényes rendelkezések szerint folytathatták. Azok, akik az 1993. évi felsőoktatási törvény szerint kezdték meg tanulmányaikat és még nem szereztek végbizonyítványt, azt a végbizonyítvány megszerzésétől számított öt éven belül kell hogy befejezzék, azzal a kiegészítéssel, hogy akiknek e törvény hatálybalépésekor az öt év eltelt, legkésőbb 2016. szeptember 1-ig záróvizsgát kell tenniük.

A 79. §-hoz

Az Nftv. szervezeti, foglalkoztatási rendelkezései kiegészülnek az Nftv. módosításából következő átmeneti rendelkezésekkel.

A 80. §-hoz

Az Nftv. 1. mellékletében fenntartói kezdeményezésre a Budapesti Kommunikációs és Üzleti Főiskola, Budapest elnevezés Budapesti Metropolitan Főiskola, Budapest elnevezésre változik. Az Edutus Főiskola székhelyét pontosítani kellett. Eredetileg is Tatabánya a magán felsőoktatási intézmény székhelye.

Az Nftv. 2. mellékletében pontosításra került a felsőoktatási intézmény alapító okiratának és szervezeti és működési rendjének tartalma.

Az Nftv. 3. melléklete határozza meg a felsőoktatási intézmények szervezeti és működési szabályzatának tartalmát, amely rendelkezés pontosul, illetve kiegészül a minőségirányítás intézményi szabályozási kötelezettségével.

Az Nftv. 6. melléklete határozza meg a felsőoktatási intézmény hivatalos nevének felhasználásával szervezett rendezvények szervezőiről nyilvántartott és kezelt személyes és különleges adatok körét.

Az Nftv. 7. mellékletében meghatározásra kerültek a nyilvántartó szerv által a nyelvvizsgával kapcsolatos személyes adatkörök.

A 81‒83. §-hoz

Szövegcserés módosításokat, 

-----STARTING---POINT---VEGE---

valamint hatályba léptető és hatályon kívül helyező rendelkezéseket tartalmaznak az érintett paragrafusok.

A 84. §-hoz

Átmeneti rendelkezést tartalmaz.

A 85. §-hoz

Európai uniós követelményekre utaló rendelkezés.