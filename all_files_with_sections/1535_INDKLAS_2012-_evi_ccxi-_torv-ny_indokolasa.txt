2012. évi CCXI. törvény indokolása

egyes igazságügyi tárgyú törvények módosításáról

-----STARTING---POINT---ALTALANOS--- 

I. A járásbíróságok és a közigazgatási és munkaügyi bíróságok működésének megkezdéséhez kapcsolódó módosítások

A 2011. év végén végrehajtott bírósági reform eredményeként elfogadott, a bíróságok szervezetéről és igazgatásáról szóló 2011. évi CLXI. törvény (a továbbiakban: Bszi.) alapján 2013. január 1-jétől a helyi bíróságok jogutódjaként a járásbíróságok, a munkaügyi bíróságok mint különbíróságok jogutódjaként a közigazgatási és munkaügyi bíróságok kezdik meg működésüket.

Az egyes igazságügyi tárgyú törvények módosításáról szóló törvény célja, hogy hatályos törvényeinken átvezesse a Bszi. által meghatározott szervezeti változásokat. A törvény valamennyi hatályos törvényben a helyi bíróság elnevezés helyett a járásbíróság elnevezést, a munkaügyi bíróság elnevezés helyett a közigazgatási és munkaügyi bíróság elnevezést alkalmazza. A törvény továbbá azon közigazgatási peres, illetve nemperes eljárásokat, amelyeket az egyes törvények jelenleg a törvényszék mint közigazgatási bíróság hatáskörébe utalnak, a közigazgatási és munkaügyi bíróság hatáskörébe helyezi. Mindezek mellett a törvény rögzíti a közigazgatási és munkaügyi regionális kollégiumok számát, elnevezését és illetékességi területét.

Figyelemmel arra, hogy a járási (fővárosi) kerületi hivatalokról szóló 218/2012. (VIII. 13.) Korm. rendelet (a továbbiakban: Korm. Rendelet) 1. § (1) bekezdéséből következően a fővárosban a kerületi hivatalok változatlan formában működnek, a törvény rögzíti, hogy a fővárosi kerületi bíróságok változatlan elnevezéssel működnek járásbíróságként.

A járásbíróságok létrehozásának jelenlegi első lépése megteremti a legalsó szintű ítélkezési fórum intézményi kereteit, amely a közigazgatási rendszer átalakításával létrejövő legkisebb közigazgatási területi egységnek, a járásnak mind elnevezését, mind szerveződési elveit követi.

A bíróságok elnevezéséről, székhelyéről és illetékességi területének meghatározásáról szóló 2010. évi CLXXXIV. törvényben foglaltak szerint - a fővárosi kerületi bíróságokon kívül - 105 helyi bíróság működik. A Korm. Rendelet pedig a fővárosi kerületeken kívül összesen 175 járást hozott létre. Tehát több járás jött létre, mint amennyi helyi bíróság jelenleg működik, azonban a helyi, illetve járásbíróságok számának emelése nem indokolt, mivel ez a bírósági szervezet szétaprózódásával járna, ami a bíróságok hatékony működését akadályozná. A közigazgatási járási rendszer felállítását követően, annak tapasztalatait hasznosítva nyílik lehetőség arra, hogy a járásbíróságok létrehozásának második lépcsőjében - az Országos Bírósági Hivatallal (a továbbiakban: OBH) együttműködve sor kerüljön a bírósági járások területi áttekintésére, azaz az egyes járásbíróságok illetékességi területének az új ismeretek birtokában történő felülvizsgálatára.

A fentieknek megfelelően a törvény nem változtat az alapszintű bíróságok számán, székhelyén és illetékességi területén, azonban - a fővárosi kerületi bíróságokon kívül - a bíróságok elnevezését a Bszi.-ben foglaltaknak megfelelően járásbíróságra módosítja, az egyes bíróságok elnevezését akként alakítva ki, hogy az a bíróság székhelyéül szolgáló település nevéből és a járásbíróság megnevezésből tevődik össze (pl. Kecskeméti Járásbíróság).

A Bszi. a közigazgatási és munkaügyi bíróságot a munkaügyi bírósággal egy szervezeti egységben működtetve hozta létre. Ennek megfelelően megyénként (illetve a fővárosban) egy közigazgatási és munkaügyi bíróság működik a törvényszék székhelyén (kivéve a Salgótarjáni Közigazgatási és Munkaügyi Bíróságot, amely nem a törvényszék székhelyén működik). A munkaügyi bíróságokkal való intézményi egyesülés révén a közigazgatási ügyekben első fokon eljáró bíróságok - a munkaügyi bíróságokkal azonos módon - különbíróságokként fognak működni. Ezzel egyidejűleg az egy szervezetben működő két bíróság, a munkaügyi és a közigazgatási bíróság jogorvoslati fóruma is egységesül, amennyiben mindkét bíróság által első fokon elbírált ügyekben másodfokon a törvényszék jár el. Ez a közigazgatási bíróságok esetében jelent változást, ahol jelenleg a jogorvoslat centralizációja érvényesül. Az új szervezeti-hatásköri rendszer várhatóan az ügyek másodfokú elbírálásának a felgyorsulását fogja eredményezni, fokozva ezzel a jogbiztonságot.

Az újonnan létrejövő különbíróságok regionális szakmai testületeiként felálló közigazgatási és munkaügyi regionális kollégiumok elő fogják mozdítani az egységes jogalkalmazást, és az igazgatási tekintetben vett elkülönüléssel párhuzamosan lehetővé fogják tenni a különbíróságként való működést megalapozó speciális ágazati igényeknek megfelelő szakmai elkülönülést is, hiszen jelenleg a törvényszékeken nem működnek önálló közigazgatási kollégiumok, hanem azok jellemzően a polgári-gazdasági kollégiummal összevontan működnek. A közigazgatási és munkaügyi regionális kollégiumok számát, elnevezését és illetékességi területét - a Bszi. felhatalmazása alapján - a bíróságok elnevezéséről, székhelyéről és illetékességi területének meghatározásáról 2010. évi CLXXXIV. törvény módosításával, annak 4. mellékletében határozza meg a törvény. A törvény - a fővárosban működő közigazgatási és munkaügyi bírák jelentős létszámára tekintettel - önálló közigazgatási és munkaügyi regionális kollégiumot hoz létre a fővárosban és emellett további 5 közigazgatási és munkaügyi regionális kollégiumot alakít ki az ország egyéb területein, törekedve arra, hogy a regionális kollégiumok tagjainak száma közel azonos legyen.

II. A Kúria önkormányzati rendeletek felülvizsgálatára vonatkozó eljárásához kapcsolódó módosítások

Az Alaptörvény átrendezte az önkormányzati rendeletek felülvizsgálatára vonatkozó hatásköröket. 2012. január 1-jétől az Alkotmánybíróság az önkormányzati rendeletek esetében kizárólag azok Alaptörvénnyel való összhangját vizsgálja. Az önkormányzati rendelet más jogszabállyal való összhangjának felülvizsgálata, a jogszabálysértő önkormányzati rendeletek megsemmisítése a Kúria feladat- és hatáskörébe tartozik. A Kúrián ezt a feladatot három hivatásos bíróból álló tanács, az önkormányzati tanács végzi.

Az önkormányzati rendeletek más jogszabályba ütközésének felülvizsgálatát a Kúriánál jelenleg az illetékes fővárosi és megyei kormányhivatal, valamint egyedi ügyben alkalmazandó önkormányzati rendelet esetén bíró kezdeményezheti. A kezdeményezők körét indokolt kibővíteni az alapvető jogok biztosával. Az alapvető jogok biztosa az Alaptörvény 30. cikke alapján alapjogvédelmi tevékenységet lát el, az alapvető jogokkal kapcsolatban tudomására jutott visszásságokat kivizsgálja vagy kivizsgáltatja, orvoslásuk érdekében általános vagy egyedi intézkedéseket kezdeményez. Az Alaptörvény 24. cikk (2) bekezdés e) pontja lehetőséget ad arra, hogy az alapvető jogok biztosa kezdeményezze az Alkotmánybíróságnál a jogszabályoknak az Alaptörvénnyel való összhangja felülvizsgálatát. Jelenleg tehát, ha a vizsgálata során az alapvető jogok biztosa azt észleli, hogy az önkormányzati rendelet az Alaptörvénybe ütközik, akkor az Alkotmánybírósághoz fordulhat, ha azonban az önkormányzati rendeletet jogszabálysértőnek találja, csak a fővárosi és megyei kormányhivatalnál kezdeményezheti, hogy az forduljon a Kúriához. Ezen a helyzeten kíván változtatni a törvény, előmozdítva a jogrendszer egységét, valamint az alapvető jogok védelmét. A törvény ezen kívül a Kúria önkormányzati tanácsának eddigi működése során szerzett tapasztalatokra figyelemmel egyes eljárási szabályok pontosítására irányul.

III. A bírósági végrehajtók számára a jogi végzettség követelményének előírása

A bírósági végrehajtói kinevezéshez jelenleg vagy felsőfokú végzettség és gyakorlati idő letöltése vagy pedig jogi szakvizsga letétele szükséges. A szakmai követelmények erősítése érdekében és az európai trendeket is figyelembe véve indokolt, hogy az egyetemi jogi végzettség a bírósági végrehajtói kinevezés általános feltétele legyen a jövőben, és így a bírósági végrehajtás fokozatosan jogi szakmává váljon Magyarországon is.

IV. A Szellemi Tulajdon Nemzeti Hivatalára vonatkozó rendelkezések

A törvény a Szellemi Tulajdon Nemzeti Hivatalának (a továbbiakban: SZTNH) gazdálkodására vonatkozó szabályokat tartalmazó 1995. évi XXXIII. törvény 115/E. § konszolidációját is célozza azzal, hogy megfogalmaz egyes, a szellemi tulajdon védelméért felelős kormányhivatal pénzügyi önállóságát erősítő rendelkezéseket.

-----STARTING---POINT---RESZLETES---

Az 1. §-hoz

A törvény az elnevezések változása miatt szükséges módosítások mellett átmeneti szabályozást ad arra, hogy a törvényszékek az első fokú közigazgatási ügyeket, illetve a Fővárosi Ítélőtábla a másodfokú közigazgatási ügyeket milyen határidővel adja át a 2013. január 1-jétől hatáskörrel és illetékességgel rendelkező közigazgatási és munkaügyi bíróságoknak, illetve a másodfokon eljáró törvényszékeknek. Eszerint a közigazgatási ügyekben 2012. december 31. napjáig a törvényszék mint elsőfokú bíróság által meghozott határozattal szemben előterjesztett fellebbezést 2013. január 1-jét követően a törvényszék egy másik tanácsa mint másodfokú bíróság bírálja el. A 2012. december 31-én első fokon folyamatban lévő közigazgatási ügyeket, továbbá azokat az első fokon befejezett ügyeket, amelyekben az elsőfokú bíróság hatáskörébe tartozó további intézkedéseket kell tenni, a törvényszék 2013. január 1. napját követően haladéktalanul megküldi az illetékes közigazgatási és munkaügyi bíróságnak. A 2012. december 31-én másodfokon folyamatban lévő közigazgatási ügyeket az ítélőtábla legkésőbb 2013. február 1-jéig megküldi az illetékes törvényszéknek mint másodfokú bíróságnak.

Annak érdekében, hogy a bírósági eljárások kezdeményezése során lehetőség legyen az informatikai eszközök igénybevételére, az eljárási szabályok 2013. január 1. napjától részben lehetővé, részben kötelezővé teszik a bírósággal való elektronikus kapcsolattartást. Az eljárásjogok szabályozása során a jogalkotó legfontosabb feladata ugyanakkor az, hogy olyan szabályozást alakítson ki, amely nem nehezíti el a bírósághoz való fordulást. A bírósági eljárások gyorsítása, a költségkímélő eljárás, a mindkét fél érdekét szolgáló időszerű ítélkezés érdekében természetesen van mód arra, hogy a jogalkotó kellő megfontolást követően a perek meghatározott csoportjában kötelezővé tegye az elektronikus kapcsolattartást, ugyanakkor jelenleg megfelelőbbnek látszik, hogy a Polgári perrendtartásról szóló 1952. évi III. törvény (a továbbiakban: Pp.) csak lehetőségként kínálja a peres feleknek a bírósággal való elektronikus kapcsolattartást, s ne kötelezővé tegye azt.

A Pp. szabályait tehát akként módosítja, hogy 2013. január 1. napjától lehetővé teszi az elektronikus kapcsolattartást. Ezzel párhuzamosan módosítja és ki is egészíti a Pp. szabályait, kellően részletes rendelkezésekkel biztosítva azt, hogy a felek az elektronikus kapcsolattartás során tisztában legyenek eljárási jogaikkal és kötelezettségeikkel.

A Pp. 394/B. §-ának módosításával egyértelművé teszi, hogy mely eljárásokban és mikortól van helye elektronikus kapcsolattartásnak a törvényszék elsőfokú hatáskörébe tartozó ügyben. Rendezi azt is, hogy a fél, ha nem jogi képviselővel jár el, hogyan kérheti a papír alapú kapcsolattartásra való visszatérés engedélyezését. Az új szabályozás szerint erre akkor lesz módja, ha valószínűsíti, hogy körülményeiben olyan változás következett be, amely miatt az elektronikus úton való eljárás a számára aránytalan megterhelést jelent.

Módosítja a Pp. 394/D. §-ának rendelkezéseit is. A szabályozás szerint, amennyiben az igazságügyi szakértő vállalja bírósággal való elektronikus kapcsolattartást, abban az esetben elektronikus kapcsolattartásra szolgáló elérhetőségét meg kell küldenie az Országos Bírósági Hivatal (a továbbiakban: OBH) részére.

Kiegészíti a Pp. rendelkezéseit; a Pp. új 394/G. § célja annak rögzítése, hogy az OBH biztosítja, hogy kézbesítési szolgáltatást nyújtó rendszer útján kapcsolatot lehessen tartani a bírósággal, ezzel összefüggésben felhatalmazást is ad az OBH részére az adatok kezelésére, a kapcsolattartás biztosítása céljából. Technikai szabályként rögzíti, hogy a bíróságnak az általa megküldött bírósági iratot szervezeti elektronikus aláírásával kell ellátnia, s ezzel összefüggésben a szervezeti aláírással ellátott és a bíróság által készített irat közokirat. A felek számára pedig azt írja elő, hogy irataikat legalább fokozott biztonságú elektronikus aláírással kell ellátniuk. A félnek lehetősége lesz továbbá arra is, hogy az általa elküldött iratot tikosítsa, ezzel biztosítva azt, hogy az kizárólag a címzett számára váljon olvashatóvá.

Meghatározza azt is, hogy a félnek mikor és milyen tartalmú értesítéseket kell kapnia annak érdekében, hogy eljárási kötelezettségeit teljesíteni tudja, illetőleg, hogy - szükség esetén - igazolhassa, hogy beadványa a bírósághoz megérkezett.

Rendezi, hogy a fél a neki szóló bírósági iratot, az iratra mutató internetes hivatkozás megnyitásával veheti át. Továbbá ezen internetes hivatkozás megnyitásával létrejön egy elektronikus tértivevény is, amely mind a bíróság, mind a fél részére megküldésre kerül és igazolja, hogy a fél a bírósági iratot átvette. Amennyiben pedig a fél a bírósági iratot az elektronikus kézbesítési tárhelyén történő elhelyezését követő ötödik munkanapon sem veszi át, akkor a bírósági iratot az ezt követő munkanapon kézbesítettnek kell tekinteni, erről - azaz a kézbesítési vélelem beálltáról - a bíróság és a fél ugyancsak tájékoztatást kap.

A részletszabályok kidolgozása érdekében felhatalmazást ad az igazságügyért felelős miniszter számára, hogy a bíróságokkal való elektronikus kapcsolattartás és elektronikus bírósági iratkezelés részletes szabályait rendeletben állapítsa meg.

A 2-7. §-hoz

Az elnevezések változása miatt szükséges módosításokat tartalmazzák.

A 8. §-hoz

Az elnevezések változása miatt szükséges módosítások mellett a törvény rögzíti, hogy a Kúria önkormányzati tanácsa előtt folyó - a jogszabálysértő önkormányzati rendelet felülvizsgálatára irányuló, valamint a helyi önkormányzat törvényen alapuló jogalkotási kötelezettsége elmulasztása miatti - nemperes eljárás az alkotmánybírósági eljáráshoz hasonlóan illetékmentes. Ez a módosítás - figyelemmel arra, hogy az önkormányzati tanács előtt folyó nemperes eljárásokban a fővárosi és megyei kormányhivatalt és a helyi önkormányzatot jelenleg is teljes költségmentesség illeti meg, így illeték lerovási kötelezettségük a hatályos szabályozás alapján sem keletkezik - az illeték lerovására irányuló kötelezettség tekintetében tényleges változást nem jelent, azonban adminisztrációs egyszerűsítést tesz lehetővé a Kúria eljárása során.

A 9-10. §-hoz

Az elnevezések változása miatt szükséges módosításokat tartalmazzák.

A 11. §-hoz

Egyrészt az elnevezések változása miatt szükséges módosításokat tartalmazza.

A közjegyzőkről szóló 1991. évi XLI. törvény hatályos rendelkezései alapján a közjegyzői közreműködés megtagadásáról hozott végzés, a közjegyzői okirat kijavításának tárgyában hozott végzés, valamint a magyar külképviseleti hatóság közreműködésének megtagadása és okiratának kijavítása tárgyában hozott végzés felülvizsgálata kérhető a törvényszéktől; erről jelenleg a törvényszék a közigazgatási nemperes eljárás szabályai szerint dönt.

A közjegyző nem közigazgatási, hanem igazságszolgáltatási hatóság, másrészt pedig a közjegyzői eljárások polgári nemperes eljárások, így a közjegyző által hozott, a módosítással érintett végzések ellen a felülvizsgálat helyett - a többi közjegyzői határozathoz hasonlóan - fellebbezési jogot indokolt biztosítani, amelyet a törvényszék bírál el. Közjegyzői ügyekben a magyar külképviseleti hatóság sem közigazgatási, hanem igazságszolgáltatási hatóságként, kvázi közjegyzőként jár el, így ott sem indokolt a közigazgatási jogorvoslati rendszer fenntartása.

A 12-15. §-hoz

Az elnevezések változása miatt szükséges módosításokat tartalmazzák.

A 16. §-hoz

Az elnevezések változása miatt szükséges módosítások mellett a § a következők szerint egyéb módosításokat is tartalmaz. A bírósági végrehajtás a bírósági végrehajtásról szóló 1994. évi LIII. törvényben (a továbbiakban: Vht.) szabályozott polgári nemperes eljárás, melynek célja a bírósági határozatban, egyéb okiratban foglaltak kikényszerítése az adós, kötelezett önkéntes teljesítésének elmaradása esetén. A bírósági végrehajtást bíróságok és közjegyzők rendelik el végrehajtható okirat kiállításával, a végrehajtás foganatosítását pedig bírósági végrehajtó végzi. A bírósági végrehajtó eljárása - mint polgári nemperes eljárás - a bíróság eljárásával azonos.

A Vht 123. §-ában az ingóság kifejezés helyett a dolog kifejezést alkalmazva általánosabbá teszi az árverésből való kizárás szabályozását annak érdekében, hogy a szabály minden vitán felül, egyéb értelmezést nem engedve érvényesüljön nem csak az ingóság, hanem az ingatlanok árverezésénél is (hasonlóan a Vht. 123/A. § szabályozásához).

A bírósági végrehajtás szakszerű és hatékony lefolytatásához a megfelelő eljárási, jogorvoslati szabályozáson túlmenően az is szükséges, hogy a jogalkalmazók képzettek, felkészültek legyenek; ezt a célt - egyebek mellett - a végrehajtói tevékenység gyakorlásához szükséges, képzettségi, kinevezési feltételrendszernek is szolgálnia kell. A végrehajtói kinevezésnél a hatályos szabályok szerint kétféle követelmény érvényesül: a kinevezendő személynek vagy felsőfokú iskolai végzettséggel, végrehajtói szakvizsgával és kétéves végrehajtó-helyettesi gyakorlattal vagy pedig jogi szakvizsgával kell rendelkeznie. A végrehajtási eljárás során teendő intézkedések, meghozandó döntések alapvetően feltételezik a polgári nemperes eljárásra vonatkozó joganyag és a kapcsolódó jogterületek jogi szabályozásának, joggyakorlatának ismeretét, emellett a végrehajtói szolgálat sajátosságai (a végrehajtó állami jogalkalmazó, igazságszolgáltatási feladatot lát el) is szükségessé teszik azt, hogy a jogalkotó közelítse a szakmagyakorlás feltételeit egyéb, polgári nemperes eljárást lefolytató jogalkalmazók képesítési követelményeihez. A törvény ezért a Vht. 233. §-ában a kinevezéshez szükséges felsőfokú iskolai végzettség követelményét jogi egyetemi végzettségre módosítja, vagyis csak olyan személyek végrehajtói kinevezését teszi lehetővé a jövőben, akik egyetemi jogi végzettséggel rendelkeznek.

Módosítja a szolgálat megszűnésére vonatkozó szabályokat oly módon, hogy a végrehajtói szolgálat megszűnéséhez vezető okok közé sorolja be azt is, amikor utólag nyer megállapítást, hogy a kinevezés feltételei már eredetileg - a kinevezéskor - sem álltak fenn.

A bírósági végrehajtói hivatás jogi hivatásrenddé tétele szerves folytatása a szakmai követelményrendszer elmúlt években történt szigorításának (2011-ben például egy objektív, a képzettségre, gyakorlatra, szakmai kompetenciákra alapuló pályázati pontrendszer jött létre, amelyben a jogi végzettség kiemelt értékelést kap), másrészt megfelel az európai trendeknek. Az Európai Unió tagállamainak többségében szükséges a bírósági végrehajtói kievezéshez a felsőfokú jogi végzettség valamelyik szintje, továbbá több államban - hasonlóan a hazai rendszerhez - speciális szakmai vizsga is kiegészíti a képzési követelményrendszert.

A bíróságon foglalkoztatott végrehajtási ügyintéző képzettségi követelménye (felsőfokú iskolai végzettség) nem módosul, csupán a hivatkozott jogszabályhely változása miatt kerül új szöveg a Vht. 263. §-ába.

A végrehajtási eljárások gyorsítása érdekében lehetővé teszi azt, hogy a végrehajtó alkalmazásában álló és felelősségére eljáró végrehajtó-helyettes az elektronikus árverési rendszerben az árverezők elektronikus nyilvántartásába való felvétel mellett egyéb műveleteket is elvégezhessen. A többi igazságügyi szakmai kamarára vonatkozó szabályozáshoz hasonlóan kamarai feladatként határozza meg a kamarai névjegyzékekbe való felvétel feltételei fennállásának folyamatos vizsgálatát. A törvény átmeneti rendelkezéseiben két módosítást vezet át. Egyrészt egyértelművé teszi a Vht. 305. § (3) bekezdésében azt, hogy az elektronikus ingatlanárverésre vonatkozó új szabályokat egy adott értékesítés esetében csak akkor nem kell alkalmazni (a bekezdés második mondatában foglaltakkal összhangban), ha az árverési hirdetmény még a 2012. szeptember1-je előtt hatályos szabályok szerint került közzétételre.

A Vht. 305. § (6) bekezdésében pedig módosítja azt az időpontot, amely előtt nyilvántartott és szolgáltatott adatok tekintetében a végrehajtási ügyek nyilvántartásából történő adatszolgáltatás csak tájékoztató jellegű.

Ez utóbbi módosítás összefügg az egyes családjogi és cégjogi eljárások egyszerűsítéséről szóló 2012. évi LXXXV. törvény módosításával (87. §), amely szerint a végrehajtási ügyek elektronikus nyilvántartására és abból történő tanúsítvány adására vonatkozó Vht.-beli szabályok - összhangban az erre szolgáló informatikai fejlesztések elvégzésének időigényével - 2013. augusztus 1-jén lépjenek hatályba.

A 17-20. §-hoz

Az elnevezések változása miatt szükséges módosításokat tartalmazzák.

A 21. §-hoz

A találmányok szabadalmi oltalmáról szóló 1995. évi XXXIII. törvény (a továbbiakban: Szt.) 115/E. §-át a 2007. évi XXIV. törvény 16. §-a állapította meg és illesztette be a törvénybe, figyelemmel arra, hogy a nemzetközi és európai szervezetek, illetve jogforrások a nemzeti iparjogvédelmi hatóságokkal szemben a független és pártatlan működés, a szakmai önállóság alapkövetelményét támasztják, ami csak olyan gazdálkodási szabályokkal garantálható, amelyek kiszámíthatóságot teremtenek, valamint kellő transzparenciát és pénzügyi önállóságot biztosítanak. Ez az elv az acquis communautaire részévé, azaz európai uniós jogi követelménnyé vált. Emellett az Európai Szabadalmi Szervezet több hivatalos dokumentuma is úgy foglalt állást - a nemzeti iparjogvédelmi hatóságokat illetően -, hogy a szabadalmi díjakat kizárólag a nemzeti szabadalmi rendszer működtetésére szabad fordítani. A 2007. évi XXIV. törvény alapjául szolgáló törvény indokolása részletesen bemutatta az (akkori nevén) Magyar Szabadalmi Hivatal, mint a szellemi tulajdonért felelős kormányhivatal gazdálkodási önállósága és bevételeinek a hivatal működésére történő felhasználása mellett szóló közjogi, európai és nemzetközi jogi, valamint célszerűségi és garanciális - ma is helytálló - megfontolásokat.

A Hivatal gazdálkodására vonatkozó e garanciális jelentőségű szabályok megalkotását nagyra értékelték mind a hivatal hazai és külföldi ügyfelei, mind pedig az európai iparjogvédelmi szervezetek. Időközben mind a közösségi/uniós/egységes hatályú szabadalommal kapcsolatban előterjesztett tervezetek, mind pedig a közösségi védjegyrendszer működésével és finanszírozásával kapcsolatos politikai döntések építettek arra az elvre, hogy az e rendszerek működéséből rájuk eső bevételek csak a tagállami iparjogvédelmi hatóságokat illethetik meg és azok tőlük nem vonhatók el.

Ehhez járult, hogy az egyes iparjogvédelmi törvények módosításáról szóló 2009. évi XXVII. törvény - amelyet az Országgyűlés a 2009. április 20-i ülésnapján fogadott el - kiegészítette és tartalmában megerősítette az Szt. 115/E. §-át, sőt, az államháztartásról szóló törvényre való utalásnak a (4) bekezdésből történő elhagyásával a bevételekből való elvonás tilalmát teljessé tette [ld. a 2009. évi XXVII. törvény 19. §-át és 37. §-ának (6) bekezdését]. E módosítások 2009. augusztus 1-jén léptek hatályba, ezt követően azonban - a közigazgatási hatósági eljárás és szolgáltatás általános szabályairól szóló 2004. évi CXL. törvény módosításáról szóló 2008. évi CXI. törvény hatálybalépésével és a belső piaci szolgáltatásokról szóló 2006/123/EK irányelv átültetésével összefüggő törvénymódosításokról szóló 2009. évi LVI. törvény 100. §-a révén - a 115/E. § (4)-(5) bekezdései 2009. október 1-jével hatályukat vesztették.

A törvény az SZTNH gazdálkodására vonatkozó szabályokat tartalmazó 115/E. § részleges konszolidációját célozza azzal, hogy teljes mértékben vissza nem állítja ugyan, de kimondja a szellemi tulajdon védelméért felelős kormányhivatal pénzügyi önállóságát.

Az Szt. 115/E. §-ának a törvény szerinti új (4) bekezdése értelmében az SZTNH a bevételeivel önállóan gazdálkodik, azokat működésének fedezetére használja fel. Megjegyzendő azonban, hogy az SZTNH hatósági működéséhez megkívánt függetlenség, pártatlanság és szakmai önállóság olyan gazdálkodási szabályokkal garantálható, amelyek kiszámíthatóságot teremtenek, valamint kellő transzparenciát és pénzügyi önállóságot biztosítanak. Ez az elv vezérli az európai iparjogvédelmi hatóságok gazdálkodásának szabályozását is.

Az SZTNH az Szt. 115/E. §-ának új (5) bekezdése értelmében bevételeiből - legfeljebb a tényleges adott évi bevétel öt százalékának megfelelő mértékig - tartalékot képezhet. Az így képzett tartalék a megképzésének évét követő második év végéig kizárólag az SZTNH működésének fedezetére használható fel, és az más célra nem vonható el. A rendelkezés beiktatását indokolja, hogy miközben az iparjogvédelmi ügyforgalom konjunkturális változások szerint ingadozhat, az iparjogvédelmi hatóság folyamatos helytállással tartozik, valamint az a körülmény, hogy - az iparjogvédelmi eljárások és oltalmi formák sajátosságai folytán - az egyes eljárási cselekményekkel járó kiadásokat nem szükségképpen az adott évben beérkező díjbevételek fedezik. A tartalékképzés elősegíti és megkönnyíti továbbá az SZTNH részvételét a szellemi tulajdonnal kapcsolatos egyes nemzetközi és európai projektekben, valamint kedvező feltételeket teremt azokhoz az információtechnológiai fejlesztésekhez, amelyektől az iparjogvédelmi eljárások eredményessége, hatékonysága különösképpen függ.

A 22. §-hoz

Az elnevezések változása miatt szükséges módosításokat tartalmazza.

A 23. §-hoz

Az elnevezések változása miatt szükséges módosítások mellett a törvény pontosítja a törvénynek az etikai vétséget megvalósító cselekmény elévülésének szubjektív és objektív határidejére vonatkozó szabályozását, tekintettel a gyakorlatban felmerült értelmezési problémákra. Emellett a törvény lehetővé teszi, hogy amennyiben az etikai vétséget megvalósító cselekmény már az eljárás megindítása előtt elévült, azonban ennek ellenére az etikai eljárás megindult, mert a megindítás előtti elévülés csak az etikai eljárás későbbi szakaszában vált bizonyítottá, az etikai tanács ezen okból az etikai eljárást megszüntethesse.

A 24-27. §-hoz

Az elnevezések változása miatt szükséges módosításokat tartalmazzák.

A 28. §-hoz

A törvény kiegészíti az igazságügyi alkalmazottak szolgálati jogviszonyáról szóló 1997. évi LXVIII. törvény jogharmonizációs záradékát azokra az uniós jogi aktusokra való hivatkozással, amelyeknek való megfelelést e törvény megvalósítja, azonban azok nem kerültek még feltüntetésre a jogharmonizációs záradékban. Ezek a munkaidő-szervezés egyes szempontjairól szóló, 2003. november 4-i 2003/88/EK európai parlamenti és tanácsi irányelv, továbbá a munkaadónak a munkavállalóval szembeni, a szerződés, illetve a munkaviszony feltételeire vonatkozó tájékoztatási kötelezettségéről szóló, 1991. október 14-ei 91/533/EGK tanácsi irányelv.

A 29. §-hoz

Az egyes igazságügyi szakmákban - az önállóan működők vagy különféle szolgálati viszonyban állók mellett - munkaviszonyban állók is tevékenykednek, és e munkaviszonyuk fennállása az egyik feltétele a szakma gyakorlásának. A munkaviszony fennállásának ténye ezért különféle kamarai döntések, nyilvántartások alapja, amely a kamarai ellenőrzési feladatok ellátása keretében szükségessé teszi a munkaviszony fennállásának ellenőrzését is.

A feketegazdaság elleni küzdelem és a valós szakmai gyakorlatszerzés alapvető gazdasági és igazságügyi érdek, ezért a kamarai ellenőrzési feladatokat a módosítás a foglalkoztatotti nyilvántartás adatainak beszerzésével is kiegészíti.

A 30. §-hoz

Az elnevezések változása miatt szükséges módosításokat tartalmazza.

A 31. §-hoz

Az elnevezések változása miatt szükséges módosítások mellett a törvény egyértelművé teszi azt a garanciális szabályt, hogy a Kúria népszavazási hitelesítési eljárás során hozott határozatait - az Országos Választási Bizottság határozataihoz hasonlóan - közzé kell tenni a Magyar Közlönyben.

A 32-33. §-hoz

Az elnevezések változása miatt szükséges módosításokat tartalmazzák.

A 34. §-hoz

A büntetőeljárás területén nem szükséges, hogy a bíróság, az ügyészség, a nyomozó hatóság, valamint a büntetés-végrehajtási szervezet egymás között írásban kötelezően elektronikusan tartsa a kapcsolatot, ezért az elektronikus kapcsolattartásra csupán lehetőséget biztosít a törvény.

Az elektronikus kapcsolattartás, ha ezt az érintett szervezetek vállalják, kézbesítési rendszeren keresztül történik, melynek során a hivatalos iratot legalább szervezeti elektronikus aláírással kell ellátni. A hivatalos irat kézbesítési rendszeren keresztül történő továbbítása esetén a hivatalos irat a másik szerv által megküldött visszaigazolásban szereplő érkeztetés időpontjában lesz kézbesített, azonban ha a papír alapon kézbesített hivatalos irat érkeztetésének időpontja megelőzi az elektronikus kézbesítést, akkor a papír alapú irat beérkezésének időpontjában kell a hivatalos iratot kézbesítettnek tekinteni.

A szervezeti elektronikus aláírással ellátott hivatalos irat a beiktatott rendelkezés értelmében közokiratnak minősül. Garanciális okokból arra az esetre, ha a vádirat elektronikus úton a kézbesítési rendszeren keresztül kerül benyújtásra, azt akkor tekinti joghatályt keletkeztetőnek, ha az ügyészség a vádiratot minősített elektronikus aláírással látja el.

A 35-39. §-hoz

Az elnevezések változása miatt szükséges módosításokat tartalmazzák.

A 40. §-hoz

A törvény a közvetítői tevékenységről szóló 2002. évi LV. törvény módosításával egyrészt pontosítja, hogy a bírósági közvetítés bírósági eljárással kapcsolatban történik. Másrészt meghosszabbítja 2013. december 31-ig a közvetítői szakmai képzés igazolásának benyújtására rendelkezésre álló határidőt, annak érdekében, hogy a közvetítők továbbra is a felek rendelkezésére álljanak és ezáltal a békés vitarendezés elérhető legyen.

A 41-45. §-hoz

Az elnevezések változása miatt szükséges módosításokat tartalmazzák.

A 46. §-hoz

Az innovációs törvény 2012. február 1-jével hatályba lépett 30/G. §-a, valamint az adózás rendjéről szóló 2003. évi XCII. törvény 95. §-ának (5a) bekezdése alapján az adóhatóság megkeresése alapján az SZTNH − mint jogszabályban kijelölt szakértő − közreműködik a tevékenységek kutatás-fejlesztésnek való minősítése, illetőleg egyes költségeknek a kutatás-fejlesztési tevékenységhez való hozzárendelhetősége vonatkozásában. A jogszabály hatálybalépése óta eltelt időre, illetve az eddigi szakértői feladatok ellátása során szerzett gyakorlati tapasztalatokra tekintettel indokolttá vált egyes eljárási kérdések felülvizsgálata.

A szakértői megkeresések jellemzően nem válaszolhatóak meg harminc napon belül. A minősítési feladathoz képest az SZTNH egyik hagyományosan meghatározó feladatköre az iparjogvédelmi hatósági eljárások lefolytatása, és ennek a feladatnak az ellátására is figyelemmel az intézményen belül a megfelelő szakértelemmel bíró munkatárs nem minden esetben áll rövid határidőn belül rendelkezésre, hiszen egy-egy tudományterületen csak korlátozott számú elbíráló alkalmazása lehetséges. Amennyiben a feltett kérdések megválaszolása külső szakértelem bevonását is szükségessé teszi, akkor ennek az időigénye rendszerint meghaladja a hatályos rendelkezések szerinti harminc napos határidőt.

Látni kell azt is, hogy önmagukban az egyes ügyek érdemi megítélése is igénybe vehet harminc napnál hosszabb időtartamot. A kérdések megválaszolása érdekében az esetek jelentős részében − a szabadalmi eljárásban is alkalmazott − olyan kutatások lefolytatása szükséges, amelyre az iparjogvédelmi törvények alapján az innovációs törvényben foglaltaknál lényegesen hosszabb határidő áll - helyesen - rendelkezésre. Az adóhatóság a kirendelő végzésben rendelkezésre bocsátott adatokat gyakran további, az ellenőrzés alá vont adózótól időközben érkező információkkal egészíti ki, ami adott esetben a kutatás újbóli lefolytatását teszi szükségessé. Minderre tekintettel indokolt a határidő negyvenöt napra történő meghosszabbítása, amely alatt a szakértői közreműködés reálisan megvalósítható.

A 47-58. §-hoz

Az elnevezések változása miatt szükséges módosításokat tartalmazzák.

Az 59. §-hoz

Az elnevezések változása miatt szükséges módosításokat tartalmazza. A fizetési meghagyásos eljárásról szóló 2009. évi L. törvény 2013. január 1. napjától hatályos 24. § (2)-(4) bekezdése alapján a közjegyzőnek elektronikus úton kell megkeresnie a polgárok személyi adatait és lakcímét nyilvántartó szervet a kötelezett idézési címének magállapítása érdekében. A végrehajtás technikai feltételei nem állnak rendelkezésre, erre figyelemmel a törvény rendelkezik arról, hogy a 24. § (2)-(4) bekezdésének módosítását megállapító 71. § (2) bekezdése nem lép hatályba.

A 60-65. §-hoz

Az elnevezések változása miatt szükséges módosításokat tartalmazzák.

A 66. §-hoz

Az elnevezések változása miatt szükséges módosítások mellett a törvény a jogalkotásról szóló törvénnyel kapcsolatos további pontosításokat tartalmaz.

A 67. §-hoz

Az elnevezések változása miatt szükséges módosításokat tartalmazza.

A 68. §-hoz

A törvény a bíróságok elnevezéséről, székhelyéről és illetékességi területének meghatározásáról szóló 2010. évi CLXXXIV. törvény módosításával az egyes bíróságok elnevezésének változását vezeti át, továbbá meghatározza a közigazgatási és munkaügyi regionális kollégiumok számát (6 regionális kollégium fog működni a jövőben), elnevezését és illetékességi területét.

A 69. §-hoz

Az elnevezések változása miatt szükséges módosításokat tartalmazza. Azokban a közigazgatási peres és nemperes eljárásokban is, amelyekben a hatályos szabályok szerint a Fővárosi Ítélőtábla jár el első fokon, 2013. január 1-jét követően az első fokú eljárásra a szervezeti változásoknak megfelelően - a többi közigazgatási peres és nemperes eljáráshoz hasonlóan - közigazgatási és munkaügyi bíróság (a Fővárosi Közigazgatási és Munkaügyi Bíróság) jogosult azzal, hogy ezen ügyek kiemelt jelentőségére figyelemmel speciális eljárási szabályok is előírásra kerülnek.

A 70-71. §-hoz

Az elnevezések változása miatt szükséges módosításokat tartalmazzák.

A 72. §-hoz

Az elnevezések változása miatt szükséges módosítások mellett a törvény az alapvető jogok biztosának intézkedései között rögzíti, hogy az alapvető jogok biztosa a Kúriánál kezdeményezheti az önkormányzati rendelet jogszabállyal való összhangjának felülvizsgálatát, ha a vizsgálata során észleli, hogy az alapvető jogokkal kapcsolatos visszásságot önkormányzati rendelet más jogszabályba ütközése okozza. A törvény meghatározza az indítvány tartalmi elemeit.

A 73. §-hoz

Az elnevezések változása miatt szükséges módosítások mellett a törvény tartalmazza az adatvédelmi auditra vonatkozó rendelkezések pontosítását. Az információs önrendelkezési jogról és az információszabadságról szóló 2011. évi CXII. törvény adatvédelmi auditra vonatkozó rendelkezései pontosításának célja annak egyértelművé tétele, hogy az adatvédelmi audit a Nemzeti Adatvédelmi és Információszabadság Hatóság piaci alapon nyújtott szolgáltatása, melynek célja az adatkezelő tervezett vagy folyamatban lévő adatkezelési műveleteinek értékelése, így az önkéntes jogkövetés elősegítése. A Hatóság függetlenségére irányadó követelménnyel összhangban az audit szempontjait, elvégzésének időpontját és - a törvényi kereteken belül - ellenértékének mértékét is a Hatóság határozza meg, mely feltételeket az audit lefolytatása előtt közli az adatkezelővel, és az auditot kizárólag abban az esetben folytatja le, ha ezen feltételek ismeretében az adatkezelő kérelmét fenntartja. A szolgáltatás piaci, igénybevételének opcionális jellegéből következik az is, hogy a Hatóság által elkészített értékelés az adatkezelő üzleti titkának minősül, így azzal az adatkezelő rendelkezik, az adatkezelő kifejezett kérésére azonban a Hatóság az értékelést vagy az értékelés összegző megállapításait saját honlapján is közzéteszi.

A 74-75. §-hoz

Az elnevezések változása miatt szükséges módosításokat tartalmazzák.

A 76. §-hoz

A járási (fővárosi) kerületi hivatalokról szóló 218/2012. (VIII. 13.) Korm. rendelet szabályozására figyelemmel (a fővárosban a kerületi hivatalok változatlan formában működnek) a törvény rögzíti, hogy a fővárosi kerületi bíróságok változatlan elnevezéssel működnek járásbíróságként.

A törvény a közigazgatási és munkaügyi regionális kollégium működéséhez kapcsolódó pontosításokat tartalmaz, amelyek a regionális kollégium szakmai munkájának zökkenőmentességét hivatottak szolgálni.

A törvény megteremti annak lehetőségét, hogy az alapvető jogok biztosa is kezdeményezhesse a Kúriánál az önkormányzati rendelet jogszabállyal való összhangjának felülvizsgálatát, ahogyan az az alapvető jogok biztosáról szóló 2011. évi CXI. törvény módosításához fűzött magyarázatban is rögzítésre került. Ehhez kapcsolódóan a törvény rendelkezik a jogi képviseletről, valamint megfelelően kiegészíti az eljárási szabályokat.

A törvény pontosítja az önkormányzati rendelet jogszabállyal való összhangjának felülvizsgálatára vonatkozó eljárás tekintetében a költségviselésre vonatkozó szabályokat. A hatályos szabályozás alapján a fővárosi és megyei kormányhivatalt és a helyi önkormányzatot a nemperes eljárásban teljes költségmentesség illeti meg. A törvény az eljárást kezdeményezők körének bővítésére tekintettel akként rendelkezik, hogy a nemperes eljárásban a feleket teljes költségmentesség illeti meg, azaz nem terheli őket a költségek előlegezése, továbbá az eljárás tárgyi illetékmentes, azonban saját költségüket (így a jogi képviselettel kapcsolatban felmerült költségeket) maguk viselik.

A törvény a gyakorlati tapasztalatok alapján lehetővé teszi az ügyek elkülönítését, valamint állami szervektől iratok beszerzését, illetve a határidő meghosszabbításáról rendelkezik arra az esetre, ha a bizonyítás érdekében ez szükséges.

Mivel a bírói kezdeményezésre megsemmisített önkormányzati rendelet esetében alkalmazási tilalom is fennáll, a törvény biztosítja, hogy az önkormányzati tanács ezekben az esetekben a már hatályát vesztett önkormányzati rendeletet is megvizsgálhassa, illetve megállapíthassa más jogszabályba ütközését. Így ugyanis az egyedi ügyben már nem kerülhet sor a jogszabálysértő önkormányzati rendelet alkalmazására.

A 77. §-hoz

A törvény lehetővé teszi, hogy a bírák jogállásáról és javadalmazásáról szóló 2011. évi CLXII. törvény (a továbbiakban: Bjt.) szerint a szolgálati idő alapján járó címek megszerzése szempontjából ítélőtáblai, illetve törvényszéki szolgálati időnek számítson - 2013. január 1. napját követően is - annak a volt ítélőtáblai, illetve törvényszéki bírónak a szolgálati ideje, akinek a törvényszékre, illetve a közigazgatási és munkaügyi bíróságra történő áthelyezésére a közigazgatási és munkaügyi bíróságok felállításakor, a bíróságok szervezetéről és igazgatásáról szóló törvény rendelkezéseire tekintettel került sor.

A törvény kiegészíti a Bjt. jogharmonizációs záradékát arra az uniós jogi aktusra való hivatkozással, amelynek való megfelelést a Bjt. megvalósítja, azonban az nem került még feltüntetésre a jogharmonizációs záradékban. Ez a munkaadónak a munkavállalóval szembeni, a szerződés, illetve a munkaviszony feltételeire vonatkozó tájékoztatási kötelezettségéről szóló, 1991. október 14-ei 91/533/EGK tanácsi irányelv.

A fentiek mellett a törvény pontosítja a katonai bíró tekintetében alkalmazandó törvényre való hivatkozást, valamint kiegészíti a törvénynek a munka törvénykönyvére vonatkozó hivatkozásait, amelyek alkalmazása a bírák esetében is szükséges, továbbá rendelkezik arról, hogy különös méltánylást érdemlő esetben az OBH elnöke 1 évet meghaladó időtartamban is engedélyezhet fizetés nélküli szabadságot a bíró számára.

A 78. §-hoz

Az ügyészségről szóló 2011. évi CLXIII. törvény jelenleg nem tartalmaz arra vonatkozó kifejezett rendelkezést, hogy a járási szintű ügyészséget ki vezeti. Ezt pótolja a törvény a törvény módosításával.

A 79. §-hoz

A törvény - hasonlóan az igazságügyért felelős miniszter által vezetett minisztériumba beosztott bíróra vonatkozó rendelkezésekhez - az igazságügyért felelős miniszter által vezetett minisztériumba beosztott ügyész esetében is rögzíti, hogy a beosztási pótlék mellett milyen mértékű egyéb juttatásra jogosult. Emellett a törvény pontosítja a katonai ügyész tekintetében alkalmazandó törvényre való hivatkozást.

A törvény kiegészíti a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény jogharmonizációs záradékát azokra az uniós jogi aktusokra való hivatkozással, amelyeknek való megfelelést a törvény megvalósítja, azonban azok nem kerültek még feltüntetésre a jogharmonizációs záradékban. Ezek a munkaidő-szervezés egyes szempontjairól szóló, 2003. november 4-i 2003/88/EK európai parlamenti és tanácsi irányelv, továbbá a munkaadónak a munkavállalóval szembeni, a szerződés, illetve a munkaviszony feltételeire vonatkozó tájékoztatási kötelezettségéről szóló, 1991. október 14-ei 91/533/EGK tanácsi irányelv.

A 80. §-hoz

Az elnevezések változása miatt szükséges módosításokat tartalmazza.

A 81. §-hoz

A törvény a civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény egyes rendelkezéseit pontosítja, egyebek mellett annak egyértelművé tétele érdekében, hogy a 2013. január 1-jén felálló közhiteles civil nyilvántartásnak milyen adatokat kell tartalmaznia.

Módosítja a civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény és a csődeljárásról és a felszámolási eljárásról szóló 1991. évi XLIX. törvény egyes rendelkezéseit is - valamint ezzel összefüggésben egyéb törvények rendelkezéseit is. A módosítás célja az, hogy az e két törvényben szabályozott eljárásokban a bírósággal való elektronikus kapcsolattartás 2014. július 1. napjától váljon lehetővé. A módosítás indoka az, hogy jelenleg nem látszik biztosítottnak az, hogy e területeken az elektronikus kapcsolattartás rendben elindulhat. E törvényekben már több alkalommal sor került a kérdéses rendelkezések hatályba lépési időpontjainak módosítására, fontos ezért, hogy a törvény a hatálybalépés időpontjaként olyan időpontot állapítson meg, amikorra az említett rendelkezések hatályba lépésének feltételei maradéktalanul adottak lesznek annak érdekében, hogy ezen eljárásokban is rendezetten kerüljön sor az elektronikus kapcsolattartásra. Nem zárható ki ugyanakkor az sem, hogy az elektronikus kapcsolattartás feltételei már egy korábbi időpontban is megvalósulnak, ebben az esetben megfelelő felkészülési idő biztosítása esetén a hatályba léptető rendelkezések módosíthatóak lesznek.

A 82-86. §-hoz

Az elnevezések változása miatt szükséges módosításokat tartalmazzák.

A 87. §-hoz

Lásd a 81. § indokolását.

A 88. §-hoz

A törvény szerinti módosítás célja a civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény módosítása annak érdekében, hogy 2013. január 1-jétől a civil szervezetek nyilvántartása a képviselet megszűnésének időpontját is tartalmazza, ha a képviselőt a szervezet határozott időre választotta. A törvény továbbá pontosító rendelkezést tartalmaz.

Lásd továbbá a 81. § indokolását.

A 89. §-hoz

Az egyes rendészeti feladatokat ellátó személyek tevékenységéről, valamint egyes törvényeknek az iskolakerülés elleni fellépést biztosító módosításáról szóló 2012. évi CXX. törvény 2013. január 1-jei hatállyal kiegészíti a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvényt a helyszíni bírság kiszabására jogosultak által történő bíróság elé állítás szabályaival. A 2013. január 1-jétől hatályos 126/A. § szövegében még a helyi bíróság szerepel, ezért a törvény a rendelkezést már olyan szövegezéssel rendeli hatályba léptetni, amelyben a járásbíróság szerepel.

A 90-93. §-hoz

Lásd a 81. § indokolását.

A 94. §-hoz

Az elnevezések változása miatt szükséges módosításokat tartalmazzák.

-----STARTING---POINT---VEGE---

A 95. §-hoz

A hatályba léptető rendelkezéseket tartalmazza.

A 96. §-hoz

Az Alaptörvény alapján sarkalatosnak minősülő törvényi rendelkezéseket tartalmazza.