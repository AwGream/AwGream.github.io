2003. évi XXXVII. törvény indokolása

az államháztartásról szóló 1992. évi XXXVIII. törvény, valamint a Magyar Államkincstár Részvénytársaságra és az Államháztartási Hivatalra vonatkozó egyéb törvényi rendelkezések módosításáról

-----STARTING---POINT---ALTALANOS--- 

A Magyar Államkincstár 1996. január 1-jén elsősorban az államháztartás pénzforgalmi feladatainak centralizálása és külső finanszírozási szükségletének csökkentése érdekében jött létre.

E szervezeti keretek kialakítása kapcsán előrelépés történt a költségvetés végrehajtásának figyelemmel kísérésében, a gyorsabb és pontosabb pénzügyi, költségvetési információszolgáltatásban is, azonban az e téren elért eredmények még nem feleltek meg a szigorú és átlátható közpénzfelhasználás követelményeinek. A gyakorlatban felmerülő problémák a működés során zavarokat okoztak. A kincstári rendszer működésének négy éves tapasztalatai, problémái kellő alapot szolgáltattak a továbbfejlesztés irányainak meghatározásához. Törvényi felhatalmazás alapján 2001. március 1-jétől a Magyar Államkincstár Államadósság Kezelő Központ, mint a Magyar Államkincstár elnökének felügyelete alatt részleges önállósággal működő költségvetési szerv megszűnt, és jogutódjaként, a feladatait teljes körűen ellátva pedig létrejött az Államadósság Kezelő Központ Rt., amely 300 millió Ft alaptőkével, kizárólagos állami tulajdonú gazdasági társaságként működik, majd a reform következő lépése a költségvetési végrehajtási és a pénzforgalmi funkció szétválasztása volt, amelyhez 2001. év közepétől szükségessé vált az intézményi keretek elhatárolása is. Ennek következtében a Magyar Államkincstárból kivált az Államháztartási Hivatal (a továbbiakban: ÁHH). Az ÁHH a működését 2001. október 1-jén kezdte meg.

Az államháztartás pénzügyi rendszere továbbfejlesztésének soron következő feladatairól szóló 1115/2001. (X. 11.) Korm. határozat 1. pontja alapján 2001. december 31-én megszűnt a Magyar Államkincstár, mint költségvetési intézmény és 2002. január 1-jétől a Magyar Államkincstár részvénytársasági formában működött. Ezen kívül a pénzügyi rendszer átalakításának részeként a korábban a belügyminiszter felügyelete alá tartozó Területi Államháztartási és Közigazgatási Információs Szolgálatok (TÁKISZ-ok) 2000. január 1-jétől a pénzügyminiszter felügyelete alá kerültek és 2002. január 1-jétől az ÁHH területi szerveiként működtek, mint Területi Államháztartási Hivatalok (TÁH). A korábbi Magyar Államkincstár területi szervei pedig a Magyar Államkincstár Rt. megyei fiókjaiként, illetve Budapesten Igazgatóságaként működtek tovább.

A fenti szervezeti átalakulások után a kincstári rendszer feladatait tehát jelenleg megosztva, a Pénzügyminisztérium felügyelete alatt működő, két országos hálózattal rendelkező szervezet látja el, az ÁHH és a Magyar Államkincstár Rt. A szétválást követően az ÁHH fő feladatát a költségvetés végrehajtása és a megfelelő információ-szolgáltatás jelentette, míg a Magyar Államkincstár Rt. a pénzforgalom lebonyolítását végezte.

A Magyar Államkincstár Rt. megszűnése és az ÁHH alapjain létrejövő Magyar Államkincstár, mint költségvetési szerv létrehozása nem a 2000. év előtti állapot visszaállítását jelenti. A struktúraváltást az indokolja, hogy a több, önálló jogi személyként működő, elkülönített informatikai hálózattal rendelkező, a pénzügyi igazgatás feladatait ellátó szerv egy szervezeti struktúrába integrálása útján elkerülhetővé válik a párhuzamos fiókhálózatok működtetése, ezáltal gazdaságosabb, hatékonyabb szervezet hozható létre. Ennek legcélszerűbb megoldása, hogy a Magyar Államkincstár Rt. szervezetei „olvadnak be” az új struktúrába.

A fentiek alapján az államháztartás pénzügyi rendszerének továbbfejlesztése és korszerűsítése szempontjából tehát szükségszerűnek látszik, hogy a két szervezet a továbbiakban integrálódva, egy szervezetben lássa el a költségvetés végrehajtásával kapcsolatos valamennyi funkciót és a helyi pénzügyi igazgatás feladatai egy országos hálózaton keresztül bonyolódjanak egységes szakmai irányítás és felügyelet mellett.

Ennek érdekében írta elő az Országgyűlés a Magyar Köztársaság 2003. évi költségvetéséről szóló 2002. évi LXII. törvény 117. §-ában, hogy a Magyar Államkincstár Rt. 2003. június 30. napjával megszűnik és a Kincstár jogszabályokban foglalt feladatait 2003. június 30. napjától az ÁHH látja el. A Kincstár jogait és kötelezettségeit 2003. június 30. napjától az ÁHH gyakorolja. Az ÁHH elnevezése 2003. június 30. napjától Magyar Államkincstárra változik. Jelen törvénymódosítás a költségvetési törvény elsősorban deklaratív jellegű, hivatkozott rendelkezésének végrehajtását szolgálja.

-----STARTING---POINT---RESZLETES---

I. Fejezet

Az államháztartásról szóló 1992. évi XXXVIII. törvény módosítása

Az 1. §-hoz

Szükségessé vált a törvényi hivatkozás pontosítása, tekintettel arra, hogy az államháztartás alrendszerei költségvetése végrehajtásának pénzügyi lebonyolításában résztvevő szervezetek köre megváltozott, így megváltoztak az e szervezetek által ellátott feladatok is.

A 2. §-hoz

Az Államadósság Kezelő Központ Részvénytársaság (a továbbiakban: ÁKK Rt.) állampapírokkal a tőkepiacról szóló 2001. évi CXX. törvényben meghatározott repo ügyleteket is végez, amely az Áht-ban a finanszírozási célú pénzügyi műveletek között külön kiemelést érdemel.

A 3. §-hoz

A 18/A. § jeleníti meg azon szervezetek körét (Kincstár és ÁKK Rt.), amelyek 2003. június 30. napjával az államháztartás alrendszerei költségvetése végrehajtásának pénzügyi lebonyolításában részt vesznek. A módosítás a pénzügyminiszter felügyelete alá tartozó országos hatáskörű szervek vezetőire vonatkozó szabályozás egységesítése érdekében rendelkezik a Kincstár élén álló elnök és elnökhelyettesek kinevezésére, felmentésére, felettük a munkáltatói jogok gyakorlására vonatkozó szabályokról, valamint az e tisztségek betöltéséhez szükséges szakmai feltételekről. A Kincstár az említett időponttól kezdve feladatait a megszüntetésre került, önálló jogi személyiséggel rendelkező TÁH-ok helyett Területi Igazgatóságai, mint területi szervezeti egységei útján látja el.

A 18/B. § tartalmazza a Kincstár által ellátott feladatok körét kibővítve és pontosítva egyrészt azon feladatokkal, amelyeket 2003. június 30-ig az Államháztartási Hivatal látott el, másrészt néhány, a gyakorlatban felmerült, törvényi szintű rögzítést igénylő feladattal.

A 18/C. §-ban főként pontosító jellegű rendelkezések szerepelnek.

A 18/D. § (2) bekezdésében szereplő módosítás az állam szabad pénzeszközeivel való gazdálkodáshoz kapcsolódik. Az államháztartás korszerűsítése, különös tekintettel az EU csatlakozásra, szükségessé teszi az állam átmenetileg szabad pénzeszközeivel való aktív gazdálkodást. A módosítást megelőzően az állam összes szabad pénzeszköze az MNB-ben vezetett számlán jelent meg. Mind a monetáris politikai eszköztár korszerűsítése, mind az uniós csatlakozásból fakadóan a jegybank és költségvetés közötti kapcsolat módosulása egy aktívabb pénzgazdálkodást tesz szükségessé, ezért nem tartható fenn a kialakult gyakorlat. Az állam átmenetileg szabad pénzeszközeivel való gazdálkodást egy olyan szervezetre célszerű bízni, amely rendelkezik a szükséges eszközökkel, piaci ismeretekkel és tevékenysége már eleve szorosan kapcsolódik az átmenetileg szabad pénzeszközökkel való gazdálkodáshoz. A bekezdés tehát az ÁKK Rt. által e tevékenysége során használható eszközöket, illetve ezen ügyletek eredményének elszámolását állapítja meg.

A 4-8. §-hoz

Ezen §-ok az államháztartás alrendszerei költségvetése végrehajtásának pénzügyi lebonyolításában résztvevő szervezetek körének átalakításához kapcsolódóan tartalmaznak pontosító jellegű módosításokat.

A 9. §-hoz

Az Áht. 99. §-ának (1) bekezdése pontosításra kerül. A módosítás elsősorban arra hívja fel a figyelmet, hogy a helyi önkormányzati költségvetési szervekre és a kisebbségi önkormányzati költségvetési szervekre - a pénzeszközeik kezelését tekintve - a költségvetési szervekre megállapított szabályoktól eltérő rendelkezések vonatkoznak. Ezen kívül a fogalompontosítás összhangot teremt a tőkepiacról szóló 2001. évi CXX. törvény és a hitelintézetekről és a pénzügyi vállalkozásokról szóló 1996. évi CXII. törvény által alkalmazott fogalmak között.

Az Áht. 99. §-a (2) bekezdésének módosítása egy, a gyakorlatban felmerült problémát orvosol. Egyértelművé teszi, hogy bár a Magyar Köztársaság 2003. évi költségvetéséről szóló 2002. évi LXII. törvény 105. §-ának a) pontja alapján a költségvetési szervek pénzforgalmi betétkönyvvel nem rendelkezhetnek, a helyi önkormányzati költségvetési szervekre és a kisebbségi önkormányzati költségvetési szervekre e szabály nem vonatkozik, így azok pénzeszközeiket továbbra is tarthatják pénzforgalmi betétkönyvben.

A 10. §-hoz

E § szintén az államháztartás alrendszerei költségvetése végrehajtásának pénzügyi lebonyolításában résztvevő szervezetek körének átalakításához kapcsolódóan tartalmaz pontosító jellegű módosításokat.

A 11. §-hoz

A módosítás célja, hogy az Áht. 103. §-ának (2) bekezdésében szereplő megfogalmazás összhangban legyen az Áht. 18/B. §-ának (1) bekezdésében foglalt, a Kincstár feladatait megállapító rendelkezésekkel.

A 12. §-hoz

A módosítás célja, hogy a központi költségvetési szervek a feleslegessé vált gépek, felszerelések, járművek, készletek értékesítéséből származó bevételt a Magyar Köztársaság 2003. évi költségvetéséről szóló 2002. évi LXII. törvényben foglalt módosítást megelőző szabályozáshoz hasonlóan - összhangban az államháztartás működési rendjéről szóló 217/1998. (XII. 30.) Korm. rendelet 57. §-a (2) bekezdésének j) pontjában foglaltakkal - a központi költségvetésbe történő befizetés helyett saját bevételként kezelhessék.

A 13. §-hoz

A módosítás célja, hogy törvényi szinten kerüljön rendezésre az állam pénzgazdálkodásával kapcsolatban a feladatok és az ahhoz kapcsolódó felelősség tisztázása. Az Áht. 8/A. §-a (3) bekezdésének d) pontjában rögzítésre kerül, hogy a finanszírozási célú műveletek közé tartoznak az ÁKK Rt. által végzett repo ügyletek. E §-ban lesz egyértelműen meghatározva, hogy a pénzügyminiszter többek között az említett művelettel is - az ÁKK Rt. útján - elsősorban a költségvetés fizetőképességének fenntartásáról, valamint az állam átmenetileg szabad pénzeszközeinek kezeléséről gondoskodik. Az Áht. 113/A. §-ának új (3) bekezdése törvénybe iktatásának célja, hogy az abban szabályozott ügyletek - a nemzetközi gyakorlathoz hasonlóan - egyértelmű jogi szabályozást nyerjenek. Az Áht. 113/A. §-ának (4) bekezdésének pontosítása azért vált szükségessé, mert a tőkepiacról szóló 2001. évi CXX. törvény az értékpapír-kölcsönzést meghatározott kiegészítő befektetési szolgáltatási tevékenységként kezeli, így e feladat nevesítése a jövőben bevezetésre kerülő kölcsönzési rendszer megindításához szükséges.

A 14. §-hoz

A törvénymódosítás célja az ún. Üvegzseb-törvény (illetve a részét képező, a személyes adatok védelméről és a közérdekű adatok nyilvánosságáról szóló 1992. évi LXIII. törvény módosítása) közérdekű adatok nyilvánosságával kapcsolatos rendelkezéseinek államháztartási szinten történő továbbfejlesztése.

A közérdekű adatokról való tájékoztatás fejlesztésének megvalósításával párhuzamosan fejlesztésre kerül az államháztartás információs rendszere, így biztosítva szélesebb értelemben véve a közpénzek áramlásának átláthatóságát.

A 15. §-hoz

Az Áht. új 123/C. §-ában foglalt rendelkezések a Magyar Államkincstár Rt. munkavállalóinak továbbfoglalkoztatására vonatkozó szabályokat rögzítik. Az Áht. 123/C. §-a annak az alapvető követelménynek a megvalósítását szolgálja, amely szerint nem érheti hátrány azt a munkavállalót, aki előbb közalkalmazotti jogviszony, majd munkajogviszony, később pedig köztisztviselői jogviszony keretében kerül foglalkoztatásra, azonban gyakorlatilag ugyanott, ugyanazt a munkát végzi az átszervezésre került szervezetben. E rendelkezések garantálják e munkavállalók számára a változatlan feltételekkel való továbbfoglalkoztatást.

A Kjt. rendelkezései szerint a közalkalmazottak felmentési idejének felső határa 8 hónap, ezzel szemben a köztisztviselők egységesen 6 hónap felmentési időre jogosultak. Azon közalkalmazotti kör, amely részére a Magyar Államkincstár 2001. december 31-én legalább 6 hónap felmentési időt állapított meg, a Ktv. jelenlegi rendelkezései alapján hátrányba kerülne, mert korábban jogszerző időként elismert juttatásai - mely a Kincstárnál eltöltött idő alapján egységesen 30 nappal emelkedik - egy részét elveszítené. E probléma megoldását szolgálja az Áht. 123/C. § (1) bekezdése b) pontjának törvénybe iktatása.

Szintén az azonos jogosultságok biztosítása szempontjából fontos az Áht. 123/C. §-a (1) bekezdésének c) pontjában foglalt szabályok rögzítése, amelyek alapján a ki nem adott szabadságok igénybe vehetők az új szervezetben. A 2003. évi időarányos szabadságok kiadására, vagy annak megváltására nincs lehetőség, ezért kell beiktatni az említett rendelkezést. Mindehhez hozzá kell számítani a 2003. II. félévre már a Ktv. alapján megállapításra kerülő szabadság időarányos részét is.

A Ktv. 49/G. §-a szerint a köztisztviselőt ruházati költségtérítés illeti meg. Figyelemmel arra, hogy a kincstári dolgozót megillető formaruha juttatást a Magyar Államkincstár Rt. még 2003. I. félévében a dolgozó részére teljes összegben - az egész évre kiterjedően - megfizeti, ezért az Áht. 123/C. §-a (1) bekezdésének d) pontjában rendelkezni kell arról, hogy a Ktv. alapján egyébként számára járó juttatás a II. félévben már nem vehető igénybe.

Mindezeken felül törvényi úton szükséges rendezni azon dolgozók munkajogi helyzetét is, akik nem tartanak igényt a Magyar Államkincstárnál való továbbfoglalkoztatásukra. A végkielégítés számításánál ki kell mondani, hogy a jogszerző idő mértékét a továbbfoglalkoztatást vállalókkal azonos módon kell megállapítani. A munkajogi jogutódlás hiányában a munkaviszony megszűnésekor a munkavállalókkal az Mt. 86/A. §-ában foglaltak szerint kell elszámolni.

II. Fejezet

A Magyar Köztársaság 2001. és 2002. évi költségvetésének 2001. évi végrehajtásáról szóló 2002. évi XL. törvény módosítása és a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A 16-17. §-hoz

E § az államháztartás alrendszerei költségvetése végrehajtásának pénzügyi lebonyolításában résztvevő szervezetek körének megváltoztatásához kapcsolódóan tartalmaz pontosító jellegű módosításokat a kapcsolódó egyes törvényeket illetően.

-----STARTING---POINT---VEGE---

A 18. §-hoz

A § a módosítások 2003. június 30-i hatályba lépéséről rendelkezik azzal, hogy a már bejegyzett közhasznú társaságok esetében a 18/C. § (6) és (7) bekezdésében foglaltakat csak 2004. január 1-jétől kell alkalmazni. Tekintettel arra, hogy az ÁHH és a megszűnő TÁH-ok feladatait ezen időponttól átveszi a Kincstár és Igazgatóságai, e § rendelkezik az e szervekre utaló elnevezések Kincstárra, illetve Igazgatóságokra való pontosításáról mind az Áht-ban, mind a kapcsolódó egyéb törvényekben. E § gondoskodik az átszervezés kapcsán feleslegessé vált rendelkezések hatályon kívül helyezéséről is.

A hatályon kívül helyezett rendelkezések közül kiemelést érdemel az Áht. 102. §-ának (11) bekezdése, amelynek hatályon kívül helyezését a felesleges többlet adminisztráció megszüntetése indokolja. A hatályon kívül helyezett eljárás párhuzamos, többletmunkát jelentett az ÁHH-nál és a költségvetési szerveknél. Az összes intézményre vonatkozóan az egységes %-os befizetési kulcsú figyelő rendszer működtetése - az eltérő sajátosságok miatt - sok problémát vetett fel, nagy tömegű, havonta folyamatosan jelentkező egyeztetési, jegyzőkönyvezési eljárást vont maga után, eredmény nélkül. Az Áht. 102. §-ának (4) és (5) bekezdésében foglalt eljárás (tartozás állomány nyilvántartása, Adó- és Pénzügyi Ellenőrzési Hivatallal való egyeztetése, tartozás esetén a finanszírozás során zárolás) megfelelő eredménnyel jár, lényegében megszünteti, megakadályozza az adó- és a társadalombiztosítási tartozások kialakulását.