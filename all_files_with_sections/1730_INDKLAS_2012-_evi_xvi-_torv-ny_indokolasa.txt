2012. évi XVI. törvény indokolása

a devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény módosításáról

-----STARTING---POINT---ALTALANOS--- 

A törvény a Kormány és a Magyar Bankszövetség között 2011. december 15-én megkötött megállapodásnak megfelelően módosítja a devizakölcsönök törlesztési árfolyamának rögzítésére (árfolyamgátra) vonatkozó szabályokat. Az árfolyamgát új rendszerébe történő belépést az ügyfelek 2012 végéig kezdeményezhetik a devizakölcsönt folyósító hitelintézetnél. Az árfolyamrögzítés, illetve az árfolyam-különbözetből eredő tartozások jóváírására 60 hónapig, de legfeljebb 2017 júniusáig lesz lehetőség. A devizakölcsön havi törlesztőrészletének az árfolyamgát feletti részéből a kamatrész elengedésre kerül, a hiteladósnak csak a tőkerészt kell majd megfizetnie a gyűjtőszámlahitelre vonatkozó szabályok szerint. Egy meghatározott legmagasabb árfolyamszint felett pedig a törlesztőrészlet legmagasabb árfolyamot meghaladó részét a Magyar Állam fizeti ki. Az árfolyamgát lehetőségét a lakóingatlanra kötött pénzügyi lízingszerződéssel rendelkezők is igénybe vehetik.

-----STARTING---POINT---RESZLETES---

Az 1. §-hoz

Az (1)-(4) bekezdés a törvényben található értelmező rendelkezéseket módosítja, illetve kiegészíti. A devizakölcsön fogalma kiegészül a pénzügyi lízingszerződéssel. Új fogalomként kerül meghatározásra a mentesített követelésrész, amely a rögzített árfolyam alkalmazása miatt felmerülő törlesztési kötelezettség kamatrészét jelenti, ideértve a hitelező által felszámított kamatjellegű díjakat (pl. kezelési költség) is a késedelmi kamat kivételével. A törvény pontosítja a fizetéskönnyítő program fogalmát is. Eszerint a törvény alkalmazásában nem minősül fizetéskönnyítő programban való részvételnek a futamidő meghosszabbítására vonatkozó korábban kötött megállapodás.

Az (5) bekezdés meghatározza a rögzített árfolyamokat és a rögzített árfolyamok alkalmazási időszakát. A törvény meghosszabbítja az árfolyamrögzítés alkalmazásának idejét.

A 2-4. §-hoz

A rendelkezés kiegészíti az állami szerepvállalást a mentesített követelésrész 50%-ának, valamint a legmagasabb árfolyamot meghaladó törlesztési kötelezettség átvállalásával.

Az 5. §-hoz

Az árfolyamrögzítést, vagyis a gyűjtőszámlahitelre vonatkozó keretszerződés megkötését az ügyfél 2012. december 31-éig kezdeményezheti a pénzügyi intézménynél. Ha a hiteladós más fizetéskönnyítő program hatálya alatt áll, az árfolyamrögzítést csak akkor kezdeményezheti, ha a másik programban való részvételét lezárja. Annak biztosítása érdekében, hogy a gyűjtőszámlahitelre vonatkozó keretszerződés megkötésére mielőbb sor kerülhessen, a törvény határidőt szab a pénzügyi intézmény részére. A szerződés feltétele, hogy a devizakölcsönnek a folyósításkor alkalmazott árfolyamon számított forintösszege ne haladja meg a húsz millió forintot.

A módosítás célja, hogy a vélelmezhetően nagy számú szerződéskötési kezdeményezés okán az igénybejelentések feldolgozása ütemezetten, előre tervezhető módon történjen. Ennek megfelelően a törvény hatálybalépését követő első két hónapban a pénzügyi intézmények kizárólag a közszférában dolgozók kérelmét kötelesek befogadni, majd ezt követően a lakáscélú hitelesekét, szeptembertől pedig a szabad felhasználású devizakölcsönnel rendelkező hiteladósokét. A módosítás ugyanakkor nem zárja ki, hogy a pénzügyi intézmény már korábbi időpontban is befogadjon kérelmeket.

A 6. §-hoz

A törvény kimondja, hogy a mentesített követelésrészt, valamint a legmagasabb árfolyamot meghaladó törlesztési kötelezettséget a pénzügyi intézmény nem számíthatja fel a hiteladós felé. A törvény utaló szabályt tartalmaz arra, hogy a közszférában dolgozók a gyűjtőszámlahitelre felszámított ügyleti kamat megfizetéséhez kamattámogatást vehetnek igénybe, amelynek részletes szabályait kormányrendelet fogja meghatározni.

A törvény lehetőséget biztosít arra, hogy 3 év elteltével az ügyfél kezdeményezze az árfolyamrögzítés megszüntetését.

A 7. §-hoz

Szabályozza a 2011. szeptember 30-án már nem teljesítő devizakölcsönök forintosításának, valamint a tartozás 25%-a elengedésének eljárásrendjét.

A 8. §-hoz

A rendelkezés a részletszabályok kormányrendeletben történő megalkotására ad felhatalmazásokat.

A 9. §-hoz

A törvény alapján a már megkötött szerződéseket a pénzügyi intézmény az új szabályoknak való megfelelés érdekében egyoldalúan módosítja, kivéve, ha a hiteladós ehhez írásban nem járul hozzá.

A 10. §-hoz

A közszférában dolgozók vissza nem térítendő támogatást kapnak, ha 2011. december 30-ig a hitelezőnél, valamint a munkáltatónál bejelentették végtörlesztési szándékukat, de azt nem tudták teljesíteni és helyette az árfolyamrögzítést választják. A támogatás 2012. február 1-jétől a gyűjtőszámlahitelre vonatkozó keretszerződés megkötéséig, de legkésőbb 2012. július 1-jéig tartó időszakra eső, a rögzített árfolyamot meghaladó törlesztési kötelezettséggel egyezik meg.

-----STARTING---POINT---VEGE---

A 11. §-hoz

A szakasz a törvény hatálybalépésével kapcsolatos előírásokat tartalmazza.

A 12. §-hoz

A törvényben biztosított támogatáshoz kapcsolódóan a személyi jövedelemadóról szóló törvényben adómentességet állapít meg.

A 13. §-hoz

A hitelintézeti törvény jelenleg csak a pénzügyi intézmény tulajdonába került fedezetek tekintetében engedi meg a pénzügyi intézmény számára, hogy a veszteségmérséklés érdekében azokat hasznosítsa. A nehéz helyzetbe került, fizetési kötelezettségeinek nem, vagy csak korlátozott mértékben eleget tenni tudó lakáshitel-adósok számára ugyanakkor sok esetben csak olyan megoldás jelenthet kiutat, amely az ingatlan harmadik személy javára történő értékesítésével és a hiteladós által történő visszabérlésével, visszalízingelésével, vagy éppen ingatlancserével jár. Amennyiben a hitelező ezekben a folyamatokban aktívan részt tud venni, mind a hiteladós, mind pedig a saját veszteségei jelentősen csökkenhetnek.

A 14. §-hoz

A törvény egyértelműsíti, hogy a gyűjtőszámlahitel-konstrukcióba bevont, eredetileg lakáscélú devizakölcsön változatlanul kiváltható/betörleszthető lakástakarék-szerződésből.

Lehetővé teszi, hogy a lakáscélú devizahitelek kedvezményes végtörlesztése céljából felvett forinthitelek kiváltására is felhasználható legyen a lakás-előtakarékossági szerződés. A módosítás célja, hogy a végtörlesztést igénybe vevő ügyfelek ne veszítsenek el olyan jogosultságot, amely egyébként megilletné őket a lakás-előtakarékossági szerződésük alapján.

A 15. §-hoz

A módosítás pontosító jellegű, a jelenleg hatályos szöveg javítását szolgálja, annak érdekében, hogy a kisméretű kölcsönös biztosító egyesületek esetében megfelelően alkalmazni lehessen a vonatkozó minimális biztonsági tőkére vonatkozó szabályokat.