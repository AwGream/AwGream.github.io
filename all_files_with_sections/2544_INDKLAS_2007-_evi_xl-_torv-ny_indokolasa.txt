2007. évi XL. törvény indokolása

a nemzeti agrárkár-enyhítési rendszerről szóló 2006. évi LXXXVIII. törvény módosításáról

-----STARTING---POINT---ALTALANOS--- 

A mezőgazdasági termelés időjárási okok miatt megnövekedett kockázatainak kezelésére új agrárkár-enyhítési rendszer került kidolgozásra, amely az Európai Bizottság egyetértésének megszerzését követően 2007. január 1-jétől a 2006. évi LXXXVIII. törvénnyel lépett hatályba. A törvény alapján a katasztrófa jellegű ár- és belvíz, fagy- és aszálykárok enyhítésére nyílik lehetőség a kockázatközösséghez csatlakozó mezőgazdasági termelők körében. A kárenyhítési rendszer a súlyos, 30% fölötti hozamkieséssel járó elemi károk kezeléséről rendelkezik. A rendszerhez a termelők - az általuk használt összes földterület alapján viszonylag csekély összegű hozzájárulás befizetését vállalva - önként csatlakozhatnak. Az állam pedig arra vállal kötelezettséget, hogy e kasszába évenként a termelőkével azonos összegű hozzájárulást (költségvetési támogatást) fizet be.

A törvénybe foglalt új agrárkár-enyhítési rendszer hosszú távon nyújthat kiszámítható segítséget a kárt szenvedett termelők számára, amelyet az évek alatt összegyűlő források tesznek lehetővé. A rendszer stabilitását és kiszámíthatóságát biztosítja az a garanciális szabály, amely az így összegyűlt termelői és állami befizetések maradványát kötelezően a következő év kárenyhítési céljaira irányozza elő, annak elvonását, zárolását és más célra történő felhasználását egyértelműen tiltja.

Az ez év április végén, május elején pusztító fagyok igen nagy károkat okoztak főleg az ország keleti részének területein elhelyezkedő szőlő- és gyümölcs ültetvényekben. Az előzetes felmérések alapján megállapítható, hogy az ország gyümölcs-árualapjának mintegy fele elpusztult.

A termelők kárainak enyhítését a nemzeti agrárkár-enyhítési rendszerről szóló 2006. évi LXXXVIII. törvény hivatott biztosítani. Az indulás évében még nem képződhetett a termelői hozzájárulásból és az ugyanolyan nagyságú állami támogatásból olyan nagymértékű kockázati alap, amely a fentiekben említett katasztrófajellegű károk enyhítéséhez elegendőnek bizonyulna. A kárenyhítési koncepció a hosszútávon működő forrásgyűjtésen alapul, amelyben a kármentes évek befizetései is hozzájárulnak a ritkábban előforduló, viszonylag nagy károk okozta veszteségek mérsékléséhez. Ez a forrástöbblet a már súlyos károkkal terhelt indulás évében még nem áll rendelkezésre, ami miatt rendkívüli állami beavatkozásra van szükség.

A rendelkezés célja a fenti törvény módosítása, amely lehetővé teszi a Kormány számára, hogy szükség esetén a kockázatközösség számára többletforrást biztosítson.

Mivel a kárenyhítések gyors intézkedést igényelnek, a törvénymódosításnak az Európai Unió Bizottságával való egyeztetéséhez a Szerződés 87. és 88. cikkének a mezőgazdasági termékek előállításával foglalkozó kis- és középvállalkozásoknak nyújtott állami támogatásokra történő alkalmazásáról szóló 1857/2006/EK (ún. mentesítési) bizottsági rendelet által biztosított lehetőségeket indokolt igénybe venni. Ennek a rendeletnek a hatálya azonban csak a kis- és középvállalkozásokra terjed ki és a kárenyhítés nem vonatkozik az árvíz okozta elemi károkra, amelyeket más intézkedés keretében szükséges rendezni.

További célja a törvénymódosításnak a kárenyhítési rendszerbe eddig még be nem lépett termelők számára - kivételes jelleggel - a pótlólagos csatlakozás lehetőségének biztosítása, valamint a károsultak számára a kárenyhítési juttatások egy részének előleg formájában történő kifizetése is.

A törvény az azonnali intézkedést igénylő szabályozási kérdéseken túlmenően tartalmazza a végrehajtáshoz szükséges további szövegpontosításokat is.

-----STARTING---POINT---RESZLETES---

Az 1. §-hoz

A törvény 1. §-a új célként fogalmazza meg azt, hogy a mezőgazdasági termelők a jövőben ne csak az általuk korábban befizetett összegnek megfelelően, hanem akár ennél nagyobb arányban is részesülhessenek elemi csapás esetén a közreműködésükkel létrehozott pénzalapból kárenyhítő juttatásban.

A törvény 1. §-a a kárenyhítő juttatásban részesülők körét az 1857/2006/EK bizottsági rendeletre való utalással határozza meg. Ezzel a támogatottak körét a leginkább rászoruló kis- és középvállalkozásokra korlátozza.

A 2. §-hoz

A módosítás 2. §-a a törvényben használt egyes fogalmakat pontosítja. A vonatkozó közösségi jogszabályokkal összhangban az elemi kár fogalmából kikerült az árvíz. Ez a változás nem jelenti azt, hogy az árvíz általában nem minősülne vis majornak, csak annyit, hogy árvíz esetében az esetleges kárigények rendezésére nem e törvény nyújtotta keretek között, hanem más módon, egyedileg kerül sor. A módosítás egyértelművé teszi, hogy csak a külterületi termőföldön elszenvedett kár képezheti a kárenyhítő juttatás alapját.

A 3. §-hoz

A törvény 3. §-a megteremti annak a lehetőségét, hogy azok a mezőgazdasági termelők, akik eddig még nem csatlakoztak a kárenyhítési rendszerhez, pótlólag ezt még erre az évre kiterjedő hatállyal 2007. július 15-ig megtegyék. Ebben az esetben az újonnan csatlakozók számára is biztosított lesz az a lehetőség, hogy a 2007. április-május hónapban elszenvedett fagy, illetve jégkáruk után is kárenyhítő juttatásban részesüljenek. A határidő kitolása egyszeri alkalomra szól és esetleges késedelem esetén a mulasztást sem lehet később igazolni.

A 4. §-hoz

A törvény 4. §-a technikai szövegpontosítást tartalmaz akkor, amikor utal az agrárpolitikáért felelős miniszterre.

Az 5. §-hoz

A törvény 5. §-a a szerződéskötési határidő meghosszabbítására is figyelemmel a termelő befizetési kötelezettségének új határidejére vonatkozó rendelkezést tartalmaz.

Figyelemmel arra, hogy egyes esetekben a kárenyhítő juttatás kifizetésének előfeltétele, hogy a szerződő a jogszabályban, vagy a szerződésben meghatározott kötelezettségeit is teljesítse, ezért rendelkezni kell a mulasztás esetén alkalmazandó szankcióról is.

A 6. §-hoz

A törvény 6. §-a tartalmazza azokat a rendelkezéseket, amelyek alapján a kormány a központi költségvetésből a termelői befizetéseket meghaladó összegű támogatásról is dönthet. Ebben az esetben a kormány jogosult iránymutatást adni a többlet költségvetési forrás felhasználásának szakmai feltételeire is. A törvény megfelelő garanciákat ad arra, hogy a befizetéseket más célokra ne lehessen elvonni.

A 7. §-hoz

A törvény 7. §-a a vonatkozó közösségi jogszabályra történő utalással kárenyhítő juttatásként kifizethető összeg maximumát a hozamérték-csökkenés 80%-ában (egyes esetekben 90%-ában) határozza meg.

Új rendelkezésként került megfogalmazásra az a lehetőség, miszerint a törvényben meghatározott esetekben a tárgyévi károkozás esetén még a tárgyévben legfeljebb 90%-os mértékű előleg kifizetésére is sor kerülhet. A törvény rendezi az indokolatlanul kifizetett előleg visszafizetésének a kérdését is.

A 8. §-hoz

A törvény 8. §-a technikai szövegpontosítást tartalmaz.

A 9. §-hoz

A törvény 9. §-a az agrárpolitikáért felelős miniszternek adott rendelet alkotásra vonatkozó felhatalmazásokat tartalmaz.

A 10. §-hoz

A törvény 10. §-a közösségi jogharmonizációs záradékot fogalmaz meg.

-----STARTING---POINT---VEGE---

A 11. §-hoz

A törvény 11. §-a azokat az átmeneti rendelkezéseket tartalmazza, amelyek a módosított feltételrendszerre való átállásból következnek. Ezek közül külön is ki kell emelni, hogy az új feltételrendszer csak az újonnan belépőkre, illetve azokra vonatkozik, akik meglévő szerződéseiket módosítják. A szerződés-módosítási lehetőség csak azon mezőgazdasági termelőkre vonatkozik, akik egyébként megfelelnek az 1857/2006/EK bizottsági rendeletben foglaltaknak. Akik bármilyen okból nem módosítják a szerződésüket, azok tekintetében az állam felelőssége csak az eredeti befizetés arányában áll fenn, míg a többlet költségvetési juttatásban való részesedésre már nem.

A 12. §-hoz

A törvény 12. §-a közösségi jogharmonizációs záradékot fogalmaz meg.