2001. évi LX. törvény indokolása

a nőkkel szembeni hátrányos megkülönböztetés minden formájának kiküszöböléséről szóló, 1979. december 18-án, New Yorkban elfogadott Egyezmény Kiegészítő Jegyzőkönyve kihirdetéséről

Indokolás

New Yorkban, az Egyesült Nemzetek Szervezete Közgyűlésének 1999. évi 54. ülésszakán került elfogadásra a nőkkel szembeni hátrányos megkülönböztetés minden formájának kiküszöböléséről szóló, 1979. december 18-án, New Yorkban elfogadott Egyezmény Kiegészítő Jegyzőkönyve. (továbbiakban: Kiegészítő Jegyzőkönyv) A Kiegészítő Jegyzőkönyv 16. Cikkének (1) bekezdésével összhangban a tizedik csatlakozást megerősítő okiratnak az ENSZ főtitkáránál történő letétbe helyezését követően, 2000. december 22-én lépett hatályba.

A Magyar Köztársaságnak a nőkkel szembeni hátrányos megkülönböztetés minden formájának kiküszöböléséről szóló, 1979. december 18-án, New Yorkban elfogadott Egyezmény Kiegészítő Jegyzőkönyvéhez történő csatlakozásról készült előterjesztést az Országgyűlés megtárgyalta és 77/2000. (IX. 29.) OGY határozatával elfogadta, és a csatlakozásról szóló megerősítő okirat 2000. december 22-én került letétbe helyezésre az ENSZ főtitkáránál. A Kiegészítő Jegyzőkönyv 16. Cikkének (2) bekezdése alapján 2001. március 22-én lépett hatályba Magyarország vonatkozásában.

A nemzetközi szerződésekkel kapcsolatos eljárásról szóló 1982. évi 27. tvr. 13. §-ának (1) bekezdése alapján az Országgyűlés által megerősített nemzetközi szerződéseket törvénnyel kell kihirdetni.

A törvény a kihirdetése napján lép hatályba, rendelkezéseit azonban a Kiegészítő Jegyzőkönyv 16. Cikkének (2) bekezdése értelmében 2001. március 22-től kell alkalmazni. A Kiegészítő Jegyzőkönyv végrehajtásáról a Kormány gondoskodik. A Kiegészítő Jegyzőkönyv végrehajtása törvényalkotási kötelezettséget nem igényel.