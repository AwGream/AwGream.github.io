1997. évi XX. törvény indokolása

a gázszolgáltatásról szóló 1994. évi XLI. törvény módosításáról

-----STARTING---POINT---ALTALANOS--- 

A gázszolgáltatással összefüggő jogviszonyok új, korszerű szabályait az Országgyűlés az 1994. március 29-i ülésnapján elfogadott 1994. évi XLI. törvénnyel (a továbbiakban: Gszt.).

A törvény kihirdetése óta eltelt közel két év jogalkalmazási tapasztalatain, valamint a jogszabályi környezet változásain túlmenően a törvény felülvizsgálatát és módosítását indokolja az, hogy egyes rendelkezéseit a törvény szövegének megfelelően nem lehet végrehajtani.

A törvény módosítására vonatkozó javaslatok alapvetően ezeknek a rendelkezéseknek a módosítását célozzák meg.

A gázszolgáltatással összfüggő jogviszonyokban a gázelosztó vezeték létesítése, illetve üzemeltetése az esetek jelentős részében idegen ingatlanok tulajdonosainak tűrésre vonatkozó kötelmeivel, illetve az ingatlan használati jogának korlátozásával járnak. A tulajdonosi jogok védelmére a bányaszolgalom és az ezen alapuló kártalanítás jogintézményét nevesíti a törvény, azonban jogilag teljesen téves módon összemossa a létesítmény elhelyezését (amelyre bányaszolgalmi jog alapítása értelmetlen) és az üzemeltetéshez kötődő bányaszolgalmat. Azzal pedig, hogy a kártalanítással kapcsolatos kérdések rendezését a törvény a létesítési engedélyezési eljárási szakaszba utalja [Gszt. 34. § (1) bekezdés], olyan feladatot ír elő az engedélyező bányafelügyelet részére, amelynek végrehajtásával felesleges szolgalom alapítására kellene kötelezni az építtetőt. A gázelosztó vezeték létesítésének engedélyezésekor ugyanis még sem a vezeték nyomvonala és ezzel szorosan összefüggő biztonsági övezete sem végleges. A bányaszolgalmi jog és a kártalanítás megalapozottan csak kivitelezett gázvezetékre állapítható meg, mert ekkor válik véglegessé a létesítmény biztonsági övezete és a biztonsági övezettel érintett ingatlan.

A törvény csak a gázszolgáltatásra jogosultak körét szabályozza, az építtetői jogosultságra nem állapít meg szabályokat. Abban az esetben, ha a gázszolgáltató illetve az építtető nem azonos, a már megépített gázelosztó vezetékek üzembe helyezése meghiúsulhat annak következtében, hogy az önkormányzat által létesített vezetékrendszert a kijelölt gázszolgáltató különböző műszaki okok miatt üzemeltetésre nem akarja átvenni. Az üzemeltetés elmaradása az anyagi kár mellett az önerős építéssel érintett települések lakóinak súlyos érdeksérelmével is jár. Tekintettel arra, hogy a törvény egyértelműen úgy rendelkezik, hogy a megépült gázelosztó rendszert csak gázszolgáltató üzemeltetheti, megalapozott követelmény, hogy a használatbavételi engedélyt a bányafelügyelet csak a gázszolgáltató kérelmére adja ki.

A törvény a bányafelügyelet műszaki-biztonsági hatáskörét hibásan a gázszolgáltató olyan tevékenységére is kiterjesztette (pl. fogyasztói vezeték, gázkészülék), amelyre a Műszaki Biztonsági Főfelügyeletnek van hatásköre. Ugyanakkor nem szabályozta a gázelosztó vezetékeken bekövetkezett súlyos üzemzavarok és súlyos balesetek vizsgálatát, a gázelosztó vezetékek építésével összefüggő építésfelügyeleti, munkavédelmi hatásköröket. A javasolt módosítással megteremthető a törvény szükséges összhangja a munkavédelemről, illetve a műszaki-biztonsági felügyeletet ellátó szervezet létrehozásáról szóló jogszabályokkal.

-----STARTING---POINT---RESZLETES---

Az 1. §-hoz

A szolgáltatás és értékesítés szempontjából a gázátadó állomás lényege és kötelező technikai egysége a gázmérő, amellyel más jogszabályi rendelkezés folytán az eladónak, szolgáltatást nyújtónak kell rendelkeznie. A távvezeték a gázszolgáltatás szempontjából is alkalmatlan a rendeltetésszerű használatra, ha nincs rajta gázátadó állomás, ezért ennek jogi státusát tartozékról alkatrészre kell változtatni (az 1993. évi XLVIII. törvény 49. § 22. pontja is ennek megfelelően módosításra kerül). Szükséges annak biztosítása, hogy a fogyasztók fogyasztói helyzetük és ebből adódó piaci feltételrendszerük alapján legyenek megkülönböztetve, ezért a kommunális kategória a lakossági fogyasztás sajátos formája.

A mai tartalommal a lakossági ellátásban indokolatlan különbségtétel van annak függvényében, hogy profit vagy nonprofit működési formáról van- e szó. A természetes monopólium fogalmának rendezése azért szükséges, mert a törvény más helyein a gázértékesítés is e fogalomkör alá tartozik, így az eltérő megközelítés a jogalkalmazásban zavart okozhat, jóllehet fogalmilag a gázértékesítés valóban természetes monopólium.

Az i) és f) bekezdések módosítása az értelmezés egyértelműsítését szolgálja.

A 2. §-hoz

A törvényes ármegállapítási rend és a célzott gazdaságpolitikai hatás akkor teljesül, ha a gázértékesítő belföldi forrásból származó gázzal is rendelkezik.

A megoldás ugyanakkor ösztönzi a magyarországi befektetéseket is. A gáz különösen veszélyes anyag volta indokolja, hogy az összekapcsolható teljes rendszer egyensúlyának megtartásához szükséges intézkedéseket centralizáltan, egyszemélyi felelősséggel kelljen megtenni.

A gyakorlat jelenleg is ezen az elven biztosítja a rendszer egyensúlyt, azonban elengedhetetlen ennek a törvényi hátterét megteremteni. A természetes monopólium velejárója a kizárólagosság, amit a technikai lehetőségeken túl a gáz és az ezzel összefüggő környezeti hatások is indokolnak.

A 3. §-hoz

Mind a gázszolgáltató, mind a gázértékesítő számára biztosítékot jelent, ha a törvény határozza meg, mely esetekben szerezhet jogosultságot a gázértékesítő a gázszolgáltató engedélyében szereplő területről jelentkező új fogyasztó tekintetében. A szabály egyben biztosítja azt is, hogy a gázértékesítő települési, területi gázszolgáltatásra nem jogosult.

A 4. §-hoz

Az eredeti törvény jogilag teljesen téves módon összemosta a létesítmény elhelyezésével összefüggő idegen ingatlan használatát - amelyre a bányaszolgalom intézménye értelmetlen - az üzemeltetéshez kötődő bányaszolgalommal.

Tekintettel arra, hogy a gyakorlatban kizárólag csak a kivitelezett gázelosztó vezetékre, tehát a végleges állapotra lehet megállapítani a védőövezetet és a védő-övezettel érintett idegen ingatlanokat. A törvény jelenlegi szabálya a létesítési engedélyezési eljárásban felesleges szolgalom-alapításra kötelezi az építtetőt.

A törvényben amúgy is nehezen értelmezhető bányaszolgalom jogintézményének alkalmazása végképp értelmetlenné válik a csatlakozó és a fogyasztói vezetékek esetében. Ezért a szolgalommal kapcsolatos kérdéseket indokolt az általános és nem a különös szabályok szerint rendezni.

A 5. §-hoz

Az eredeti törvény jogilag teljesen téves módon összemosta a létesítmény elhelyezésével összefüggő idegen ingatlan használatát - amelyre a bányaszolgalom intézménye értelmetlen - az üzemeltetéshez kötődő bányaszolgalommal. Tekintettel arra, hogy a gyakorlatban kizárólag csak a kivitelezett gázelosztó vezetékre, tehát a végleges állapotra lehet megállapítani a védőövezetet és a védő-övezettel érintett idegen ingatlanokat. A törvény jelenlegi szabálya a létesítési engedélyezési eljárásban felesleges szolgalom-alapításra kötelezi az építtetőt.

A 6. §-hoz

Reálisan nem lehet olyan árfeltételeket teremteni a nem lakossági gázszolgáltatásban, amely fedezetet nyújtana változás esetére a fogyasztó felhasználási technológiájának átalakítására.

A 7. §-hoz

A hálózatfejlesztési hozzájárulás mint normatíva a területi hálózatfejlesztés támogatásához nem egyediesíthető esetekre indokolt. A fogyasztók hasonló jellegű nagy számú igénye (lakosság) jeleníthető meg ebben a formában. A nagymértékű egyedi igénnyel jellemezhető, számottevő mennyiségű gázt fogyasztóval ugyanúgy indokolt lehetővé tenni a polgári jog szabályai szerinti megoldást, mint ahogyan a törvény ezt a szolgáltatásra nézve egyébként megengedi. Ebben a körben nem csak a fejlesztési költségek lehetnek olyanok amelyeket a gáz hatósági ára nem fedez, hanem a fogyasztó maga technológiájához egyedi jellemzőkkel bíró gázt is igényelhet. A fogyasztói igény teljesítése a szakértelemmel rendelkező gázszolgáltatónál kedvezőbb feltételek mellett teremthető meg esetenként, ezért nincs alapja a feleket attól elzárni, hogy gazdasági potenciájukat hatékonyabban használják fel.

Azokon a területeken, ahol a MEH még nem jelölt ki gázszolgáltatót, önkormányzati és egyéb vállalkozói közreműködéssel olyan gázelosztó vezetékek létesülnek, amelyet később a kijelölt gázszolgáltató különböző műszaki okok miatt nem akar átvenni üzemeltetésre. A jelentős anyagi káron kívül az önerős építéssel érintett település lakóinak súlyos érdeksérelme is tapasztalható.

Tekintettel arra, hogy a törvény egyértelműen úgy rendelkezik, hogy a megépült gázelosztó rendszert csak gázszolgáltató üzemeltethet [17. § (1) bekezdés], megalapozott követelmény, hogy a használatbavételi engedélyt a hatóság csak a gázszolgáltató kérelmére adja ki.

A 8. §-hoz

A gáztörvény fenti paragrafusa a gázszolgáltató vállalatokat kvázi hatósági jogokkal ruházza fel. Az előírás hibája az, hogy a terv-felülvizsgálat mint a kétlépcsős engedélyezési tevékenység első lépcsője ellenkezik a szabadpiaci verseny feltételeivel, lehetőséget teremt a terv felülvizsgálata során a piaci befolyásolásra. A gázszolgáltató vállalatok privatizációja és az ebből adódó lehetőségek a szolgáltatóknak indokolatlan lehetősége ad a terv bírálata során a különböző érdekeik érvényesítésére. Az előírás módosítása nem csökkenti a gázszolgáltatók műszaki-biztonsági feladatait és lehetőségeit, hiszen a későbbiekben rendelkezésükre álló MEO átvétel során ez teljes egészében biztosított.A létesítés „engedélyezése” nem lehet egy szolgáltató feladata, mivel a szolgáltató nem hatóság.

A 18. § (2) bekezdésének megszüntetését indokolja még az a tény is, hogy a gázszolgáltató vállalatok tervfelülvizsgálatot végző szakemberei nem köztisztviselők, így nincs számukra kötelezően előírva összeférhetetlen tevékenység korlátozása. Gyakori eset az, hogy a felülvizsgálatot végző gázszolgáltató alkalmazottak különböző formában tervezői tevékenységet is folytatnak.

A kétlépcsős rendszer megszüntetése esetén - rövid átmeneti időszak eljárási problémáit leszámítva - a műszaki biztonságtechnikai körülmények nem sérülve, egyszerűbbé és kevésbé befolyásolhatóvá válna a berendezések létesítése.

A javasolt módosítással az indokolatlan kettős tevékenység megszűnik (terv felülvizsgálat és MEO átvétel). Ez a tevékenység kb. 1000-1500 millió Ft-tal növelte a gázszolgáltatás költségeit, így a gáz árát. A kettős eljárásnak nincs elfogadható magyarázata műszaki-biztonsági szempontból. A külföldi példákban nem található ilyen gyakorlat, a különféle gázszolgáltatók hatósági jogokat nem kapnak.

A 9. §-hoz

A törvény a szolgáltató feladatává teszi a nyomásszabályozó felszerelést és üzemképes állapotban tartást. A nyomásszabályozó a fogyasztó ingatlanán van elhelyezve és a gázszolgáltató tulajdona, ezért célszerű a fogyasztót felelőssé tenni az állagmegóvásban.

A 10. §-hoz

A törvény a szolgáltató feladatává teszi a gázmérő felszerelést és üzemképes állapotban tartást. A mérő a fogyasztó ingatlanán van elhelyezve és a gázszolgáltató tulajdona, ezért célszerű a fogyasztót felelőssé tenni az állagmegóvásban.

A 11. §-hoz

A bekezdés újrafogalmazása azért indokolt, mert a törvény

- a bányafelügyelet műszaki-biztonsági hatáskörét hibásan a gázszolgáltató olyan tevékenységére is kiterjesztette (pl. fogyasztói vezeték, gázkészülék) amelyekre nem a bányafelügyeletnek, hanem a Műszaki Biztonsági Főfelügyeletnek van hatásköre;

- nem rendezte a gázelosztó vezetékeken bekövetkezett súlyos üzemzavarok és súlyos balesetek vizsgálatát, valamint a gázelosztó vezetékek építésével összefüggő hatósági felügyeletet ( munkavédelem, építés-felügyelet). A javasolt módosítással a törvény összhangba kerül a munkavédelemről, illetve a műszaki-biztonsági felügyeletet ellátó szervezet létrehozásáról szóló jogszabályokkal.

A 12. §-hoz

Lásd a Gszt. 14. § új (2) bekezdéséhez írt indokolást, ugyanis kártalanítás létesítési engedély keretében - amikor még sem az érintett ingatlan, a tényleges károkozás, a tényleges biztonsági övezet nem ismert - nem folytatható le és nem is követelhető. Gyakori problémát okoz, hogy egy már megépült gázellátó rendszert a törvényi rendelkezés miatt évekig nem lehetne üzembehelyezni, mert pl. a kártalanítás mértékével az engedélyes és a károsult megegyezés hiányában bírósághoz fordul. Az üzemeltetési jogot el kell választani attól a polgári peres eljárástól, amely a tűrésre kötelezett ingatlantulajdonos és a szolgáltató között folyik.

-----STARTING---POINT---VEGE---

A 13. §-hoz

A jogszabályi rendezésre tartozó gázszolgáltatással kapcsolatos kérdések többnyire összetettek, ezért mind a Hivatal, mind az engedélyes számára elegendő időt kell biztosítani a megalapozott kérelem benyújtásához, az elbírálásra való felkészüléshez.