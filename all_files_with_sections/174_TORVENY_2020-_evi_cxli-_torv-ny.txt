2020. évi CXLI. törvény

Nagy-Britannia és Észak-Írország Egyesült Királysága Európai Unióból történő kilépésére tekintettel az Egyesült Királyság állampolgárai, valamint családtagjaik tartózkodási jogáról

1. A polgárok személyi adatainak és lakcímének nyilvántartásáról szóló 1992. évi LXVI. törvény módosítása

-----STARTING---POINT---ELEJE---

1. § A polgárok személyi adatainak és lakcímének nyilvántartásáról szóló 1992. évi LXVI. törvény a következő 49/A. §-sal egészül ki:

„49/A. § Az egyesült királysági állampolgár, valamint egyesült királysági állampolgár harmadik ország állampolgárságával rendelkező családtagja szabad mozgás és tartózkodás joga a nyilvántartásban 2021. december 31. napjával megszüntetésre kerül.”

2. A szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény módosítása

2. § A szabad mozgás és tartózkodás jogával rendelkező személyek beutazásáról és tartózkodásáról szóló 2007. évi I. törvény (a továbbiakban: Szmtv.) „Átmeneti rendelkezések” alcíme a következő 95. §-sal egészül ki:

„95. § (1) Nagy-Britannia és Észak-Írország Egyesült Királysága (a továbbiakban: Egyesült Királyság) állampolgárára, valamint az egyesült királysági állampolgár harmadik ország állampolgárságával rendelkező családtagjára vonatkozó eljárásokban - a (2)-(17) bekezdésben meghatározott eltérésekkel - az Egyesült Királyság európai uniós tagságának megszűnésére tekintettel 2021. január 1-jét követően indult vagy megismételt eljárásokban a Harmtv. rendelkezéseit kell alkalmazni.

(2) Az egyesült királysági állampolgár részére kiadott regisztrációs igazolás, valamint állandó tartózkodási kártya legfeljebb 2021. december 31-ig érvényes.

(3) Az egyesült királysági állampolgár harmadik ország állampolgárságával rendelkező családtagja részére kiadott tartózkodási kártya, valamint állandó tartózkodási kártya legfeljebb 2021. december 31-ig érvényes.

(4) Azon egyesült királysági állampolgár és egyesült királysági állampolgár harmadik ország állampolgárságával rendelkező családtagja, aki érvényes úti okmánnyal és regisztrációs igazolással, tartózkodási kártyával vagy állandó tartózkodási kártyával rendelkezik, kérelmére - a Harmtv. 33. § (1) bekezdés a) és b) pontjában, valamint a Harmtv. 35. § (1) és az (1a) bekezdésekben foglalt feltételek vizsgálata nélkül - nemzeti letelepedési engedélyt kap, kivéve, ha

a) a letelepedésével kapcsolatosan a Harmtv. 33. § (2) bekezdésében foglalt bármely kizáró ok áll fenn,

b) az egyesült királysági állampolgár vagy az egyesült királysági állampolgár harmadik ország állampolgárságával rendelkező családtagja büntetett előéletű, és a büntetett előélethez fűződő hátrányok alól nem mentesült,

c) az egyesült királysági állampolgár harmadik ország állampolgárságával rendelkező családtagja esetén az egyesült királysági állampolgárral a tényleges életközösség nem áll fenn, vagy

d) az egyesült királysági állampolgár harmadik ország állampolgárságával rendelkező családtagja esetén, ha az egyesült királysági állampolgár Magyarország területét a külföldi letelepedés szándékával elhagyta.

(5) Az (4) bekezdés a) pontja tekintetében a Harmtv. nemzeti letelepedési engedély kiadására vonatkozó szabályai szerint meg kell keresni a kijelölt szakhatóságokat szakhatósági állásfoglalás kérése céljából. A kijelölt szakhatóság azon szakkérdésben, hogy a nemzeti letelepedési engedély kiadását kérelmező letelepedése veszélyezteti-e Magyarország nemzetbiztonságát vagy közbiztonságát, az állásfoglalását mind az elsőfokú, mind a másodfokú eljárásban tizenöt napon belül adja meg.

(6) A (4) bekezdés szerint nemzeti letelepedési engedély kiadása iránti kérelmet 2021. január 1. és 2021. december 31. között kell előterjeszteni. A kérelmet az első fokon, illetve a másodfokon eljáró hatóság harminc napon belül bírálja el.

(7) Azon egyesült királysági állampolgár, aki hitelt érdemlően igazolja, hogy 2021. január 1. előtt Magyarországon életvitelszerűen tartózkodott, érvényes úti okmánnyal rendelkezik, de magyarországi tartózkodását érvényes regisztrációs igazolással nem tudja igazolni, a (4) bekezdés szerint kérelmezhet nemzeti letelepedési engedélyt.

(8) Az egyesült királysági állampolgár, valamint az egyesült királysági állampolgár harmadik ország állampolgárságával rendelkező családtagja a Harmtv. szabályai szerint EK letelepedési engedély iránti kérelmet is előterjeszthet.

(9) Az egyesült királysági állampolgár harmadik ország állampolgárságával rendelkező családtagja, aki a Magyarországon jogszerűen tartózkodó egyesült királysági állampolgárhoz csatlakozik, a Harmtv. szerinti nemzeti letelepedési engedélyt kaphat, ha

a) az egyesült királysági állampolgár Magyarországon jogszerűen letelepedettként tartózkodik,

b) az egyesült királysági állampolgárral fennálló családi kapcsolatát 2021. január 1-jét megelőzően létesítette és az a nemzeti letelepedési engedély iránti kérelem benyújtásakor is fennáll,

c) vele szemben a Harmtv. 33. § (2) bekezdésében meghatározott kizáró ok nem áll fenn.

(10) A (9) bekezdés c) pontja tekintetében a Harmtv. nemzeti letelepedési engedély kiadására vonatkozó szabályai szerint meg kell keresni a kijelölt szakhatóságokat szakhatósági állásfoglalás kérése céljából. A kijelölt szakhatóság azon szakkérdésben, hogy a nemzeti letelepedési engedély kiadását kérelmező letelepedése veszélyezteti-e Magyarország nemzetbiztonságát vagy közbiztonságát, az állásfoglalását mind az elsőfokú, mind a másodfokú eljárásban tizenöt napon belül adja meg.

(11) Ha a Harmtv. szerint letelepedett egyesült királysági állampolgárnak és harmadik ország állampolgárságával rendelkező családtagjának gyermeke született, a születés bejelentését követően a gyermek részére nemzeti letelepedési engedéllyel vagy EK letelepedési engedéllyel rendelkező szülő esetén nemzeti letelepedési engedélyt kell kiállítani.

(12) A (4), (7), (9) és (11) bekezdés szerinti nemzeti letelepedési engedély kiadására irányuló eljárás tárgyi költségmentes.

(13) A (4), (7), (9) és (11) bekezdés szerint megszerzett nemzeti letelepedési engedélyt az idegenrendészeti hatóság visszavonja, ha az egyesült királysági állampolgár vagy az egyesült királysági állampolgár harmadik ország állampolgárságával rendelkező családtagja

a) Magyarország területét öt egymást követő évnél hosszabb ideig elhagyta,

b) veszélyezteti Magyarország közbiztonságát vagy nemzetbiztonságát,

c) kiutasítás vagy beutazási és tartózkodási tilalom, illetve beutazási és tartózkodási tilalmat elrendelő SIS figyelmeztető jelzés hatálya alatt áll, vagy

d) a nemzeti letelepedési engedély visszavonását kéri.

(14) Az egyesült királysági állampolgár harmadik ország állampolgárságával rendelkező családtagjának a (4), (7), (9) és (11) bekezdés szerint megszerzett nemzeti letelepedési engedélyét az idegenrendészeti hatóság visszavonja, ha az egyesült királysági állampolgár nemzeti letelepedési engedélye visszavonásra került, kivéve, ha a családtag a nemzeti letelepedésre vonatkozó Harmtv. szerinti általános szabályoknak - ide nem értve a Harmtv. 35. § (1a) bekezdését - megfelel.

(15) Azon egyesült királysági állampolgár, valamint az egyesült királysági állampolgár harmadik ország állampolgárságával rendelkező családtagja, aki 2021. január 1-jét követően utazik be, a Harmtv. általános szabályai szerint kérelmezheti tartózkodási engedély kiadását azzal, hogy a Magyarországon jogszerűen tartózkodó egyesült királysági állampolgár, valamint az egyesült királysági állampolgár harmadik ország állampolgárságával rendelkező családtagja a tartózkodási engedély kiadását Magyarországon is kérelmezheti.

(16) Azon egyesült királysági állampolgár, aki 2020. december 31-e előtt Magyarországon munkaviszonnyal rendelkezett és e jogállása a kérelmezés időpontjában fennáll, azonban lakóhelye vagy szálláshelye Magyarország területén kívül van, a Harmtv. 29/A. §-ban meghatározottak szerint kérhet tartózkodási engedélyt munkavállalás céljából azzal, hogy nem kell igazolnia a Harmtv. 13. § (1) bekezdés e)-g) pontjában foglaltakat.

(17) Azon egyesült királysági állampolgár, aki 2020. december 31-e előtt Magyarországon egyéni vállalkozói tevékenységet folytatott és e jogállása a kérelmezés időpontjában fennáll, azonban lakóhelye vagy szálláshelye Magyarország területén kívül van, a Harmtv. 20. § (1) bekezdése szerint kérelmezhet tartózkodási engedélyt jövedelemszerzés céljából azzal, hogy nem kell igazolnia a Harmtv. 13. § (1) bekezdés e)-g) pontjában foglaltakat.

(18) A (16) és (17) bekezdés szerinti tartózkodási engedély kiállítása iránti kérelmet 2021. március 31-ig lehet benyújtani, meghosszabbítására a (16) és (17) bekezdésben foglaltakat alkalmazni kell.

(19) A (16) és (17) bekezdés szerinti tartózkodási engedély érvényességi ideje öt év, amely alkalmanként öt évvel meghosszabbítható.

(20) A (16) és (17) bekezdés szerinti tartózkodási engedély kiadására irányuló eljárás tárgyi költségmentes.”

3. § Az Szmtv. 129. § (2) bekezdése a következő l) ponttal egészül ki:

(Ez a törvény)

„l) a külső határok átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolásáról szóló (EU) 2018/1806 rendeletnek az Egyesült Királyság Unióból való kilépése tekintetében történő módosításáról szóló, 2019. április 10-i (EU) 2019/592 európai parlamenti és tanácsi rendelet”

(végrehajtásához szükséges rendelkezéseket állapít meg.)

3. A harmadik országbeli állampolgárok beutazásáról és tartózkodásáról szóló 2007. évi II. törvény módosítása

4. § A harmadik országbeli állampolgárok beutazásáról és tartózkodásáról szóló 2007. évi II. törvény 120. §-a a következő (3) bekezdéssel egészül ki:

„(3) E törvény a külső határok átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolásáról szóló (EU) 2018/1806 rendeletnek az Egyesült Királyság Unióból való kilépése tekintetében történő módosításáról szóló, 2019. április 10-i (EU) 2019/592 európai parlamenti és tanácsi rendelet végrehajtásához szükséges rendelkezéseket állapít meg.”

-----STARTING---POINT---VEGE---

4. Záró rendelkezések

5. § Ez a törvény 2021. január 1-jén lép hatályba.