1997. évi LV. törvény indokolása

a Magyar Könyvvizsgálói Kamaráról és a könyvvizsgálói tevékenységről

-----STARTING---POINT---ALTALANOS--- 

A piacgazdaság működéséhez szükséges, hogy a vállalkozások vagyoni, pénzügyi és jövedelmi helyzetéről objektív információkat hozzanak nyilvánosságra. A könyvvizsgálati kötelezettséget a törvények abban az esetben írják elő, ha az ellenőrzött, a felülvizsgált számviteli adatokat közzé kell tenni, hogy azokat bárki megismerhesse, - ha arra szüksége van - hozzáférhessen.

A közzétételre kerülő információk megbízhatóságát, hitelességét, a törvényekben meghatározott tartalmát a független könyvvizsgálók által végzett könyvvizsgálat alapozza meg. Ezért a könyvvizsgálat célja a jogszabályok előírásai szerint készített, a számvitelben rögzített adatokat tartalmazó beszámolók, vagyonértékelések, vagyonmérlegek felülvizsgálatával annak megállapítása, hogy azok megfelelnek-e a törvényi előírásoknak, és megbízható, valós képet adnak-e a vállalkozás vagyoni, pénzügyi, jövedelmi helyzetéről.

A könyvvizsgálói tevékenységet végzők, a könyvvizsgálók a törvényben meghatározott követelményeknek csak akkor tudnak megfelelni, ha célirányos szervezeti keretek között - szakmai kamara tagjaiként - tevékenykednek. Ma is van a könyvvizsgálóknak szervezete, azonban az egyesületként működik. Indokolt, hogy törvény szabályozza a könyvvizsgálói működést, annak szervezeti kereteit.

A Magyar Könyvvizsgálói Kamara (a továbbiakban: kamara), mint szakmai kamara:

a) a tagsághoz, a tagsága által végzett tevékenységhez kapcsolódó közfeladat ellátására jön létre, csak az végezhet könyvvizsgálói tevékenységet, aki tagja a kamarának, folyamatosan részt vesz a kamara által szervezett rendszeres továbbképzésben; a kamarában a tagok a maguk által választott testületek, tisztségviselők útján önállóan intézik szakmai ügyeiket, meghatározzák és a közérdekkel összhangban képviselik szakmai, etikai, gazdasági érdekeiket,

b) kötelező kamarai tagság mellett őrködhet a könyvvizsgálói függetlenség felett, mert a könyvvizsgálói tevékenység olyan bizalmi viszonyt testesít meg, ahol a könyvvizsgáló számára a megbízást az a vállalkozás vagy annak a tulajdonosa adja, amelynél az éves beszámoló, a vagyonértékelés, a vagyonmérleg felülvizsgálatát, ellenőrzését el kell végezni, amelyet minősíteni kell, a közzétételre kerülő információkat viszont nemcsak a tulajdonosok, de az üzleti partnerek, a hatóságok, a befektetni szándékozók is hasznosítják, ezért meg kell követelni a szakmai függetlenséget, és ellenőrizni kell azt; a bizalmi viszonyból eredő etikai kötelezettségek a szakmai kamara keretei között hatékonyabban érvényre juttathatók,

c) nem érdekképviseleti szervezet, alapvetően - az önszerveződés adta lehetőségekkel élve - a tagok szakmai ismereteinek naprakészségét, a könyvvizsgálat nemzetközi gyakorlatnak megfelelő végzését, a könyvvizsgálói függetlenség következetes érvényesülését kell biztosítania,

d) létrehozása nem jár a közkiadások növelésével, mivel a működés gazdasági feltételeit a tagok maguk teremtik meg.

A Magyar Könyvvizsgálói Kamaráról és a könyvvizsgálói tevékenységről szóló törvény szerint a Pénzügyminisztérium állami feladatot ad át a kamarának. A jelenleg hatályos rendelkezések szerint a könyvvizsgálói tevékenység folytatására jogosító engedélyt a pénzügyminiszter adja ki, ha a kormányrendeletben előírt feltételeknek az okleveles könyvvizsgálói képesítéssel rendelkező természetes személy megfelelt. Ezt a könyvvizsgálói engedélyt - a működés feltételei meglétének ellenőrzése céljából - ötévenként kérelemre meg kell újítani. Az egyesületi formában működő, a könyvvizsgálókat tömörítő társadalmi szervezet - a pénzügyminiszter megbízásából - jelenleg csupán névjegyzéket vezet a könyvvizsgálói engedéllyel rendelkező természetes és jogi személyekről.

Az Európai Közösségek Tanácsának (a továbbiakban: Tanács) 84/253/EGK irányelve szerint a könyvvizsgálat végzésére szóló működési engedélyt az egyes tagállamok hatóságai adják ki azoknak, akik megfelelő szakmai alkalmassági vizsgát tettek. Ezeket a feladatokat törvényi felhatalmazással át lehet adni. A törvény szerint az önkormányzattal rendelkező szakmai köztestület, a kamara feladata lesz a könyvvizsgálói tevékenység végzésének engedélyezése, a könyvvizsgálók nyilvántartása azzal, hogy könyvvizsgálatot csak kamarai tag végezhet. Így a kamarába történő felvétel egyidejűleg a könyvvizsgálói tevékenység folytatására jogosító engedélyt is jelent, azaz a kamarai tagságon túlmenően nem kell külön engedély a könyvvizsgálói tevékenység folytatásához. Folyamatos tagság mellett nincs szükség az engedély megújítására, mert a kamara folyamatosan biztosítja, hogy a könyvvizsgáló - mint a kamara tagja - magas színvonalú és naprakész elméleti ismeretekkel és ezen ismeretek gyakorlati alkalmazására vonatkozó képességgel rendelkezzen.

A hatósági feladatok közé tartoznak a könyvvizsgálók képesítésével kapcsolatos teendők. Ez jelenleg a szakképzési törvény hatálya alá tartozik azzal, hogy a képesítési követelmények meghatározása a pénzügyminiszter feladata. A hivatkozott irányelv szerint könyvvizsgálói működési engedély csak annak adható, aki az irányelvben rögzített követelményeknek megfelelő - állami vagy államilag elismert - szakmai alkalmassági vizsgát tett. A könyvvizsgálói képesítés magyar hagyományait és a közösségi irányelvek követelményeit is figyelembe véve indokolt, hogy az okleveles könyvvizsgálói képesítésre vonatkozó legfontosabb előírások a törvénybe kerüljenek, hangsúlyozva mind a képzésben, mind a vizsgáztatásban a szakmai kamara szerepét.

A közzétételre kerülő információkat akkor tekintik megbízhatónak, hitelesnek, ha annak a törvényben meghatározott tartalmát független könyvvizsgáló igazolta. A könyvvizsgálói tevékenység minősítésénél lényeges ismérv a könyvvizsgáló szakmai függetlensége. Külön indokolt szabályozni azokat a sajátosságokat, amelyek a könyvvizsgáló szakmai függetlenségét - az összeférhetetlenség általános kritériumain túlmenően - biztosítják. Egyik ilyen követelmény az, hogy a kamarai tag mint könyvvizsgáló csak könyvvizsgálói tevékenységet végző társasággal állhat munkaviszonyban. Más esetben - ha a törvényben rögzített szigorú követelmények nem teljesülnek - egyrészt a munkaviszony korlátozhatja magát a könyvvizsgálói tevékenységet, másrészt a munkaviszonyból adódó jogok és kötelezettségek akadályozhatják a függetlenség követelményének érvényre jutását. A szakmai munka minőségét is ronthatja, ha a könyvvizsgáló a könyvvizsgálatot nem főállásban végzi.

Tekintettel azonban a magyarországi sajátosságokra, a főállásban végzett könyvvizsgálói tevékenység csak fokozatosan érhető el. Ezért a törvény átmeneti időszak megjelölésével lehetőséget ad arra, hogy másodállásban vagy mellékfoglalkozásként is lehessen könyvvizsgálatot végezni az érvényes könyvvizsgálói engedélyek birtokában 2001. december 31-ig (az átmeneti időszak végéig).

Ha a független könyvvizsgálói tevékenység előírt feltételei nem állnak fenn, vagy egyéb körülmény kizárja a könyvvizsgálói tevékenység folytatását, a törvény lehetőséget ad arra, hogy a könyvvizsgáló a kamarai tagságot szüneteltesse. A tagságát szüneteltető kamarai tagnak a kamarai tagság szünetelése alatt is részt kell vennie a kamara életében, a továbbképzésben, biztosítva ismeretei naprakészségét és azt, hogy ha a szünetelés oka már nem áll fenn, ismét könyvvizsgálói tevékenységet végezhessen.

A könyvvizsgálók a számviteli dokumentumok kötelező ellenőrzésével megbízott személyek, az Európai Unióval kapcsolatos jogharmonizáció során is a számvitel keretében kérik számon az ezen a téren elért eredményeket. Így a kamara törvényességi felügyelete is indokolt, hogy oda tartozzon, ahová a számvitel törvényi szabályozása tartozik, azaz a pénzügyminiszterhez.

A törvénnyel szabályozott Magyar Könyvvizsgálói Kamara nem az egyesületi formában működő, a magyar könyvvizsgálókat jelenleg tömörítő társadalmi szervezet átalakulásával jön létre. Ezért fontosak a törvénynek a kamara megalakulását előkészítő átmeneti rendelkezései. A kamara megalakulásának előkészítésére a pénzügyminiszter előkészítő bizottságot hoz létre, amelyben az egyesületi formában működő szervezet képviselteti magát. Az előkészítő bizottság feladatát, a határidőket a törvény tartalmazza.

Az előkészítő bizottságnak ideiglenes felvételi bizottságot kell kijelölnie. Ez a bizottság a törvényben előírt feltételeknek megfelelő könyvvizsgálókat nyilvántartásba veszi (a jelenlegi egyesületi tagok nem lesznek automatikusan tagjai a kamarának). Az így nyilvántartásba vett tagok választhatók meg az alakuló küldöttgyűlés küldötteinek, ők választják meg a küldötteket. Rendelkezni kell arról is, hogy ez a választás első ízben milyen módon, milyen feltételekkel történjen.

A törvény rendelkezik arról, hogy akik könyvvizsgálói tevékenységet végeznek, azoknak kérniük kell felvételüket a kamarába. A munkaviszonnyal kapcsolatos követelményt legkésőbb 2001. december 31-ig kell teljesíteni. Azok, akik érvényes könyvvizsgálói engedéllyel rendelkeznek, de nem végeznek könyvvizsgálói tevékenységet, kérhetik a kamarába való felvételüket azzal, hogy egyidejűleg kérik a tagság szüneteltetését is. Ezzel biztosítható a későbbi könyvvizsgálói tevékenység végzésének feltétele.

-----STARTING---POINT---RESZLETES---
I. FEJEZET

ÁLTALÁNOS RENDELKEZÉSEK

A törvény alkalmazási köre

Az 1. §-hoz

A törvényt a könyvvizsgálói tevékenységet végző természetes személyekre (a továbbiakban: könyvvizsgálókra), a Magyar Könyvvizsgálói Kamarára (a továbbiakban: kamara) kell alkalmazni. Alkalmazni kell továbbá azokra a könyvvizsgálói tevékenység végzésére jogosult, a kamara által nyilvántartásba vett társaságokra (a továbbiakban: könyvvizsgálói társaság) is, amelyeknél a kamarai tagok végzik a könyvvizsgálói tevékenységet.

A Magyar Könyvvizsgálói Kamara

A 2. §-hoz

A Magyar Könyvvizsgálói Kamara a könyvvizsgálói tevékenységet végző természetes személyek, a könyvvizsgálók önkormányzattal rendelkező köztestülete.

A kamara országos szervezet, de feladatainak ellátása érdekében helyi szervezeteket (fővárosi, megyei helyi szervezetet) hoz létre. A helyi szervezetek jogilag nem önállóak.

A kamara feladata

A 3. §-hoz

A köztestületként működő kamara legfontosabb feladatait tartalmazza ez a rendelkezés. A tagok képviseletében a kamara többek között:

- véleményezi azokat a jogszabályokat, amelyek meghatározzák a könyvvizsgálók működésének, tevékenységének feltételeit,

- közvetlenül kapcsolatot tart azokkal a belföldi és külföldi szervezetekkel, amelyek a számvitel és a könyvvizsgálat módszertanát, gyakorlatát szabályozzák, kialakítják,

- kialakítja, közreadja és folyamatosan kiegészíti, módosítja a könyvvizsgálói tevékenység gyakorlatát meghatározó nemzeti könyvvizsgálati standardokat,

- szakmai továbbképzés, tanácsadás keretében módszertani segítséget nyújt és felvilágosítást ad a könyvvizsgálóknak szakmai munkájuk ellátásához azért, hogy a könyvvizsgálók magas színvonalú és naprakész elméleti ismeretekkel és az ismeretek gyakorlati alkalmazására vonatkozó képességgel rendelkezzenek,

- közreműködik a könyvvizsgálók képesítésében.

A könyvvizsgálók és megbízóik közötti bizalmi viszonyra tekintettel a kamara:

- nyilvántartást vezet a kamarai tagokról, a könyvvizsgálói társaságokról,

- kidolgozza és közzéteszi a könyvvizsgálókra vonatkozó etikai szabályokat, figyelemmel kíséri a tagok szakmai tevékenysége mellett az etikai szabályok megtartását,

- él a törvényben és az alapszabályban biztosított fegyelmezési lehetőségekkel.

A kamara azzal, hogy ellátja a tagok szakmai képviseletét, a könyvvizsgálói tevékenység végzésének olyan feltételeit teremti meg, amelyek hozzájárulhatnak a könyvvizsgálók erkölcsi-anyagi megbecsüléséhez is.

II. FEJEZET

A KAMARAI TAGSÁG

A tagsági viszony keletkezése

A 4-10. §-hoz

A könyvvizsgálói tevékenység végzésének az a feltétele, hogy az okleveles könyvvizsgálói képesítéssel rendelkező könyvvizsgáló a kamara tagja legyen.

A kamarai tagságot kérelmezni kell. A kamara tagjai közé a törvényben szabályozott feltételeknek megfelelő könyvvizsgálót fel kell venni. A tagfelvételi feltételek között szerepel az, hogy a kérelmező munkaviszonyban legfeljebb a kamaránál bejegyzett könyvvizsgálói társaságnál vagy más kamarai tagnál állhat, illetve csak olyan munkaviszonyban, közszolgálati, közalkalmazotti jogviszonyban, szolgálati viszonyban, munkaviszony jellegű jogviszonyban (a továbbiakban: munkaviszony) állhat, amelynél a munkaadó munkaköri feladatként jelölte meg a könyvvizsgálói tevékenység végzését, és az ehhez szükséges feltételeket írásban biztosítja, nyilatkozik arról, hogy a kamarai tag könyvvizsgálói feladatát személyes függetlenségének csorbítása nélkül el tudja látni, és hogy nem akadályozza a független könyvvizsgálói tevékenységet. A tagfelvételnek feltétele az is, hogy a kérelmező a könyvvizsgálathoz kapcsolódó - esetleg felmerülő - kártérítések fedezetére megfelelő könyvvizsgálói felelősségbiztosítással rendelkezzék már a felvételkor és utána folyamatosan.

A tagfelvételi követelmények közé tartozik, hogy a kérelmezőnek - munkaviszonyban, könyvvizsgálói társasággal való tagsági viszonyban - hároméves könyvvizsgálói szakmai gyakorlata legyen, amelyet kamarai tagnak, bejegyzett könyvvizsgálónak kell igazolnia. Ez az előírás azért került be a tagfelvételi követelmények közé, mert a könyvvizsgálói képesítés megszerzésének nem feltétele a kamarai taggal, bejegyzett könyvvizsgálóval kötött szerződés alapján végzett három éves szakmai gyakorlat igazolása. A hivatkozott irányelv szerint is legalább hároméves - könyvvizsgáló melletti - gyakorlati képzés szükséges.

Mindenképpen szankcionálni kell azt a könyvvizsgálót, aki úgy végzett könyvvizsgálói tevékenységet, hogy nem volt kamarai tag, nem rendelkezett érvényes könyvvizsgálói engedéllyel. A törvény szerint ez a szankció a könyvvizsgáló felvételi kérelmének elutasítása legalább 4 évre.

A törvény a tagfelvétellel kapcsolatosan rögzíti a határidőket, az írásbeli közlést, a fellebbezési lehetőséget.

Az előírt feltételeknek megfelelő nem magyar állampolgár is tagja lehet a kamarának. Ez következik abból, hogy a kamara tagja lehet bármilyen nemzetiségű természetes személy, vagy mert teljesítette az előírt feltételeket, vagy mert nemzetközi szerződés, illetőleg viszonossági gyakorlat alapján a könyvvizsgálók kölcsönös elismerése megtörtént.

A törvény szabályozza azokat az eseteket, amelyekben a kérelmező nem lehet a kamara tagja, amikor tehát a felvételi bizottság elutasítja a kérelmet. Az általános tilalmi szabályok (a közügyektől, a könyvvizsgálati tevékenységtől eltiltó jogerős bírósági ítélet, cselekvőképességet korlátozó vagy kizáró gondnokság) mellett vannak olyanok, amelyek alól bizonyos idő elteltével a kérelmezőt mentesíteni lehet. Ilyenek a kizárás vagy a tagdíj nem fizetése.

A kamara a tagjai közé felvett könyvvizsgálót nyilvántartásba veszi, a könyvvizsgálói esküt követően arcképes igazolvánnyal látja el. A kamarai nyilvántartásba vett könyvvizsgáló a szakmai tevékenysége során a „bejegyzett könyvvizsgáló” címet jogosult használni.

A kamarai tag jogai és kötelességei

A 11-12. §-hoz

A törvény részletesen taglalja a kamarai tag jogait és kötelezettségeit. A könyvvizsgálattal szemben támasztott követelmények indokolják a tételes előírást.

A kamarai tagnak joga az, hogy könyvvizsgálói tevékenységet folytasson. A kamarai tag egyéb jogai abból következnek, hogy a kamara olyan szakmai önkormányzat, amelynek keretében a tagok a maguk által választott testületek, tisztségviselők útján önállóan intézik szakmai ügyeiket, meghatározzák és a közérdekkel összhangban képviselik szakmai, etikai, gazdasági érdekeiket.

A kamarai tag legfontosabb kötelessége a törvényben meghatározott könyvvizsgálói tevékenység lelkiismeretes, esküjének megfelelő végzése, azaz a könyvvizsgáló az adott helyzetben általában elvárható gondossággal és legjobb tudása szerint köteles eljárni. A kötelességek között ezért kiemelt jelentősége van annak, hogy a kamarai tag köteles részt venni a kamara által a tagok részére szervezett, az alapszabályban meghatározott továbbképzésben.

A törvény részletesen tartalmazza a titoktartási kötelezettséget azzal, hogy az nemcsak a könyvvizsgálót, de közvetve a kamarai tag munkatársait is terheli.

A törvény intézkedik arról, hogy a kamarai tag a könyvvizsgálói tevékenység határidőre történő elvégzését akadályozó körülményt köteles megbízójának bejelenteni.

A tagsági viszony szünetelése

A 13-15. §-hoz

A kamarai tagság szünetelésének lehetővé tételével a kamarai tag igénybe veheti a kamara szolgáltatásait akkor is, ha képviselői, polgármesteri megbízatása, munkaviszonya mellett a könyvvizsgálói tevékenységet nem gyakorolhatja. A kamarai tagság szünetelése nem jelenti a kamarai tagság megszűnését. Ezért a kamarai tag a szünetelés alatt is részt vehet a kamara helyi szervezeteinek - alapszabályban meghatározott - munkájában tanácskozási joggal, továbbá köteles részt venni a továbbképzésben, köteles tagdíjat fizetni, bár könyvvizsgálói tevékenységet nem végezhet, nem szavazhat és nem választható.

Ez a biztosíték arra, hogy a kamarai tagság szünetelési okának megszűnésével a teljes jogú kamarai tagság, azaz a könyvvizsgálói tevékenység végzésének lehetősége visszaállhasson.

Formai követelmény a nyilvántartások pontos vezetése érdekében az, hogy a kamarai tagság szünetelését és a kamarai tagság ismételt visszaállítását a tag köteles bejelenteni a kamarához.

A tagsági viszony megszűnése

A 16-17. §-hoz

A kamarai tagság megszűnik a tag kilépésével, kizárásával, a bíróság jogerős ítélete alapján a közügyektől, a foglalkozástól történő eltiltással, a cselekvőképességet korlátozó vagy kizáró gondnokság alá helyezéssel, a tagok közül történő törléssel. A tagság megszűnését kiváltó okokról a kamarának közvetlenül van információja (az etikai bizottság vagy az elnökség határozata révén), más esetekben pedig a megszűnés okát a kamarai tagnak kell az elnökséggel írásban közölnie.

A kamarai tagság megszűnésével a könyvvizsgáló nevét törölni kell a kamara nyilvántartásából, és ezzel a könyvvizsgálói tevékenység végzésére szóló jogosultság is érvényét veszti, tehát a most már nem kamarai tag nem végezhet könyvvizsgálói tevékenységet.

Ezen rendelkezés összhangban van a szakmai önkormányzat és a tagok közötti kapcsolat követelményeivel.

Bejegyzett könyvvizsgálói társaság

A 18-24. §-hoz

1. A Magyar Könyvvizsgálói Kamarának mint szakmai kamarának a tagjai csak természetes személyek lehetnek. Ez nem zárja ki, hogy gazdálkodó szervezetek ne kapjanak könyvvizsgálói tevékenység végzésére jogosultságot. Ennek feltételeit a hivatkozott irányelv tartalmazza, amelyet a könyvvizsgálat rendjéről szóló, jelenleg hatályos kormányrendelet már átvett, és a törvény is - néhány kiegészítéssel - tartalmaz.

Könyvvizsgálói társaság (gazdasági társaság, szövetkezet) is folytathat könyvvizsgálói tevékenységet, ha a társaság megfelel a törvény szerinti feltételeknek, és a társaságot a kamara nyilvántartásba vette, a bejegyzésről igazolást adott.

A könyvvizsgálói társaságkénti történő bejegyzésnek a feltételei:

- a társaság tevékenységi körébe tartozónak csak a törvény szerinti könyvvizsgálói tevékenységet, és emellett - esetleg - a kamarai tag által ellátható más tevékenységet jelöltek meg,

- kamarai tagok végzik a könyvvizsgálói tevékenységet, készítik a könyvvizsgálói jelentést, látják el záradékkal a számviteli dokumentumokat,

- a szavazati jogok többségével a kamarai tagok, illetőleg a törvény szerint bejegyzett könyvvizsgálói társaságok rendelkeznek,

- a társaság vezető tisztségviselői között többségben a kamarai tagok vannak.

E feltételeknek megfelelő társaságban biztosítható egyrészt a könyvvizsgálói függetlenség, mert a tulajdonosok, a vezetők is érdekeltek a könyvvizsgálói tevékenységben, másrészt a társaság keretei között - a munkamegosztás révén - hatékonyabb lehet a könyvvizsgálói munka.

A törvény szerint a könyvvizsgálói társaságnak kérnie kell - a feltételek teljesülését igazoló okiratok bemutatásával - felvételét. A törvény tartalmazza a kérelem elbírálására rendelkezésre álló időt, a fellebbezés lehetőségét.

2. A törvény elismeri annak szükségességét, hogy nemzetközi szerződés vagy viszonossági gyakorlat alapján a külföldi könyvvizsgálók, illetőleg a külföldön bejegyzett könyvvizsgálói társaságok Magyarországon is végezzenek könyvvizsgálói tevékenységet, alapítsanak könyvvizsgálói társaságot, ha ugyanezeket a jogosítványokat az érintett idegen államban a magyar könyvvizsgálók, illetőleg a törvény szerint bejegyzett könyvvizsgálói társaságok is megkapják. A törvény támogatja a könyvvizsgálók, a könyvvizsgálói társaságok kölcsönös elismerését, mert az biztosítja a külföldiek magyarországi, a magyarok külföldi munkavállalásának, a könyvvizsgálói hivatás szabad gyakorlásának egyik fontos feltételét.

3. A törvény tartalmazza a bejegyzett könyvvizsgálói társaságnak a könyvvizsgálói tevékenységet meghaladó jogosítványait, azt, hogy részt vehet tanácskozási joggal a helyi szervezet ülésein, a kamara által a tagok részére szervezett rendszeres továbbképzésben, továbbá kötelezettségeit, vagyis hogy nyilvántartásba vételi díjat, éves hozzájárulást fizet, jelenti a bejegyzés feltételeiben bekövetkezett változást, és a kettős könyvvitel előírásai szerinti éves beszámolóját nyilvánosságra hozza.

A törvény előírásokat tartalmaz a bejegyzett könyvvizsgálói társaságnak a nyilvántartásból való törlésére, ha nem felel meg az előírt feltételeknek, vagy ha nem teljesíti kötelezettségét.

A törvény tehát megteremti annak lehetőségét, hogy a kamarai tag a könyvvizsgálói tevékenységet társaság keretében is végezhesse. A társaság ugyan nem kamarai tag, de benne alapvetően a törvény szerinti tevékenységet végeznek, az ott előírt feltételekkel, és hasznosítják a társaságban rejlő előnyöket mind a szerződéskötés, mind a munkavégzés során.

A kamarai tagság, a bejegyzett könyvvizsgálói társaság nyilvánossága

A 25. §-hoz

A piacgazdaság működéséhez szükséges, hogy a vállalkozásokról minél több adat kerüljön nyilvánosságra, közzétételre. A számviteli törvény a hatálya alá tartozó szervezeteket a vagyoni, pénzügyi, jövedelmi helyzetükre vonatkozó információk nyilvánosságra hozására, közzétételére kötelezi. Egyértelmű, hogy a számviteli dokumentumok kötelező ellenőrzésével megbízott személyekre, a számviteli törvény szerint az éves beszámolót a közzététel előtt felülvizsgáló könyvvizsgálókra vonatkozóan is elő kell írni a nyilvánosságot.

A törvény a hivatkozott irányelvvel összhangban határozza meg a nyilvánosság rendelkezésére bocsátandó adatokat azzal, hogy

- a kamarai tagok és a bejegyzett könyvvizsgálói társaságok nevét és címét évenként közzé kell tenni a Pénzügyi Közlönyben és a Cégközlönyben,

- a könyvvizsgálói társaságok azon kamarai tagjainak a neve és címe, akik a könyvvizsgálói társaság keretében a könyvvizsgálói tevékenységet végzik, továbbá a könyvvizsgálói társaság tulajdonosainak és vezető tisztségviselőinek a neve és címe pedig a kamaránál álljon rendelkezésre, hogy azokról bárki bármikor tájékoztatást kaphasson.

III. FEJEZET

KÖNYVVIZSGÁLÓI TEVÉKENYSÉG

Alapvető szabályok

A 26-28. §-hoz

A törvény szerint könyvvizsgálói tevékenységet csak az végezhet, aki a kamarának tagja, illetőleg, amely bejegyzett könyvvizsgálói társaság. Indokolt meghatározni, hogy a törvény alkalmazásában mit tekint a törvényalkotó könyvvizsgálói tevékenységnek. A törvény általánosít, és ezzel a hivatkozott irányelvben megfogalmazottnál szélesebb körre értelmezi a könyvvizsgálói tevékenységet: ez nemcsak a társaságok, hanem a számviteli törvény hatálya alá tartozó valamennyi gazdálkodó szervezet éves és konszolidált beszámolójának felülvizsgálatára vonatkozik, továbbá beletartozik az alapítás, az átalakulás, a megszűnés értékelési, ellenőrzési, véleményezési, záradékolási feladatainak vagy más törvényben könyvvizsgálói feladatként meghatározott tevékenységnek az elvégzése is.

A kamarai tag által ellátható tevékenységek felsorolásával a törvény meghatározza a könyvvizsgálói tevékenység mellett végezhető - ún. rokon - tevékenységeket is. E tevékenységek végzésének szakmai feltételei adottak, a könyvvizsgálót a képesítés, illetőleg a szakmai továbbképzés során ezekre felkészítették. Ezek a tevékenységek jól kiegészíthetik a könyvvizsgálói tevékenységet.

Nincs akadálya annak sem, hogy a kamarai tag bármilyen más a könyvvizsgálói tevékenységgel összeegyeztethető tevékenységet folytasson.

Függetlenség

A 29-30. §-hoz

A törvény meghatározza a könyvvizsgálói függetlenség külön követelményeit. A hivatkozott irányelv szerint a könyvvizsgálói működési engedélyt csak olyan személynek lehet megadni, aki jó hírben áll, és nem végez olyan tevékenységet, amely az adott állam joga szerint összeegyeztethetetlen a könyvvizsgálattal.

Követelmény tehát a szakmai függetlenség megőrzése. Tilos olyan tevékenységet végezni, amely veszélyezteti a független könyvvizsgálói vélemény kialakítását. Ez általában akkor áll fenn, ha az a tevékenység a könyvvizsgálattal összeférhetetlen (hozzátartozói vagy üzleti kapcsolat miatt), vagy a kamarai tag bármely egyéb oknál fogva elfogult.

A könyvvizsgálót könyvvizsgálati tevékenysége körében megbízója vagy munkáltatója nem utasíthatja. Ezzel függ össze az a rendelkezés, hogy mikor és hol állhat munkaviszonyban a kamarai tag; külön is meghatározásra került az: milyen tevékenységet végezhet a kamarai tag a könyvvizsgálat mellett.

A kamarai tag a könyvvizsgálói tevékenység során, jelentései készítésekor független szakértőként köteles eljárni. Ezért könyvvizsgálói tevékenységre megbízást csak akkor fogadhat el, ha az nem veszélyezteti a független véleményalkotást.

A könyvvizsgálói függetlenség biztosításának külön szabályát tartalmazza a törvény a könyvvizsgálói társaságok vonatkozásában, mert előírja, hogy a tulajdonosok, vezető tisztségviselők nem avatkozhatnak be a könyvvizsgálatba oly módon, hogy csorbítsák a könyvvizsgáló függetlenségét.

Okleveles könyvvizsgálói képesítés

A 31-34. §-hoz

E §-ok az okleveles könyvvizsgálói képesítéssel kapcsolatos követelményeket tartalmazzák.

A Tanács említett irányelve részletesen foglalkozik a képesítés követelményeivel. Ezeknek és az okleveles könyvvizsgálói képesítés - külföldön is elismert - magyar gyakorlatának tapasztalatai alapján határozza meg a törvény a követelményeket.

A képesítés megszerzésének feltételei:

- szakirányú egyetemi, főiskolai végzettség (az irányelv szerint középiskolai érettségi, szakirányú egyetemi, főiskolai végzettség esetén vizsgák alóli felmentéssel),

- mérlegképes könyvelői képesítés,

- hároméves számviteli, pénzügyi, ellenőrzési gyakorlat igazolása (az irányelv ez utóbbi kettőt nem írja elő).

Okleveles könyvvizsgálói képesítést az a feltételekkel rendelkező jelölt kaphat, aki sikeres írásbeli és szóbeli vizsgát tesz a törvény szerinti ismeretekből (az irányelv szerint a főiskolai végzettség színvonalát elérő állami vagy államilag elismert szakmai alkalmassági vizsga a követelmény).

A számonkérésre kerülő témaköröket a törvény Melléklete tartalmazza, és az, illetőleg a feltételként előírt szakirányú egyetemi, főiskolai végzettség magában foglalja az irányelvben az elméleti ismeretekre vonatkozó vizsgák szakterületeit, bár nem szó szerint ismerteti azokat.

A törvény szerint az írásbeli és a szóbeli vizsgák rendjét, a részletes vizsgakövetelményeket, a szakmai vizsgáztatás sajátosságait a kamara javaslatára a pénzügyminiszter által kinevezett Okleveles Könyvvizsgálókat Képesítő Bizottság vizsgaszabályzatban állapítja meg és teszi közzé. A vizsgaszabályzat közzétételéhez a pénzügyminiszter hozzájárulása szükséges.

Ha a jelölt a vizsgaszabályzatban előírt vizsgákat sikeresen letette, részére a vizsgabizottság - az állam által is elismert - könyvvizsgálói oklevelet állít ki. Ez az oklevél önmagában még nem elegendő a könyvvizsgálói tevékenység végzéséhez. Az Európai Unió követelményeinek való megfelelés indokolja, hogy a kamarai tagság kérelmezése előtt az okleveles könyvvizsgáló szerezze meg a könyvvizsgálói tevékenység végzéséhez szükséges hároméves könyvvizsgálói gyakorlatot is.

A törvény szabályozza a külföldön szerzett okleveles könyvvizsgálói képesítés kölcsönös elismerésének feltételeit is. A törvény támogatja a könyvvizsgálói képesítés kölcsönös elismerését, mert ez hozzájárulhat a könyvvizsgálói hivatás szabad gyakorlásához.

A vizsgabizottságokra, a vizsgaszervezésre vonatkozó alapelveket is rögzíti a törvény.

A törvény szerint az okleveles könyvvizsgálói képesítés rendszerének irányítására, a törvényben foglaltak megvalósításának elősegítésére létre kell hozni az Okleveles Könyvvizsgálókat Képesítő Bizottságot. A képesítő bizottság a vizsgaszabályzat kialakításával, az azokban foglaltak betartásának ellenőrzésével biztosítja a magas szintű okleveles könyvvizsgálói képesítést, és ezen túlmenően ellát közvetlen irányítási és koordináló feladatokat is.

IV. FEJEZET

A KAMARA SZERVEZETE ÉS MŰKÖDÉSE

A kamara alapszabálya

A 35. §-hoz

A Magyar Könyvvizsgálói Kamara köztestület. Tagjai az önkormányzati jogokat az alapszabályban rögzített módon, a törvényben foglaltak figyelembevételével gyakorolják.

Az alapszabályban rögzítendők a törvény szerint:

- a helyi szervezetek, szakmai tagozatok létesítésének, működésének szabályai,

- a küldöttekre, a tisztségviselőkre vonatkozó jelölési, választási, visszahívási szabályok (az alakuló küldöttgyűlés küldötteinek megválasztására a törvény tartalmaz előírást),

- a kamara által nyújtott - a könyvvizsgálói tevékenységhez nélkülözhetetlen - szolgáltatások igénybevételének feltételei.

A kamara helyi szervezetei

A 36-37. §-hoz

Amíg a helyi (területi) szervezetek létrehozása feltétele az országos szervezet működésének (azokat ideiglenesen már az előkészítés során meg kell szervezni), addig a szakmai tagozatok a már működő kamara helyi szervezetein belül alakulhatnak meg az azonos szakmai területen tevékenykedő könyvvizsgálók munkájának összehangolására.

A törvény szerint a helyi szervezetek vezetőit 5 évre kell megválasztani. Az önkormányzati jogok érvényre jutása érdekében a további szabályozás az alapszabály körébe tartozik. Ezek közül kiemelkedik a kamarai tagok és a helyi szervezetek közvetlen kapcsolata.

Küldöttgyűlés

A 38-40. §-hoz

A kamara legfőbb szerve a küldöttgyűlés, amely a helyi szervezetekhez tartozó tagok által 5 évre választott küldöttekből áll. A küldöttgyűlés kizárólagos hatáskörébe tartozó - általános és sajátos - feladatokat a törvény meghatározza. Ezek közül kiemelendő: az etikai szabályzat (kódex) megalkotása és elfogadása, a tagdíjak, a hozzájárulások összegének megállapítása.

A küldöttgyűlést évenként legalább egyszer össze kell hívni (ezért a kamara elnöke felelős). Tartalmazza a törvény a küldöttgyűlés határozatképességének követelményeit, a határozatképtelenség, továbbá a törvénysértés esetén teendőket is. A részletszabályokat az alapszabálynak kell tartalmaznia.

Elnökség

A 41-43. §-hoz

Az 5 évre megválasztott elnökség irányítja a kamara működését a küldöttgyűlések közötti időszakban. Indokolt, hogy a törvény szabályozza az elnökség - mint testületi szerv - tagjainak számát, és hogy hivatalból kik tagjai az elnökségnek. Fontos, hogy az elnökségi tagokon kívül kiknek a részvétele kötelező az elnökségi üléseken.

Az elnökség kizárólagos feladatai közé tartozik: a nemzeti könyvvizsgálati standardok elfogadása, kapcsolattartás a nemzetközi szervezetekkel, továbbá a könyvvizsgálók továbbképzésével kapcsolatos feladatok meghatározása.

Indokolt, hogy az elnökség legalább negyedévenként összeüljön. A határozatképesség és a határozat érvényességének szabályait is tartalmazza a törvény.

A kamara tisztségviselői

A 44-45. §-hoz

A törvény szerint a kamara tisztségviselői: a kamarai tagok közül 5 évre megválasztott elnök, az egy vagy több alelnök és a választott bizottságok elnökei. Tisztségviselő a fegyelmi megbízott is, megválasztásának feltétele, hogy kamarai tag legyen.

Nem lehet tisztségviselő az, akinél az összeférhetetlenségnek a törvény, illetőleg az alapszabály szerinti esete áll fenn. A tisztségviselői megbízatás megszűnésének, visszahívásának előírásait is tartalmazza a törvény.

Elnök

A 46. §-hoz

Az elnök látja el a kamara törvényes képviseletét, irányítja az elnökség működését és munkáltatói jogot gyakorol az ügyvezető igazgató felett. 

Alelnök

A 47. §-hoz

Az elnököt távollétében vagy akadályoztatása esetén a kijelölt alelnök helyettesíti.

Ügyvezető igazgató

A 48. §-hoz

Nem tartozik a kamara tisztségviselői közé az ügyvezető igazgató, akinek a feladata a kamara hivatali szervezetének irányítása, az alkalmazottak felett a munkáltatói jogok gyakorlása. Az ügyvezető igazgatónak fontos szerepe van a kamarára háruló szervezési, nyilvántartási feladatok ellátásában azon a téren, hogy a kamara tisztségviselőit feladataik ellátásában, azok végrehajtása során segítse. Ezért részletes feladatait az alapszabályban kell rögzíteni.

A kamara bizottságai

A 49-56. §-hoz

A törvény az etikai, az ellenőrző, az oktatási, a szakértői és a felvételi bizottság feladataira tartalmaz - esetenként részletes - előírásokat. Ezek a bizottságok azok, amelyek a kamarára háruló feladatok ellátásában, elvégzésében meghatározóak. Az alapszabályban meghatározott módon a kamara a feladatainak hatékonyabb ellátására további állandó és ideiglenes bizottságokat hozhat létre.

A bizottságok működésének feltétele, hogy kellő számú tag végezzen bennük munkát. Ezért a törvény előírja a bizottságok taglétszámát azzal, hogy további 2 póttag is választható arra az esetre, ha valamelyik tag kilép a bizottságból, vagy nem vehet részt a bizottsági munkában.

Külön kiemelésre kerül, hogy ki nem választható az ellenőrző bizottságba, illetőleg ki nem vehet részt az adott ügyben eljáró etikai bizottságban, továbbá ki nem lehet tagja az etikai bizottságnak.

A bizottságok testületi szervként, saját ügyrendjük szerint működnek, maguk közül választott elnök irányításával. A törvény megállapítja a határozatképesség feltételeit, továbbá előírja, hogy a bizottságok évenként kötelesek beszámolni a küldöttgyűlésnek.

A kamara legfontosabb bizottsága az etikai bizottság. Feladata, hogy őrködjön az etikai szabályok, az etikai kódexben foglaltak megtartásán, feladata továbbá a kamarai tagokkal szembeni etikai vizsgálat lefolytatása, az elsőfokú határozat meghozatala.

Az ellenőrző bizottság feladata a kamara tevékenységének, gazdálkodásának vizsgálata, hogy az megfelel-e a jogszabályokban, az alapszabályban és más önkormányzati szabályzatban előírtaknak. Az ellenőrző bizottság feladatainak ellátásához rendelkezésre álló eszközöket is tartalmazza a törvény.

Az oktatási bizottság legfontosabb feladata a könyvvizsgálók továbbképzésével kapcsolatos teendők szervezése és irányítása, közreműködés a könyvvizsgálói képesítés vizsgaszervezési feladatainak ellátásában.

Kiemelt szerepe van a szakértői bizottságnak. Ez egyrészt a könyvvizsgálók működésének, tevékenységének feltételeit meghatározó törvények és más jogszabályok véleményezésében, másrészt a nemzetközi könyvvizsgálati standardok figyelemmel kísérésében, ehhez kapcsolódóan a nemzeti könyvvizsgálati standardok, szakmai kiadványok elkészítésében, megjelentetésében, azok folyamatos kiegészítésében, módosításában és nem utolsósorban az egységes szakmai szemlélet alakítása érdekében a könyvvizsgálat körébe tartozó elméleti és gyakorlati kérdésekkel kapcsolatos állásfoglalások kialakításában és közreadásában nyilvánul meg.

A felvételi bizottság feladata a tagfelvételi kérelmek, továbbá a könyvvizsgálói társaságok bejegyzésére vonatkozó kérelmek vizsgálata és elbírálása, és ennek alapján a felvétel foganatosítása, illetőleg a kérelmező felvételi kérelmének elutasítása.

A kamara bevételei és ráfordításai

Az 57-58. §-hoz

A törvény szabályozza a kamara bevételeit és ráfordításait. A küldöttgyűlés köteles meghatározni a tagdíjat és a könyvvizsgálói társaságok hozzájárulási díját. Fontos bevétel a kamara által nyújtott szolgáltatások díja, amely mögött ott vannak a nyújtott szakmai szolgáltatások költségei. A kamarára háruló feladatokból következően a szakmai szolgáltatásokat a kamarai tagok érdekében nyújtják, azokon indokolt a részvétel, ezért a nyújtott szakmai szolgáltatás költségeivel összhangban kell a bevételeket megállapítani.

V. FEJEZET

FELELŐSSÉGI SZABÁLYOK

Etikai vétség

Az 59. §-hoz

A törvény e §-ban határozza meg az etikai vétség kritériumait.

Etikai eljárás

A 60-61. §-hoz

Részletesen taglalja az etikai eljárás szabályait a törvény. Az etikai eljárást a fegyelmi megbízott javaslatára a kamara elnöke rendeli el írásban, az elévülési idők, illetve a büntetőeljárás figyelembe vételével.

Az etikai eljárást az etikai bizottság folytatja le a fegyelmi megbízott közreműködésével, az érintett kamarai tagnak, továbbá esetleg képviselőjének részvételével, a rendelkezésre álló iratok bemutatásával.

Etikai büntetések

A 62. §-hoz

Az etikai büntetés (amely csak etikai tárgyaláson hozható) a következő lehet: írásbeli megrovás, pénzbírság, kizárás a kamarából. A pénzbírság felső határát rögzíti a törvény.

Jogorvoslatok

A 63. §-hoz

Az etikai bizottság határozata megfellebbezhető az elnökségnél. A törvény megállapítja a fellebbezés benyújtásának, határidejének szabályait, az elnökség döntési lehetőségeit. Az elnökség döntése ellen - az előírt határidőig - bírósághoz lehet keresettel fordulni. A bíróság jogerős ítéletéig az etikai határozat nem emelkedik jogerőre, de kizárás etikai büntetés esetén a kamarai tag nem végezhet könyvvizsgálatot.

VI. FEJEZET

A KAMARA FELETTI TÖRVÉNYESSÉGI FELÜGYELET

A törvényességi felügyelet általános szabályai

A 64-66. §-hoz

A kamara feletti törvényességi felügyeletet a pénzügyminiszter látja el. Ez következik egyrészt abból, hogy a pénzügyminiszter ad át a kamarának állami feladatokat, másrészt abból, hogy a könyvvizsgáló a számviteli dokumentumokat ellenőrzi, továbbá a képzéssel kapcsolatos követelmények közzétételéhez a pénzügyminiszter hozzájárulása szükséges, és a számvitel irányítása is a pénzügyminiszterhez tartozik.

A törvényességi felügyeletből adódó - a törvényben rögzített - ellenőrzési feladatok ellátása során tapasztalt törvénysértés esetén a miniszter a kamara elnökének felszólításán túlmenően a törvényesség helyreállítása érdekében bírósághoz fordulhat. A bíróság megsemmisítheti a jogsértő határozatot, felfüggesztheti a kamara testületi szerveinek és tisztségviselőinek működését, súlyosabb esetben felügyelő biztost is kirendelhet.

Kamarai határozat bírósági felülvizsgálata

A 67. §-hoz

A kamarai tag is kérheti a bíróságtól a kamara testületei által hozott határozat felülvizsgálatát. A perindítás előtt azonban az ellenőrző bizottság állásfoglalását is ki kell kérni.

A kamara törvényes működését tehát egyrészt garantálja a törvény szerinti törvényességi felügyelet, másrészt az, hogy a kamarai tag is kezdeményezheti a jogsértő határozat bírósági felülvizsgálatát.

-----STARTING---POINT---VEGE---

VII. FEJEZET

ZÁRÓ RENDELKEZÉSEK

Hatálybalépés

A 68. §-hoz

A törvény a kihirdetését követő 30. napon lép hatályba.

A kamara megalakulása az átmeneti rendelkezések szerint 6 hónapot vesz igénybe. Ezért a törvény szerint a törvény hatálybalépését követő kilencedik hónap első napján a könyvvizsgálat rendjét szabályozó kormányrendelet, továbbá a számviteli törvény erre vonatkozó felhatalmazása hatályát veszti, és egyidejűleg módosul a számviteli törvénynek az a rendelkezése, amely azt szabályozza, hogy ki bízható meg a könyvvizsgálattal. Mindezt az indokolja, hogy a kamara megalakulásáig is el kell látni a könyvvizsgálói tevékenység engedélyezésének feladatát.

Átmeneti rendelkezések

A 69-74. §-hoz

A miniszter a törvényben előírt személyek köréből előkészítő bizottságot hoz létre, amelynek feladata:

- a kamara ideiglenes alapszabályának és választási szabályzatának elkészítése,

- az ideiglenes felvételi bizottság kijelölése,

- a helyi szervezetekben a küldöttek megválasztásának előkészítése, a választás lebonyolítása,

- az alakuló küldöttgyűlés előkészítése, összehívása.

Az előkészítő bizottság szükségességét az indokolja, hogy az újonnan létrejövő kamara nem jogutódja a könyvvizsgálók egyesületi formában működő társadalmi szervezetének, nem annak az átalakulásával jön létre.

Az előkészítő bizottság a feladatát a kamara létrejöttével, az alakuló küldöttgyűlésen az alapszabály elfogadásával teljesíti, tevékenysége ezzel megszűnik.

Az ideiglenes felvételi bizottság a törvényben előírt feltételeknek megfelelő könyvvizsgálókat ideiglenes nyilvántartásba veszi.

Az így felvett könyvvizsgálókból az előkészítő bizottságnak létre kell hoznia a kamara helyi szervezeteit, hogy ott megválasszák az alakuló küldöttgyűlés küldötteit a törvényben előírt arányban.

Fontos a törvényben rögzíteni, hogy a törvény hatályba- lépése előtt megszerzett okleveles könyvvizsgálói képesítés, továbbá a már folyamatban lévő okleveles könyvvizsgálói képzéssel, vizsgáztatással megszerzett képesítés is megfelel a törvény szerinti okleveles könyvvizsgálói képesítésnek.

Azok a könyvvizsgálók, akik a törvény szerinti könyvvizsgálói tevékenységet a törvény hatályba- lépésekor ténylegesen végzik, és hatályos könyvvizsgálói engedéllyel rendelkeznek, könyvvizsgálóként a továbbiakban csak úgy tevékenykedhetnek, ha felvételüket kérik a kamarába, függetlenül attól, hogy a könyvvizsgálói tevékenységet főállásban (vállalkozóként) vagy mellékfoglalkozásban, másodállásban látják el. Enélkül nem teljesül az a követelmény, hogy könyvvizsgálói tevékenységet csak kamarai tag végezhet.

Ha a törvény hatálybalépésekor a könyvvizsgálói tevékenységet végző a törvény szerint nem megengedett munkaviszonyban van, az új követelményeknek legkésőbb 2001. december 31-ig köteles megfelelni.

Azok, akik érvényes könyvvizsgálói engedéllyel rendelkeznek, de nem végeznek könyvvizsgálói tevékenységet, kérhetik felvételüket a kamarába azzal, hogy egyidejűleg a kamarai tagság szünetelését is kérik. Ezzel biztosítható, hogy a törvénnyel létrejövő kamarában részt vegyenek a továbbképzésben, bekapcsolódjanak a kamara szakmai munkájába. Így a későbbiek során nem lesz akadálya annak, hogy a kamarai tagság szünetelése okának megszűnésekor a könyvvizsgálói tevékenységbe aktívan bekapcsolódjanak.

Indokolt a törvényben rögzíteni azt, hogy a magyar könyvvizsgálók egyesületi formában működő társadalmi szervezete a vagyonát adó- és illetékmentesen - ingyenesen - átruházhatja a törvénnyel létrejövő kamarára, továbbá, hogy a köztestületi kamara folytathatja, átvállalhatja azokat a nemzetközi kapcsolatokat, tagsági kötelezettségeket, amelyeket az egyesület a korábbiakban megszerzett.