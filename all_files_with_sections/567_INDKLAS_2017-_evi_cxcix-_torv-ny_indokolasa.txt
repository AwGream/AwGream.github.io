2017. évi CXCIX. törvény indokolása

az állami vagyonnal és nemzeti pénzügyi szolgáltatásokkal összefüggő egyes törvények módosításáról

-----STARTING---POINT---ALTALANOS--- 

Az állami vagyonnal és nemzeti pénzügyi szolgáltatásokkal összefüggő egyes törvények módosításáról szóló törvény egyik alapvető célja a Magyar Fejlesztési Bank Részvénytársaságról szóló 2001. évi XX. törvény (a továbbiakban: MFB tv.) módosítása által hozzájárulni ahhoz, hogy az MFB Magyar Fejlesztési Bank Zártkörűen Működő Részvénytársaság (a továbbiakban: MFB Zrt.), valamint az általa irányított leányvállalatok és a tulajdonosi joggyakorlása alatt álló társaságok (a továbbiakban együtt: MFB Csoport) saját, uniós és más nemzetközi források kihelyezésével támogassa az európai uniós és nemzetgazdasági fejlesztési célokat. A törvény ennek érdekében megteremti annak lehetőségét, hogy az MFB Csoport a fejlesztési banki tevékenységét egy átfogó finanszírozási eszköztárral rendelkező gazdaságfejlesztési központként végezze, hozzájárulva ezzel az ország gazdasági növekedéséhez.

E körben módosításra kerülnek az európai uniós forráskezelési tevékenységét szabályozó rendelkezések annak érdekében, hogy az MFB Zrt. a korábbinál hatékonyabban láthassa el a vonatkozó uniós szabályozás adta kereteken belül e tevékenységet.

A nemzetgazdasági, illetve társadalmi szempontból jelentős beruházási, finanszírozási célok támogatása érdekében a törvény az MFB Zrt. feladatkörének pontosításával, aktualizálásával, továbbá a feladatokhoz kapcsolódó pénzügyi szolgáltatási tevékenységek kibővítésével a kormányzat aktív fejlesztéspolitikai javaslattevőjeként biztosítja az MFB Zrt. gazdaságfejlesztési törekvéseit.

A sikeres fejlesztési banki tevékenységhez nélkülözhetetlen a szolgáltatás- és termékpaletta színesebbé tétele a hitelen és garancián túl az értéknövelő szolgáltatások előtérbe helyezésével, így a jelen módosítás által megnyílhat az út a kockázati tőke és tőke beruházási tevékenység folytatásához a start-up-ok és az innováció támogatásához. A törvény a kockázati tőkebefektetésekhez kapcsolódó indokolatlan korlátozás átalakítása révén hozzájárul a Kormány MFB Zrt. általi befektetési jegy, illetve kockázati tőkealap-jegyvásárláson keresztül megvalósítandó gazdaságpolitikájának támogatásához.

Az állami vagyonról szóló 2007. évi CVI. törvény (a továbbiakban: Vtv.) módosításával elérni kívánt legfontosabb közpolitikai cél, hogy az állami vagyon tulajdonjogának ingyenes átruházására vonatkozó törvényi szabályok kiegészítésre kerüljenek, tekintettel arra, hogy szabályozási célként fogalmazódott meg az az igény, hogy az egyházak mellett egyházi jogi személyek (pl. szerzetesrendek) is ingyenesen állami vagyonhoz juthassanak hitéleti feladataik elősegítése vagy az általuk végzett állami - így különösen oktatási, szociális, család-, gyermek- és ifjúságvédelmi, kulturális - feladatok ellátásának elősegítése érdekében.

A Vtv. egyéb módosításai a jogalkalmazó szervezetek részéről a vagyongazdálkodás gyakorlata során felmerült kérdésekre adnak megoldást, tartalmaznak továbbá néhány kodifikációs pontosítást.

A törvény a szövetkezeti hitelintézetek integrációjáról és egyes gazdasági tárgyú jogszabályok módosításáról szóló 2013. évi CXXXV. törvényt (a továbbiakban: Szhitv.) is módosítja. A 2017. év első felében az Országgyűlés elfogadta a szövetkezeti hitelintézetek integrációjával összefüggő egyes törvények módosításáról szóló 2017. évi LXII. törvényt, amely a legfőbb céljaként tűzte ki a szövetkezeti hitelintézeti szektor hosszú távú, jövedelmező és prudens működésének megerősítését, a szektor érdekeinek védelmét, valamint egy szorosabb szövetkezeti hitelintézeti integráció (a továbbiakban: Integráció) megvalósítását.

A takarékszövetkezetek működésével kapcsolatban az egyik legfontosabb kormányzati szempont - a szektor megújulása, modernizálása mellett - az intézményvédelmi feladatok hatékony ellátása és a belső kontrollmechanizmusok megfelelő működtetése az Integráción belül, amelynek letéteményese a Szövetkezeti Hitelintézetek Integrációs Szervezete (a továbbiakban: Integrációs Szervezet). Az Szhitv. módosítása elsődlegesen azt a célt szolgálja, hogy az Integrációs Szervezet tagsági és döntési struktúrája megfelelően illeszkedjen az átalakulásban lévő takarékszövetkezeti szektor tagságához, vezető testületei pedig - összetételük és a tagjaikkal szemben támasztott szakmai elvárások és összeférhetetlenségi szabályok révén - hatékonyan tudják mind az egyedi döntéseket, mind a szektor egészének működésére kiható szabályozási feladatokat ellátni. A törvény azt hivatott biztosítani, hogy az Integrációs Szervezet, mint az Integráció központi szerve olyan szervezeti és működési sajátosságokkal rendelkezzen, ami alkalmassá teszi arra, hogy a szektor átfogó felügyelete révén biztosítsa a szövetkezeti hitelintézetek hosszú távú biztonságos működését.

A törvény ezért célul tűzi ki azt, hogy az Integráció tagjai magas színvonalú, a problémákra hatékonyan reagáló vezetés, szakmai irányítás mellett végezzék tevékenységüket, az intézményvédelem rendszere pedig kiegyensúlyozottan szolgálja valamennyi intézmény és ügyfeleik érdekeit.

Az Integráció prudenciális irányítását ellátó Integrációs Szervezet belső szervezeti működésében változtatások szükségesek azáltal, hogy az Integrációs Szervezet irányítását, illetve vezetését ellátó igazgatóság és az ügyvezetés tagjaira vonatkozó követelményrendszer szigorúbbá válik mind a szakmai alkalmassági, mind az összeférhetetlenségi követelmények tekintetében. Az Integrációs Szervezet igazgatósága egyes döntések tekintetében - ide nem értve a jelentős súlyú szankciós intézkedéseket - a döntés meghozatalát ruházhat át az operatív feladatokat ellátó ügyvezetésre, biztosítva ezáltal a hatékonyabb működés és a gyorsabb reagálás lehetőségét szükség esetén. Az Integrációs Szervezet ellenőrzési feladataival kapcsolatos eszköztár is kibővül annak lehetőségével, hogy az Integrációs Szervezet a szövetkezeti hitelintézetek és a Központi Bank közvetítők útján végzett tevékenységét is ellenőrizze, emellett az Integrációs Szervezet által végzett ellenőrzés során ideiglenesen közreműködő szakértő igénybevételére is sor kerülhet az ellenőrzések eredményességének javítása érdekében.

A törvény változásokat vezet be az Integrációs Szervezeti tagság tekintetében is. E körben egyrészt kiegészülnek az Integrációból történő kilépés szabályai azon esettel, amikor az egyetemleges felelősségvállalásban nem érintett tag kíván kilépni az Integrációs Szervezetből. A tagi kilépés ezen esetére szükségessé válik a tagi vagyoni hozzájárulások kezelésére vonatkozó szabályok megalkotása, tekintve, hogy a hatályos szabályrendszer ezen esetkörre ezidáig nem tartalmazott rendelkezéseket.

A törvény lényeges újítása az Integrációs Szervezet döntéshozatali rendjének a változása oly módon, hogy módosul az Integrációs Szervezet közgyűlésén az egyes tagokat megillető szavazati jog, és az MFB-t az Integrációs Szervezeti tagságára tekintettel a szavazatok 51 százaléka illeti meg, a fennmaradó szavazatok pedig egyenlő arányban oszlanak meg az Integrációs Szervezet további tagjai között. E rendelkezés arra figyelemmel szükséges, hogy a szövetkezeti hitelintézeti szektorban a mérethatékony intézményi rendszer elérése érdekében lezajlott egyesülési folyamatok eredményeként megközelítőleg hasonló méretű tagszervezetek alakultak ki, amelyek számára indokolt egymással megegyező szavazati jogot biztosítani az Integrációs Szervezet döntéshozatali mechanizmusában. A törvény rögzíti továbbá a közgyűlésen a döntés meghozatalához szükséges szavazati arányt is.

Fontos szempont ugyanakkor, hogy az intézményvédelemért felelős Integrációs Szervezet vagyonának a felhasználása továbbra is célhoz kötött, annak pénzeszközei nem vonhatók el.

Az Szhitv. módosítása a fentieken túl kisebb korrekciókat tartalmaz az egységes informatikai rendszer létrehozásának a köztes eredményei figyelembevételével, továbbá a törvény pontosításokat is tartalmaz az egyértelmű jogalkalmazás érdekében.

A postai szolgáltatások nyújtásában az ország lakosságának rendkívül nagy része érintett, ezért fontos, hogy a pénzmosás elleni küzdelmet célzó, valamint a pénzátutalások adatainak rögzítését és továbbítását előíró szabályok alkalmazása a lehető legkisebb mértékben terhelje le a posták forgalmát és így ne okozzon aránytalan adminisztratív terheket, időveszteséget az ügyfelek számára. A törvény az uniós szabályok adta keretek között kiveszi a pénzmosás és a terrorizmus finanszírozás elleni törvény hatálya alól azokat a belföldi postai csekkel történő befizetéseket, amelyek adó, illeték, illetve vám fizetésre irányulnak. Ezzel összefüggésben a postai szolgáltatásokról szóló törvény módosításával előírja, hogy a postai „sárga” és „fehér” csekkek kibocsájtói tüntessék fel azokat a jelzéseket a csekkeken, melyek alapján a postákon könnyen és gyorsan meg tudják határozni az adott ügylethez tartozó ügyfél átvilágítási szintet.

A törvény a csődeljárásról és a felszámolási eljárásról szóló törvény tekintetében több, a gyakorlati tapasztalatok alapján szükséges módosítást vezet be.

-----STARTING---POINT---RESZLETES---

Az 1-5. §-hoz

A törvény a csődeljárásról és a felszámolási eljárásról szóló törvény fennálló értelmezésbeli joghézag kitöltésére szolgál azáltal, hogy a felszámolói tevékenységet végző szervezetek kiválasztásakor zsinórmértéket jelentő, de jogszabálynak nem minősülő pályázati felhívásban a felszámolási tevékenység pártatlan végzésére veszélyesként megjelölt tevékenységeket a norma szintjére emeli, iránymutatást adva ezáltal a jogalkalmazónak. A törvény kifejezetten nevesíti, és a felszámolási tevékenységgel összeférhetetlennek minősíti az ingatlanközvetítő, kölcsön- és faktoring tevékenységet, így ezek a felszámolók számára kifejezetten tiltott tevékenységek, de a jogalkotó számolt azzal a lehetőséggel is, hogy a felsoroltakon kívül is lehetnek még egyéb, kimerítő jelleggel nem meghatározható tevékenységek, amelyek a felszámolói működés átláthatóságát csökkenthetik és a pártatlanság elvét veszélyeztethetik.

A hatályos szabályozás szerint amennyiben az értékesítési eljárásban kötött adásvételi szerződés megtámadása következtében a bíróság az eredeti állapot visszaállítását rendeli el, de a biztosított hitelező nem fizeti vissza a részére az elszámolás alapján már kifizetett összeget, úgy annak ellenére, hogy az értékesített ingatlan tulajdonjoga az adósra visszaszáll, a felszámoló a vételárat a vevő részére nem tudja visszafizetni. Ezen esetkör megelőzése érdekében a beszámításnak a korlátozása indokolt.

Tekintettel arra, hogy a hatályos rendelkezés végrehajtása mind a felszámoló szervezetek, mind a pénzügyi intézmények számára jelentős adminisztrációs teherrel jár, szükséges a vagyonkutatás szabályainak akkénti módosítása, hogy a felszámoló általi, minden ügyben, valamennyi pénzügyi intézménynek megküldendő megkeresés helyett az értesítési kötelezettség a pénzügyi intézményeket és csak abban az esetben terhelje, amennyiben az adós tekintetében számlát vezetnek vagy a törvényben meghatározott időintervallumon belül vezettek.

A 6. §-hoz

A törvény a beiktatott V/A. Fejezet rendelkezéseivel összhangban jogszabályi utalásokat pontosító rendelkezéseket tartalmaz.

A 7. §-hoz

A törvény az MFB Zrt. feladatainak bővítését, aktualizálását szolgálja azzal, hogy az MFB Zrt. általi finanszírozás lehetőségét kiterjeszti a kiemelt nemzeti emlékhely és településkép-védelmi környezet megóvását, kialakítását, az épített és a természeti környezet egységes védelmét szolgáló kormányrendelet végrehajtásához. A szabályozás az MFB Zrt. részére lehetővé teszi azt, hogy részt vegyen a Kormány rendeletében meghatározott kiemelt nemzeti emlékhely és településkép-védelmi környezet megóvását, kialakítását, az épített és a természeti környezet egységes védelmét szolgáló - ingatlanok fenntartásához, helyreállításához, felújításához vagy átalakításához kapcsolódó - beruházások finanszírozásához szükséges hitel, illetve kölcsön formájában történő biztosításában.

A 8. §-hoz

A törvény megteremti a jogszabályi lehetőségét annak, hogy az MFB Zrt. üzletszerűen, pénzügyi szolgáltatási tevékenységként fejlesztési célú feladatainak megvalósítása érdekében, ahhoz kapcsolódóan követelésvásárlási tevékenységet végezzen.

Az MFB Zrt. nem klasszikus fejlesztési banki feladatának törlésével összefüggésben az MFB Zrt. ellenőrzési jogosultságára vonatkozó rendelkezések tekintetében az MFB tv. 2. § m) pontjának beiktatását megelőzően hatályos normaszöveg kerül visszaállításra.

A 9. §-hoz

Az MFB Zrt. finanszírozási lehetőségeinek bővítését szolgálja a törvény azon rendelkezése, mely a beruházáshoz kapcsolódó fejlesztési célú hitelen és kölcsönön kívül a hitelcélok szerinti hitel, illetve kölcsön kiváltása, valamint a hitelcélok érdekében nyújtott tagi kölcsön finanszírozása esetén is biztosítja a hitel- és kölcsönnyújtást az MFB Zrt. részére.

A kockázati tőkebefektetések sajátosságaitól idegen az MFB tv.-ben szereplő, az alapkezelő általi, a tőke megóvására vagy a hozamra vállalt garancia vagy ígéret. Az alapkezelők a piaci sztenderd szerint - elsősorban az alapok kezelési szabályzataikban - kifejezetten korlátozzák e tekintetben a felelősségüket, figyelemmel a kockázati tőkebefektetések magas kockázatot hordozó jellegére. Az MFB Zrt. általi befektetési jegy, illetve kockázati tőkealap-jegy vásárlásra vonatkozó megtérülési garanciák módosítása az indokolatlan, a tevékenységet ellehetetlenítő korlátozás eltörlését szolgálja.

A kiegészítés lehetővé teszi, hogy az MFB az Európai Unió vagy annak intézményei, illetve ezek részesedésével működő szervezetek által kezdeményezett vagy támogatott pénzügyi együttműködésben részt vegyen. Erre csak akkor kerülhet sor, ha a részvétel nem veszélyezteti az MFB-nek a hitelintézetek tevékenységéhez való hozzáférésről és a hitelintézetek és befektetési vállalkozások prudenciális felügyeletéről, a 2002/87/EK irányelv módosításáról, a 2006/48/EK és a 2006/49/EK irányelv hatályon kívül helyezéséről szóló, 2013. június 26-ai 36/2013/EU európai parlamenti és tanácsi irányelv 2. cikk (5) bekezdése szerinti kivételi listán történő szerepeltetését.

A 10. §-hoz

A kormányzati munkamegosztásban bekövetkezett változásokra figyelemmel tartalmaz módosító rendelkezéseket.

A 11. §-hoz

A törvény egyértelművé teszi, hogy az MFB Zrt.-nek az MFB tv. 2. § h) pontja szerinti feladatköre, valamint a 3. § (3) bekezdése szerinti tevékenysége esetében, az európai strukturális és beruházási alapokból finanszírozott pénzügyi eszközök végrehajtása során az MFB tv. pénzügyi szolgáltatás keretében létrejött jogviszonyokat szabályozó rendelkezéseit, valamint a hitelintézetekre és befektetési vállalkozásokra vonatkozó prudenciális követelményekről és a 648/2012/EU rendelet módosításáról szóló, 2013. június 26-i 575/2013/EU európai parlamenti és tanácsi rendeletet (a továbbiakban: 575/2013/EU rendelet) nem kell alkalmazni.

A 12. §-hoz

A kormányzati munkamegosztásban bekövetkezett változásokra figyelemmel tartalmaz módosító rendelkezéseket.

A 13. §-hoz

A törvény 2. §-ához kapcsolódó módosítás, mely rögzíti, hogy az MFB Zrt. ezen feladatához kapcsolódóan a nemzeti vagyonról szóló 2011. évi CXCVI. törvény szerint átláthatósági követelményeknek a természetes személyek és a társasházak tekintetében sem kell érvényesülnie. Továbbá a kormányzati munkamegosztásban bekövetkezett változásokra figyelemmel tartalmaz szövegcserés módosító rendelkezéseket.

A 14. §-hoz

A törvény az egyértelmű jogalkalmazás érdekében pontosítja, és a nem klasszikus fejlesztési banki tevékenységek törlésével aktualizálja az MFB Zrt. feladatait. Törlésre kerül továbbá a Magyar Nemzeti Bank volt felügyelőbizottsági tagjaira vonatkozó szabály, tekintettel arra, hogy az már nem hatályos jogszabályi rendelkezésekre hivatkozik. A Magyar Nemzeti Bankról szóló - jelenleg hatályos - 2013. évi CXXXIX. törvény ugyanakkor rendezi a kérdést azzal, hogy kizárja a 39. §-ában szereplő szervezetek, közöttük az MFB Zrt. esetében is a 152. § (1) bekezdésében foglalt összeférhetetlenségi szabályok alkalmazását.

A 15. §-hoz

Tekintettel arra, hogy a hatályos Vtv. és a Kormány tagjainak feladat- és hatásköréről szóló 152/2014. (VI. 6.) Korm. rendelet (a továbbiakban: Statútum rendelet) rendelkezései alapján a vagyonpolitika tekintetében a kormányzati tevékenység összehangolása és az állami vagyon felügyelete, mint kormányzati feladatkörök összeolvadnak, indokolt, hogy - a korábbi törvényi rendelkezésekkel összhangban - a tulajdonosi joggyakorlással összefüggő ágazati törvényi szabályok kizárólag az állami vagyon felügyeletéért felelős szakminiszterre telepítsék azokat a jogköröket, amelyek az állami vagyongazdálkodást érintik.

A módosítás folytán kizárólag az állami vagyon felügyeletéért felelős miniszter lesz jogosult arra, hogy a 2011. évi CXCVI. törvény (a továbbiakban: Nvtv.) 7/A. §-a szerinti személy kijelölésével határozza meg az államot megillető tulajdonosi jogok és kötelezettségek összességének, illetve azok meghatározott részének gyakorlóját. Ekként az állam tulajdonában álló nemzeti vagyon tekintetében tulajdonosi joggyakorló kizárólag a miniszter, a központi költségvetési szerv, az állam 100%-os tulajdonában álló gazdálkodó szervezet vagy az állam és az állam 100%-os tulajdonában álló gazdálkodó szervezet együttesen 100%-os tulajdonában álló gazdasági társaság lehet.

A Vtv. 3. § (3) bekezdése vonatkozásában a törvénymódosítás egyértelművé teszi, hogy az állami vagyon meghatározott köre felett tulajdonosi jogokat és kötelezettségeket a Vtv. módosításra került 3. § (2a) bekezdése alapján az állam nevében gyakorló személy e tevékenységét a Vtv. és annak végrehajtási rendelete, valamint a Vtv. módosításra került 3. §  (2a) bekezdése szerinti miniszteri rendelet szabályai szerint végezheti.

A jogszabály-módosítás alapján egyértelműen meghatározásra kerül, hogy e körben a tulajdonosi joggyakorlással érintett állami vagyon tulajdonjogának átruházására, arra vételi jog, elővásárlási jog szerződéssel történő alapítására, annak biztosítékul adására, más módon való megterhelésére és a gazdasági társaság végelszámolással való megszüntetésére kizárólag az MNV Zrt. jogosult.

Az újonnan elfogadásra került 3. § (3a)-(3b) bekezdések a megbízási szerződéssel rendelkező tulajdonosi joggyakorlókra vonatkozóan tartalmaznak részletszabályokat aszerint differenciálva, hogy milyen tárgykörben szükséges az MNV Zrt. mint megbízó tulajdonosi joggyakorló döntése.

Amennyiben a tulajdonosi joggyakorlás megbízási szerződésen alapul, úgy a tulajdonosi joggyakorlónak az MNV Zrt. előzetes engedélyét kell kérnie állami vagyon nem pénzbeli hozzájárulásként való szolgáltatásához, vagy állami vagyonnak más módon a gazdálkodó szervezet részére történő tulajdonba adásához, a tőkeemeléshez, a nem kötelező tőkeleszállításhoz, a gazdálkodó szervezet végelszámolással történő megszüntetéséhez, vagy átalakulásához, egyesüléséhez, szétválásához.

Állami részesedés átruházása, arra vételi jog, elővásárlási jog szerződéssel történő alapítása, annak biztosítékul adása és más módon való megterhelése esetén nem a megbízási szerződéssel rendelkező tulajdonosi joggyakorló, hanem az MNV Zrt. jogosult eljárni, mivel e jogügyletek súlya indokolja, hogy a törvényben kijelölt általános tulajdonosi joggyakorlói jogkörrel rendelkező MNV Zrt. járjon el.

A 16. §-hoz

A módosítással érintett Vtv. 20. § (4) bekezdés d) pont da) alpontja helytelen terminológiát használva, úgy rendelkezik, hogy az MNV Zrt. Igazgatósága hozza meg az MNV Zrt. tulajdonosi joggyakorlása alá tartozó valamennyi kizárólagos állami tulajdonú gazdasági társaság vonatkozásában a tulajdonosi döntéseket. A módosítás - pontosítva a hatályos szabályozást - rögzíti, hogy az MNV Zrt. Igazgatósága a jövőben az Nvtv. 2. melléklet I. pontja szerinti nemzetgazdasági szempontból kiemelt jelentőségű nemzeti vagyonban tartandó állami tulajdonban álló társaságok esetében fog dönteni a közgyűlésen, illetve taggyűlésen képviselendő álláspont kialakításáról, illetve az alapítói határozatok kiadásáról.

Az Áht. 45. §-a szerint az állami tulajdonú gazdasági társaságok részére pótbefizetés is nyújtható, ezért indokolt a Vtv. 20. § (4) bekezdés i) pontját a pótbefizetéssel kiegészíteni.

Jelenleg jogszabályi szinten nem rendezett az Nvtv. 8. § (7) bekezdése alapján megkötött megbízási szerződésekben előírt megbízói előzetes engedélyek (pl. a megbízott által megvalósítandó tőkeemeléshez és létesítő okirat módosításához történő megbízói hozzájárulás) kiadására vonatkozó hatáskör, a módosítás ennek rendezését szolgálja a Vtv. 20. § (4) bekezdés q) pontjának megfelelő kiegészítésével.

A 17-19. §-hoz

Indokolt, hogy a visszapótlási kötelezettség törvényben meghatározott alanyi kör vonatkozásában történő eltörlése mellett adott legyen a lehetőség arra, hogy az alapfeladatként vagy főtevékenységként közfeladatot ellátó vagyonkezelő a vagyonkezelési szerződésben e főszabálytól eltérően is megállapodhasson a tulajdonosi joggyakorlóval.

Indokolt, hogy a Vtv. egyértelműen rögzítse, hogy pl. központi költségvetési szerv végrendeleti megnevezése esetében - ha a hagyaték tárgya társasági részesedés - az MNV Zrt. nem vagyonkezelési, hanem megbízási szerződést köt a kedvezményezettel.

A módosítás egyrészt egyértelműsíti, hogy az MNV Zrt. jogosult az állam nevében gazdálkodó szervezetben történő részesedésszerzésre, másrészt lehetővé teszi, hogy az MNV Zrt. ne csak gazdasági társaság alapítására, hanem gazdasági társaságban történő részesedésszerzésre is kiadhasson meghatalmazást más személynek, illetve szervezetnek.

A 20-21. §-hoz

A Vtv. 33. §-a (2) bekezdésének módosításával egyértelművé válik, hogy a központi költségvetési szervként működő vagyonkezelők a „nemo plus iuris” elv miatt nem jogosultak az Nvtv. 11. § (6) bekezdése szerinti immateriális jószágok, tárgyi eszközök, készletek értékesítésére. Erre kizárólag a tulajdonosi joggyakorlónak van jogosítványa, ezért indokolt, hogy a Vtv. egyértelművé tegye, hogy az értékesítésre kizárólag megbízási szerződés alapján, és kizárólag a Magyar Állam nevében és javára kerülhet sor azzal, hogy az értékesítésből származó bevétel a vagyonkezelő központi költségvetési szervet illeti meg. A jogszabály-módosítás nem generál adminisztrációs többletterhet sem a tulajdonosi joggyakorlók, sem a vagyonkezelők számára, mivel a tulajdonosi joggyakorlónak lehetősége van arra, hogy az értékesítésre általános megbízást adjon a vagyonkezelő részére, így a tulajdonosi joggyakorló és a vagyonkezelő között az értékesítésre vonatkozó felhatalmazást egy okirat kiadásával biztosítani lehet.

A Vtv. 34. §-át (4) bekezdéssel kiegészítő jogszabályi rendelkezés törvényi szintre emeli azt a főszabályt, miszerint a Vtv. hatálya alá tartozó állami ingatlan értékesítésére - kivéve a 35. § (2) bekezdés szerinti versenyeztetés mellőzésével történő értékesítést - kizárólag az MNV Zrt. által működtetett elektronikus árverési rendszer útján kerülhet sor azzal, hogy az MNV Zrt. az Nvtv. 7/A. § (1) bekezdése szerinti tulajdonosi joggyakorlók részére az elektronikus árverésen történő értékesítést ingyenesen bonyolítja le.

A 22. §-hoz

A Vtv. 35. § (2) bekezdését o) ponttal kiegészítő jogszabályi rendelkezés megalkotásának indoka, hogy az autópályák melletti pihenőhelyeken a nemzeti vagyonról szóló 2011. évi CXCVI. törvény (a továbbiakban: Nvtv.) hatályba lépését megelőzően több építmény is létrejött magánberuházás keretében. A jogszabályi rendelkezések alapján a felépítmények kizárólagos állami tulajdonnak minősültek, így ebből kifolyólag a beruházáshoz kapcsolódóan megkötött földhasználati szerződések - amelyek alapján az építmények tulajdonjogát a beruházó megszerezte volna - érvénytelennek minősültek. A földhasználati szerződések döntően a beruházás megvalósításra kiírt pályázat győztesével kerültek megkötésre és a szerződések érvénytelenségével kapcsolatos aggályok csak utóbb, Kúriai elvi döntés (EBH2008.1861.) nyomán merültek fel. A Kúria az új önálló helyrajzi számú ingatlan létesítését és az ehhez kapcsolódó földhasználati jog alapítását úgy értelmezte, hogy ebből kifolyólag a korábban bevett gyakorlat szerint megkötött szerződések érvénytelennek minősültek. Ez azt eredményezte, hogy bár a beruházó teljesítette valamennyi szerződésből eredő kötelezettségét, az általa saját forrásból létesített építményen mégsem szerezhetett tulajdont a szerződés rendelkezései szerint.

Mivel ebben az esetekben a szerződések érvénytelenségéből eredő következmények viselése sem a Magyar Államnak, sem a beruházóknak nem állt érdekében, így a jogi rendezésre (elszámolásra) sem került sor, és a felek a megkötött szerződésben foglaltak szerint jártak el azzal, hogy a tulajdoni kérdések rendezése elmaradt.

Az Nvtv. módosítás, amely az állami kizárólagos tulajdoni körből kivette az autópálya melletti pihenőket és várakozókat, megteremtette a lehetőségét annak, hogy a beruházók megszerezhessék az általuk létesített felépítmények tulajdonjogát. A tulajdonszerzéshez új, érvényes földhasználati szerződés megkötése szükséges, amely a beruházókkal, versenyeztetés mellőzésével a Vtv. fentiek szerinti módosítása esetén lesz megköthető.

A Vtv. 35. § (2) bekezdését p) ponttal kiegészítő jogszabályi rendelkezés megalkotásának indoka, hogy a Magyar Állam, mint örökös képviseletében eljáró MNV Zrt. a Polgári Törvénykönyvről szóló 1959. évi IV. törvény (a továbbiakban: régi Ptk.) 679. § (1) bekezdése, illetve a Polgári Törvénykönyvről szóló 2013. évi V. törvény (a továbbiakban: új Ptk.) 7:96. § (1) bekezdése alapján „a hagyatéki tartozásokért a hagyaték tárgyaival és azok hasznaival felel a hitelezőknek”.

A Magyar Állam által örökölt ingatlanok esetén jellemző, hogy az ingatlanokat zálogjog terheli, amely zálogjogot általában elidegenítési és terhelési tilalom biztosít. A régi Ptk. 680. § (2) bekezdése, ill. az új Ptk. 7:98. § (2) bekezdése értelmében a hagyatéki hitelezői igények kielégítésének sorrendjében elsőbbséget élvez az a hitelező, akinek a hagyatékhoz tartozó valamely vagyontárgyon zálogjoga áll fenn. Mind a régi, mind az új Ptk. lehetővé teszi azt, hogy a zálogjogosult és a zálogkötelezett a zálogtárgyból történő kielégítési jog megnyílását követően megállapodjon a zálogtárgy tulajdonjogának zálogjogosult által történő megszerzéséről.

Az MNV Zrt. a hagyatéki tartozások rendezése érdekében az örökös Magyar Állam képviseletében a zálogjoggal terhelt ingatlan, mint zálogtárgy tulajdonjogának zálogjogosult részére történő átruházása útján tud eleget tenni fenti kötelezettségének azzal, hogy a zálogjogosult a zálogjoggal biztosított követelésének a zálogtárgy értékét meghaladó részéről lemond.

A zálogjoggal és az azt biztosító elidegenítési és terhelési tilalommal terhelt ingatlanok bírósági végrehajtáson kívüli, versenyeztetéssel történő értékesítése a zálogjogosult hozzájárulásának hiányában akadályba ütközik.

A fentiek mellett indokolt az is, hogy a törvény általában és ne példálózó jelleggel adja meg a versenyeztetés mellőzésével történő értékesítés lehetőségét a jogszabályon alapuló elővásárlási jog jogosultja részére.

A 23. §-hoz

A Vtv. 36. § (2) bekezdés g) pontjának módosításával elérni kívánt legfontosabb közpolitikai cél, hogy az állami vagyon tulajdonjogának ingyenes átruházására vonatkozó törvényi szabályok kiegészítésre kerüljenek tekintettel arra, hogy kormányzati célként fogalmazódott meg az az igény, hogy az egyházak mellett egyházi jogi személyek (pl. szerzetesrendek) is ingyenesen állami vagyonhoz juthassanak hitéleti feladataik elősegítése, vagy az általuk végzett állami - így különösen oktatási, szociális, család-, gyermek- és ifjúságvédelmi, kulturális - feladatok ellátásának elősegítése érdekében.

A Vtv. 36. § (4) bekezdésének módosítása előírja, hogy az ingyenes egyházi tulajdonba adások során is figyelemmel kell lenni az éves költségvetési törvény által meghatározott összeghatárra.

A Vtv. 36. § (6) bekezdésének módosítására abból az okból van szükség, hogy a kis értékű ingóságok ingyenes átruházására ne csak helyi önkormányzatok, hanem más, a Vtv. 36. § (2) bekezdésében megjelölt alanyi kör esetében is sor kerülhessen.

A 24-25. §-hoz

A Vtv. 38. § (1) bekezdése módosítása keretében az értékesítés tárgya kerül pontosítására, míg a Vtv. 40. §-ának kiegészítésére abból az okból van szükség, hogy a modern kor követelményeihez is igazodó, és az MNV Zrt. által alkalmazott elektronikus árveréshez kapcsolódó szabályok is szerepeljenek.

A 26. §-hoz

A felhatalmazó rendelkezés pontosítását tartalmazza, figyelemmel a kormányzati munkamegosztásban bekövetkezett változásokra.

A 27-28. §-hoz

Szövegcserés módosításokat, és hatályon kívül helyező rendelkezéseket tartalmaznak.

A 29. §-hoz

A otthonvédelmi intézkedés sorozatnak egyik meghatározó eleme a Nemzeti Eszközkezelő Zrt. (a továbbiakban: NET Zrt.) által működtetett program. A NET Zrt. törvényben meghatározott alaptevékenysége, hogy azoknak az ingatlan tulajdonosoknak biztosítsa a lakhatását, akik jelzáloghitelüket már huzamosabb ideje nem tudják fizetni és egyben szociálisan rászorultak. A hitelező bankok közreműködésével felajánlott ingatlanokat a NET Zrt. a Magyar Állam részére megvásárolja, és az eredeti tulajdonosnak és családjának határozatlan időre bérbe adja.

A hitelszerződésből eredő kötelezettségeiknek eleget tenni nem tudó természetes személyek lakhatásának biztosításáról szóló 2011. évi CLXX. törvény (a továbbiakban: Net. tv.) értelmében a NET Zrt. az állam nevében megvásárolt lakóingatlanok felett vagyonkezelői jogot gyakorol. A vagyonkezelésére vonatkozó speciális szabályokat a Net. tv., az egyéb szabályokat pedig az Magyar Nemzeti Vagyonkezelő Zrt.-vel (a továbbiakban: MNV Zrt.) kötött vagyonkezelési szerződés tartalmazza.

Egyes, megüresedett lakóingatlanok hatékony közcélú hasznosítása érdekében indokolttá vált, hogy az ingatlanok felett tulajdonosi jogokat gyakorló MNV Zrt. átvehesse az érintett ingatlanokat, a vagyonkezelési szerződés részleges megszüntetése mellett.

A Net. tv. 3. § (1) bekezdés d) pontja alapján a Nemzeti Eszközkezelő az általa megvásárolt lakóingatlan, a lakhatási célú ingatlan és a tartalék ingatlan (a továbbiakban együtt: ingatlan) felett törvényen alapuló vagyonkezelői jogot gyakorol. A Nemzeti Eszközkezelő a vagyonkezelés során a Net. tv. 7. § (2) bekezdése alapján az alábbi jogosultságokkal rendelkezik:

- az állami vagyont elsődlegesen bérleti szerződés alapján bérbeadással hasznosítja,

- kezdeményezheti a vagyonkezelésében lévő lakóingatlan ingyenes önkormányzati tulajdonba adását,

- a lakóingatlant elidegenítheti.

A nemzeti vagyonról szóló 2011. évi CXCVI. törvény 11. § (1) bekezdése alapján a vagyonkezelői jog az (5) bekezdésben meghatározott kivétellel vagyonkezelési szerződéssel jön létre. Az (5) bekezdés szerint a vagyonkezelői jog kivételesen törvényben történő kijelöléssel, a törvényben megjelölt - a 3. § (1) bekezdés 19. pontjában felsoroltak körébe tartozó - személyekkel, vagy a törvényben egyedileg meghatározott jogi személlyel jön létre.

A fenti jogszabályi rendelkezések alapján a NET Zrt. vagyonkezelési joga a vonatkozó törvényi rendelkezéssel történő kijelölés alapján, a jogszabály erejénél fogva jön létre az általa megvásárolt ingatlanok vonatkozásában, így a vagyonkezelési jog mindaddig fennáll, amíg a vonatkozó jogszabályi rendelkezés módosítására nem kerül sor. A módosítás ennek megfelelően rendelkezik arról, hogy egyes megüresedett ingatlanok esetében a vagyonkezelési szerződés részleges megszüntetése során a törvényi kijelölés is megszűnik.

A 30. §-hoz

Technikai jellegű, szövegcserés módosításokat tartalmaz.

A 31. §-hoz

Hatályon kívül helyező rendelkezést tartalmaz.

A 32. §-hoz

Az államháztartásról szóló 2011. évi CXCV. törvény Vtv.-vel szorosan összefüggő technikai módosítását tartalmazza.

A 33. §-hoz

A törvény a pénzmosás és terrorizmus elleni intézkedések alkalmazhatóságának egyértelmű megállapíthatóságát szolgálja azzal, hogy a Hpt. szerinti pénzforgalmi szolgáltatásokhoz kapcsolódó postai pénzforgalmi nyomtatványt használó kibocsátói (kedvezményezett számlatulajdonos) részére kötelezővé teszi a készpénzátutalási megbízás jogcímének megjelölésére szolgáló jelölés alkalmazását. A jogcím megjelölésének előírása önmagában nem mentesíti a Posta Elszámoló Központot a pénzmosás és terrorizmus finanszírozása elleni törvény által meghatározott adatrögzítési és ügyfélátvilágítási kötelezettségek teljesítése alól.

A 34. §-hoz

Az egyetemes postai szolgáltató által végzett pénzügyi tevékenységhez igazodó arányos követelményrendszert állapít meg az ügyfélvédelem szempontjából leginkább lényeges rendszeres ismeretbővítés által. A törvény a befektetési vállalkozásokról és az árutőzsdei szolgáltatóról, valamint az általuk végezhető tevékenységek szabályairól szóló törvény végrehajtására szolgáló MNB rendelet követelményrendszeréhez igazodó módon - annak elégségességét megállapítva - határozza meg az általános ismeretekre, a termékismeretre és az alkalmasság-értékeléssel kapcsolatos ismeretekre vonatkozó rendszeres képzési követelményeket. A Felügyelet ellenőrzési kötelezettségét is biztosítja a háttérszabályok által.

A 35. §-hoz

Pontosító jellegű rendelkezést tartalmaz a jogalkalmazás egyértelműsítése érdekében.

A 36. §-hoz

Az Szhitv. értelmező rendelkezései körében az egységes informatikai rendszerhez kapcsolódóan pontosítja a Központi Adatfeldolgozó fogalmát a tevékenység kiszervezése körében. A válsághelyzet fogalmának módosítása azt szolgálja, hogy annak megállapítására rossz vagy két egymást követő naptári negyedévben romló tőkepozíció esetén kerüljön sor, pontosítja továbbá a kapcsolt vállalkozás fogalmát.

A 37. §-hoz

A törvény rögzíti az Integrációs Szervezet saját tőkéjének egyes fő elemeit, és pontosítja a vagyon felosztására vonatkozó rendelkezéseket, kiegészítve azokat a vagyoni hozzájárulás tag részére történő visszafizetésének feltételeivel. A 39. §-sal beiktatott rendelkezés szerinti visszafizetés esetén a vagyoni hozzájárulás összegének megállapításakor csak a tag által közvetlenül megfizetett hozzájárulást kell figyelembe venni, a Szövetkezeti Hitelintézetek Integrációs Alapja részére rendelkezésre bocsátott vagyon nem kerül figyelembe vételre a vagyoni hozzájárulás tekintetében, függetlenül attól, hogy a korábbi szabályok alapján egyes a Szövetkezeti Hitelintézetek Integrációs Alapja részére rendelkezésre bocsátott hozzájárulást úgy kellett tekinteni, hogy az adott tag vagyoni hozzájárulásába beszámít. Az Integrációs Szervezet vagyonának a felhasználása továbbra is célhoz kötött, pénzeszközei nem vonhatók el, és saját tőkéjének felosztására csak a törvényben meghatározott esetekben kerülhet sor.

A törvény az Integrációs Szervezet közgyűlésének hatáskörébe tartozó döntésként rögzíti a tagdíj éves összegének meghatározását, amelynek lehetséges legalacsonyabb mértékét az Szhitv. állapítja meg.

A 38. §-hoz

Szabályozásra kerül az Integrációs Szervezet közgyűlésének új döntéshozatali rendje oly módon, hogy az MFB-t az Integrációs Szervezeti tagságára tekintettel a szavazatok 51 százaléka illeti meg, a fennmaradó szavazatok pedig egyenlő arányban oszlanak meg az Integrációs Szervezet további tagjai között. E rendelkezés indoka, hogy a szövetkezeti hitelintézeti szektorban lezajlott egyesülési folyamatok eredményeként létrejött megközelítőleg hasonló méretű tagok és a Központi Bank számára indokolt egymással egyenlő mértékű szavazati jogot biztosítani az Integrációs Szervezet döntéshozatali mechanizmusában. A törvény rögzíti továbbá a közgyűlésen a döntés meghozatalához szükséges szavazati arányt.

A 39. §-hoz

A törvény bővíti az Integrációs Szervezet közgyűlésének hatáskörét, és a közgyűlés feladatai közé sorolja a tagdíj mértékének megállapítását és a tagfelvételről történő döntést.

A 40. §-hoz

A törvény az Integrációs Szervezet hatékony szakmai irányításának biztosítása érdekében az Integrációs Szervezet igazgatósági létszámának kibővítésére irányuló rendelkezést tartalmaz, továbbá szigorúbb követelményeket határoz meg - részben a Magyar Nemzeti Bankról szóló 2013. évi CXXXIX. törvényben egyes testületekre meghatározott generálklauzula nyomán - mind a szakmai alkalmasság, mind az összeférhetetlenség tekintetében az igazgatóság és az ügyvezetés tagjaira vonatkozóan, különösen az Integrációs Szervezettel munkaviszonyban nem álló igazgatósági tagok tekintetében.

A 41. §-hoz

A törvény szerint az Integrációs Szervezet igazgatósága egyes döntések tekintetében - ide nem értve a jelentős súlyú szankciós intézkedéseket - a döntés meghozatalának jogát az ügyvezetésre ruházhatja át , biztosítva ezáltal a hatékonyabb működés és a gyorsabb reagálás lehetőségét.

A 42. §-hoz

Pontosításra kerül az Integrációs Szervezet felügyelőbizottságának hatáskörébe tartozó, az igazgatóság és az ügyvezetés beszámoltatásával kapcsolatos feladat. E körben lényeges követelmény, hogy a Felügyelőbizottság köteles beszámoltatni az igazgatóságot és az ügyvezetést bármely egyéb szervezet vagy személy által az Integrációs Szervezet részére rendelkezésre bocsátott vagyon felhasználásának szabályosságára vonatkozóan is, ezáltal kibővítve a korábban a törvényben nevesített vagyoni kört.

A 43. §-hoz

A törvény az ügyvezetést az Integrációs Szervezet vezetésére kijelölt szervezetként jelöli meg, és pontosítja az ügyvezetőkkel szembeni követelményekre és a feladatkörükre vonatkozó rendelkezéseket.

A 44. §-hoz

A törvény rögzíti, hogy az Integrációs Szervezet ellenőrzési jogköre kiterjed a szövetkezeti hitelintézet és a Központi Bank azon tevékenyégére is, amelyet közvetítő útján végez, továbbá rögzítésre kerül annak lehetősége, hogy az Integrációs Szervezet ideiglenesen közreműködő szakértőt vegyen igénybe az ellenőrzések eredményességének javítása érdekében.

A 45. §-hoz

Az Integrációs Szervezetből történő kilépés szabályai kiegészülnek azzal az esettel, amikor az egyetemleges felelősségvállalásban nem érintett tag kíván kilépni az Integrációból. Erre tekintettel indokolt a tagi vagyoni hozzájárulások kezelésére vonatkozó szabályok megalkotása.

A 46. §-hoz

A törvény rögzíti, hogy a szövetkezeti hitelintézet igazgatósága és felügyelőbizottsága nem hozhat érvényesen határozatot, ha ülésének megtartása során megsérti az Integrációs Szervezet és a Központi Bank felé fennálló kötelezettségét. A törvény előírja a továbbá a szövetkezeti hitelintézet meghatározott szabályzatainak az Integrációs Szervezet vagy a Központi Bank számára történő megküldését.

A 47. §-hoz

A törvény pontosítja azon szervezetek körét, amelyek szövetkezeti formában működő szövetkezeti hitelintézet jegyzett tőkéjében tizenöt százalékot meghaladó részesedéssel rendelkezhetnek, továbbá szabályozza a jegyzett tőke ötven százalékát meghaladó részesedés esetében a tulajdonost megillető szavazati arányt.

A 48. §-hoz

Pontosító rendelkezéseket tartalmaz az Integráción belül fennálló titoktartási kötelezettségre vonatkozóan.

A 49. §-hoz

A rendelkezés az egységes informatikai rendszer alkalmazása körében szükséges.

Az 50. §-hoz

A törvény az egységes informatikai rendszer alkalmazása körében pontosító rendelkezést rögzít.

Az 51. §-hoz

Átmeneti rendelkezést állapít meg az Integrációs Szervezet igazgatóságának - az előírt törvényi feltételeknek megfelelő - tagjai megválasztására, továbbá az e törvény rendelkezéseinek való megfelelés határidejére vonatkozóan.

Az 52. §-hoz

Technikai jellegű, szövegcserés módosításokat tartalmaz.

Az 53. §-hoz

Hatályon kívül helyező rendelkezéseket tartalmaz.

Az 54. és 56. §-hoz

A törvény - tekintettel a termék és a szolgáltatás jellegére - kiveszi a pénzmosás és terrorizmus finanszírozása elleni törvény hatálya alól a „sárga, vagy fehér csekkel” történő, az adók, bírságok, illetékek megfizetésére irányuló postai tranzakciókat, tekintettel arra, hogy a 4. pénzmosási irányelvben rögzített kockázatalapú megközelítés erre lehetőséget biztosít.

Az 55. §-hoz

A postai szolgáltatásokhoz kapcsolódó ügyteher csökkentése érdekében a törvény lehetőséget biztosít arra, hogy a postai szolgáltatások esetében a születési hely és idő helyett a lakcím kerüljön rögzítésre az ügyfél (és a kedvezményezett) neve mellett, tekintettel arra, hogy a pénzátutalásokat kísérő adatokról szóló uniós rendelet minkét adatkör rögzítésére és ellenőrzésére lehetőséget ad.

-----STARTING---POINT---VEGE---

Az 57. §-hoz

Hatályba léptető rendelkezés.