2006. évi LXXI. törvény indokolása

a közoktatásról szóló 1993. évi LXXIX. törvény módosításáról

-----STARTING---POINT---ALTALANOS--- 

A törvény legfontosabb célkitűzése a közoktatás rendszere szakmai hatékonyságának növelése. A törvény rendelkezései minden esetben figyelembe veszik a „gyermek mindenek felett álló érdekét”, ezért a bevezetésre kerülő változások legfontosabb szempontja az, hogy a közoktatás rendszerében csökkenjenek a különbségek a gyermekek, a tanulók esélyei között amiatt, hogy milyen óvodába, iskolába járnak. A törvény nagyobb hangsúlyt helyez a tanulók képességének, tehetségének kibontakoztatására, s ebből a célból eltolja a rendelkezésre álló, a felhasználható időkereteket az iskolai oktatás korai szakaszában a készségek, képességek fejlesztését szolgáló nem szakrendszerű oktatás irányába.

A törvény további lehetőségeket biztosít az ésszerű, racionális munkaszervezéshez, önkormányzati feladatellátás-tervezéshez. Számos olyan területen, ahol a feladatellátás közös intézményben történő megoldása törvényes úton nem volt lehetséges, feloldja a korábbi kötöttségeket és biztosítja a racionális szervezetalakítás intézményműködtetés jogi kereteit. Az egységes iskola tanulói szempontból a legjobban garantálja a korai iskolaváltás kényszerének megszűnését, a pedagógiai folyamat egységes folyamatként való kezelését.

A törvény újrafogalmazza és áttekinthetőbbé teszi a pedagógusok sajátos munkaidejét, a heti teljes munkaidő felosztását kötelező óraszámban ellátott feladatokra és kötelező óraszámon felül ellátott feladatokra. A kötelező óraszámban történő foglalkoztatás szabályait egységesíti, rendszerezi. A munkaidő hatékony kihasználása érdekében a hatályos törvényi rendelkezésekhez képest pontosabban fogalmazza meg a heti teljes munkaidő egy-egy részében ellátható tevékenységeket.

-----STARTING---POINT---RESZLETES---

Az 1. §-hoz

A törvény megemeli azt az időkeretet, amely alapján az általános iskolák ötödik és hatodik évfolyamán nem szakrendszerű oktatást kell szervezni. Az időalapba bevonja a nem kötelező tanórai foglalkozások időkeretét is. Ez a megoldás elősegíti, hogy az iskolák nagyobb időkeretet tudjanak szentelni a tanulói készségek, képességek fejlesztésére. A 2003. évi LXI. törvény írta elő, hogy az ötödik, hatodik évfolyamon a kötelező tanórai foglalkozások huszonöt-negyven százalékában nem szakrendszerű oktatást kell szervezni. E rendelkezésnek a bevezetése 2004. szeptember 1-jén indult az első évfolyamon. Így 2008. szeptember 1-jére „ér el” az ötödik évfolyamra. A nem szakrendszerű oktatás megtartásához szükséges pedagógus szakképzettségeket a 2003. évi törvénymódosítás szabályozta.

A 2. §-hoz

Az alapműveltségi vizsga - alapvizsgaként - 1993-ban megjelent a törvény szövegében. Eredeti célja szerint az akkor tíz évfolyamos iskolaként szabályozott általános iskolai tanulmányokat zárta volna le. Az általános iskola nyolc évfolyamos működése miatt a vizsga célja kérdésessé vált. A törvényben való benntartása ez idáig azért látszott szükségesnek, hogy a szakképzésbe történő belépés egyik előfeltételeként szolgáljon. Az elmúlt időszak alapján azonban megállapítható, hogy a szakképzésben sincs szükség erre a vizsgatípusra, mivel az Országos Képzési Jegyzék szerint belépési szintekre, kompetenciákra alapul a szakképzésbe való belépés. Ezt a vizsgát egyébként először 2008-ban lehetne megkövetelni a tanulóktól.

A 3. §-hoz

A törvény alapján minden tanulónak biztosítani kell azokat a feltételeket, amelyek alapján fel tud készülni az angol nyelvből.

A 4. §-hoz

A § hatályos szövege több helyen tartalmazta az alapműveltségi vizsgára történő utalást. Figyelembe véve, hogy ez a vizsga-típus megszűnik, az érintett bekezdést a törvény újrafogalmazza.

Az 5. §-hoz

A törvény megszünteti a nyolc évfolyamnál kevesebb évfolyammal működő általános iskolákat. Ezek az iskolák másik iskola tagintézményeként folytathatják tevékenységüket. Az átmeneti szabályok alapján a változtatásra két évük lesz az iskolafenntartóknak.

Az 6. §-hoz

A nyelvi előkészítő évfolyamok indításánál a törvény kötelezővé teszi a jelentkező igények figyelembe vételét az osztályok indításának tervezése során. A közoktatásról szóló törvény e rendelkezései alapján az adott tanítási évben indítható iskolai osztályok számát a fenntartó határozza meg. A szülői igények teljesítésére a fenntartói döntés keretei között kerülhet sor. Az érintett tanulók a nyelvi előkészítő évfolyamot vendégtanulói jogviszony keretében vehetik igénybe.

A 7. §-hoz

A törvény előírja a nyelvi előkészítő évfolyamok indítását a szakközépiskolák részére is. Ily módon lehet biztosítani az esélyegyenlőséget.

A 8. §-hoz

A törvény bővíti a többcélú intézmények körét, megkönnyítve ezzel az önkormányzatok intézményalapítási lehetőségét.

A törvény újrafogalmazza az egységes iskola fogalmát. Az egységes iskola bármelyik iskolatípus feladatait elláthatja, így nincs akadálya annak, hogy a gimnázium és az általános iskola, a szakiskola és az általános iskola, a gimnázium, az általános iskola és az alapfokú művészetoktatás feladatait egy pedagógiai program, egy helyi tanterv alapján oktassák. Az egységes iskola tanulói szempontból a legjobban garantálja a korai iskolaváltás kényszerének megszűnését, a pedagógiai folyamat egységes folyamatként való kezelését.

A 9. §-hoz

A törvény előírja, hogy a közoktatási intézményekben a szülők bevonásával végezzenek teljesítményértékelést. Ennek eredményeképpen meg lehet határozni azokat a célokat, amelyekkel javítani lehet az intézmény teljesítményét.

A 10. §-hoz

A közoktatásról szóló törvény 2005. évi módosítása iktatta be azt a rendelkezést, amely alapján az általános iskolai és a középiskolai feladatot ellátó egységes iskolának gondoskodnia kell a tanulók folyamatos továbbhaladása szakmai feltételeinek meghatározásáról. A törvény kiegészíti a hatályos rendelkezéseket a szakiskolai feladatokkal is, figyelembe véve, hogy számos olyan többcélú intézmény működik az országban, amelynél indokolt az említett iskolai szintű szabályozás elvégzése.

A 11. §-hoz

A törvény következetesen végigviszi a felvételi eljárás rendszerének újragondolását, biztosítja, hogy a többcélú intézményekben tanulmányokat folytatók az adott iskolában elért eredményeik alapján léphessenek magasabb évfolyamra, akkor is, amikor az egyes iskolatípusok között egyébként „iskolaváltásra” kerülne sor. Az egységes iskola pedagógiai programja tartalmazza azokat a közös követelményeket, amelyeket minden tanulónak el kell sajátítania. Tartalmazza továbbá az elágazási pontot, amelytől kezdődően a tanulók felkészültsége, képessége alapján kiegészítő tanulmányok folytatására kerül sor más iskolatípus követelményei szerint. Így például egyik lehetséges megoldás, hogy az egységes iskola, amelyben az általános iskolai feladatok mellett ellátják a gimnázium, a szakközépiskola és a szakiskola feladatait is, a kilencedik vagy a tizedik évfolyamon azonos követelmények szerint felkészíti az összes tanulót. A pedagógiai program meghatározza, hogy az elért tanulmányi eredmények alapján melyik tanuló melyik „ágon” folytathatja tovább a tanulmányait a kilencedik vagy a tizedik évfolyam befejezését követően.

A 12. §-hoz

A módosítás a törvény hatályos szövegét hozzáigazítja a tankötelezettség megváltozott időpontjához.

A 13. §-hoz

A törvény a tanulói jogviszony iskola által történő megszüntetését hozzáigazítja az elmúlt évtizedekben kialakult többcélú intézmények rendszeréhez. Az új rendelkezések biztosítják a tanulmányok folytatásának lehetőségét mindaddig, ameddig az adott többcélú intézményben lehetőség van arra, hogy a tanuló az adott intézményen belül folytathassa a tanulmányait.

A 14. §-hoz

A módosítás számos kötelező feladatot állapít meg az iskolák részére. Indokolt azonban, hogy ezek a kötelezettségek ne „terheljék” a nem állami, nem önkormányzati intézményeket, mivel ezzel a fenntartóra hárulnak kötelezettségek.

A 15. §-hoz

A törvény újrafogalmazza a helyi önkormányzati intézkedési terv készítésének kötelezettségét. Indokolt, hogy az önkormányzatok áttekintsék azokat az intézkedéseket, amelyek az esélyegyenlőség megvalósításának célját szolgálják. Nincs szükség önkormányzati intézkedési terv készítésére, ha a többcélú kistérségi társulás intézkedési terve tartalmazza mindazokat, amelyeket az önkormányzati intézkedési tervnek kell tartalmaznia.

A 16. §-hoz

A közoktatásról szóló törvény 2000 óta fokozatosan megteremtette annak jogi feltételeit, hogy a közoktatásban érvényesüljön a „minőségfejlesztés” követelménye. A hatályos rendelkezések azonban nem tartalmaznak rendelkezést arra az esetre, ha az ágazati irányítás keretében lefolytatott országos mérési, értékelési tevékenység során visszatérően eredménytelenséget állapítanak meg. A törvény a segítségnyújtást helyezi előtérbe. Elsődleges cél minden esetben, hogy a „leszakadó” intézmény támogatást kapjon a fejlődéshez.

A 17. §-hoz

Az érettségi vizsgaszabályzat szerint minden tanuló a tanulói jogviszonyának fennállása alatt bármelyik tantárgyból lényegében korlátlanul jelentkezhet érettségi vizsgára. A többcélú intézményekben a tanulói jogviszony az érettségi bizonyítvány megszerzése után is fennáll. Ezért a gyakorlatban számtalan esetben előfordult, hogy a tanulók egy vagy több tantárgyból kétszer vagy még többször is érettségi vizsgát tettek. Ezért indokolt, hogy az érettségi vizsgaszabályzat egyértelműen meghatározza, hogy a tanulói jogviszony fennállása alatt milyen módon élhet a tanuló ingyenesen a vizsgázás jogával.

A törvény a korábbinál pontosabban határozza meg azt a kört, amely a finanszírozás szempontjából eltérő szabályozás alá esik. Nem biztosítja az ingyenességet minden sajátos nevelési igényű tanuló részére, csak akkor, ha az érintett fogyatékossága miatt az indokolt. Világosan meghatározza azt is, hogy az alapfokú művészetoktatás igénybe vételénél milyen körben biztosított az ingyenesség és „meddig”.

A 18. §-hoz

A törvénynek számos olyan új intézkedése van, amelynél meg kell határozni azokat a lépéseket, amelyek alapján az érintetteknek a végrehajtást meg kell szervezniük. A közoktatásról szóló törvény 133. §-ának beiktatásával beépültek mindazok az átmeneti szabályok, amelyek biztosítják, hogy országosan egységes jogalkalmazói gyakorlat alakuljon ki.

A 19. §-hoz

A hatályos rendelkezések alapján a vendégtanuló után nem vehető igénybe normatív költségvetési támogatás, ha saját döntésük alapján folytatják ily módon tanulmányaikat. E rendelkezést kellett feloldani, figyelembe véve, hogy a napközis foglalkozások és a nyelvi előkészítő osztályok „intézmények közötti” létrehozásának lehetőségét megteremti a törvény.

A 20. §-hoz

A pedagógus-munkakörben foglalkoztatottak kötelező óraszáma a heti teljes munkaidő egy részét tölti ki. Ezért a törvény lehetővé teszi, hogy a munkáltató a heti teljes munkaidőn belül a kötelező óraszámra meghatározott időn túl további tanítást rendeljen el munkaköri feladatként. A törvény korlátokat állít fel az ily módon elrendelhető többlettanításra.

A törvény előírja, hogy a nevelési-oktatási intézmény vezetői tekintsék át a pedagógus-munkakörben foglalkoztatottak munkaidő-beosztását. Ez által lehetőség nyílik arra, hogy áttekintsék az egyes munkáltatóknál felhasznált munkaidőt és adott esetben éljenek a Munka Törvénykönyve által nyújtott lehetőséggel, a kirendeléssel. A kirendelés lényege, hogy a munkavállalót a munkáltatók között létrejött megállapodás alapján, más munkáltatónál történő munkavégzésre is kötelezik. Ennek feltétele, hogy a munkavállaló kirendelésére ellenszolgáltatás nélkül kerüljön sor és a munkavállaló a kirendelés során olyan munkáltatónál végezzen munkát, amelynek tulajdonosa - részben vagy egészben - azonos a munkáltató tulajdonosával. Ezzel a megoldással tehát az azonos fenntartói körbe tartozó intézmények élhetnek. A Munka Törvénykönyve a kirendelés idejét negyvennégy munkanapban határozza meg. A törvény ezt az időtartamot „átszámolta” pedagógus kötelező órára.

A 21. §-hoz

A törvény könnyíti a fenntartók mozgásterét, mivel a hatályos rendelkezésekhez képest szélesebb körben lehetővé teszi a létszámhatárok átlépését.

-----STARTING---POINT---VEGE---

A 22. §-hoz

A módosítás meghatározza a törvény hatályba léptető rendelkezéseit. A törvény rendelkezései közül 2006. szeptember 1-jén lép hatályba minden olyan előírás, amely nem érinti az induló tanítási évet, illetve amelyek az induló tanítási évben is bevezethetők. Azok a rendelkezések, amelyek hosszabb felkészülési időt igényelnek az általános hatályba lépés időpontjától eltérően későbbi időpontban lépnek hatályba.