2015. évi CLXII. törvény indokolása

egyes tőkepiaci és biztosítási tárgyú törvények módosításáról

-----STARTING---POINT---ALTALANOS--- 

A szabályozás célja egyes európai uniós jogszabályok implementálása, ezzel párhuzamosan a fogyasztóvédelem erősítése. A törvény ennek érdekében a tőkepiaci törvény, a biztosítási törvény, a Magyar Nemzeti Bankról szóló törvény, továbbá a kollektív befektetési formákról szóló törvény módosítását tartalmazza.

A tőkepiaci törvényben a szabályozott piacra bevezetett értékpapírok kibocsátóival kapcsolatos információkra vonatkozó átláthatósági követelmények harmonizációjáról szóló 2004/109/EK irányelv módosításáról szóló, 2013/50/EU irányelv hazai jogrendszerbe történő implementálása végett szükségessé vált módosítások jelennek meg.

A tőkepiaci területet érintő további módosításként a tervezet megteremti az összhangot az európai hosszú távú befektetési alapokról szóló, közvetlenül hatályosuló európai uniós rendelet valamint a kollektív befektetési formákról szóló törvény és az MNB törvény között.

A biztosítási területet érintő módosítás elsődleges célja, hogy a biztosítási és viszontbiztosítási üzleti tevékenység megkezdéséről és gyakorlásáról szóló 2009/138/EK irányelv (a továbbiakban: Szolvencia 2 irányelv) átültetéséhez kapcsolódóan több - a második szintű uniós végrehajtási rendelet és az irányelv szabályai közötti összhang megteremtése miatt szükséges - pontosító és kiegészítő rendelkezés a 2016. január 1-jén hatályba lépő szabályozás részévé váljon. A módosítások között olyanok is helyet kaptak, amelyek nem kapcsolódnak közvetlenül a Szolvencia 2 irányelv átültetéséhez, azonban ügyfélvédelmi szempontból indokoltak.

A Magyar Nemzeti Bankról szóló törvény módosítása a tőkepiaci és a biztosítási területet is érinti, ennek keretében a jogharmonizációs kötelezettségből adódó feladatellátás biztosítása, közzétételi követelmények megteremtése és egyes uniós szervek irányába fennálló tájékoztatási szabályok kiegészítése valósul meg. A törvény a tőkepiaci területet érintő tájékoztatási kötelezettségek megsértése esetén az MNB által kiszabható bírság mértékét is jelentősen megnöveli.

-----STARTING---POINT---RESZLETES---

Az 1. §-hoz

Az értékpapírok kibocsátóival kapcsolatos információkra vonatkozó 2013/50/EU irányelvnek (a továbbiakban: módosított Transzparencia irányelv) való megfelelés érdekében szükségessé vált a székhely szerinti tagállam definíciójának meghatározása. A törvény egyértelműsíti, hogy az egyes kibocsátók esetén melyik tagállam minősül székhely szerinti tagállamnak, illetve tartalmaz rendelkezéseket a harmadik országbeli kibocsátókra is.

A 2. §-hoz

A törvény a 2010/73/EU irányelv 1. cikk (2) bekezdés a) pont ii. alpontjának átültetésével kapcsolatban fogalmaz meg pontosításokat, biztosítva, hogy a kibocsátóra vagy a kezességet vállaló személyre vonatkozó alapvető vagy pénzügyi adatok részeként az eszközök és források ténylegesen megadásra kerüljenek. Szintén pontosításra kerülnek a 2010/73/EU irányelv 1. cikke (5) bekezdésének c) pontjának átültetésével kapcsolatos rendelkezések.

A 3. §-hoz

A törvény a 2010/73/EU irányelv 1. cikke (5) bekezdésének c) pontjának átültetésével kapcsolatban fogalmaz meg pontosításokat, enyhítve az irányelvnél szigorúbb tagállami szabályozáson.

A 4. §-hoz

A törvény egyértelműsíti, hogy a 2010/73/EU irányelvnek megfelelően mikor nem kell tájékozatót közzétenni a hitelintézet által kibocsátott hitelviszonyt megtestesítő értékpapír forgalomba hozatala esetén.

Az 5. §-hoz

A rendelkezés egyrészt a 2013/50/EU irányelvvel összhangban a székhely szerinti tagállamra vonatkozó definíció alapján előírásokat állapít meg arra vonatkozóan, ha a kibocsátó székhely szerinti tagállama Magyarország. A módosítás az átláthatóság jegyében rögzíti a székhely szerinti tagállam közzétételére vonatkozó követelményeket, illetve rendelkezéseket tartalmaz arra az esetre is, ha a kibocsátó nem választott székhely szerinti tagállamot.

Másrészt, a tőkepiaci törvény V. fejezetét érintő általános mentességekre vonatkozó előírások változatlanul megmaradnak, a törvény csak azt egyértelműsíti a 2013/50/EU irányelvnek megfelelően, hogy az európai monetáris unió stabilitásának megőrzése céljából létrehozott mechanizmusokra szintén nem vonatkoznak a tájékoztatási szabályok.

A 6. §-hoz

A módosítás egyrészt rögzíti, hogy a 2013/50/EU irányelvnek megfelelően a rendszeres tájékoztatás körébe eső információnak nem öt, hanem tíz évig nyilvánosan hozzáférhetőnek kell maradnia.

Másrészt a törvény pontosítja az éves és féléves jelentések alóli kivételi kört, a legalább 100 ezer euró névértékű értékpapírt kibocsátók tekintetében. A jövőben csak a szabályozott piacra bevezetett értékpapír-kibocsátókra vonatkozik a mentesség, amely szintén irányelvi előírás.

A módosítás a rugalmasság jegyében, figyelembe véve az egyidejűleg több EU-s piacon is jelen lévő kibocsátókat, módosítja a féléves jelentések közzétételének határidejét is. A jelenlegi szabályozás szerint a beszámolás időszakot követő két hónapon belül kell közzétenni a féléves jelentést, a jövőben ez három hónapra nő.

A 7. §-hoz

A rendelkezések a 2013/50/EU irányelvvel összhangban a szavazati jog mértékének bejelentését, kiszámítását és közzétételét érintő követelményeket módosítják, ideértve a részvény- és pénzügyieszköz-állományok összesítését. Annak érdekében, hogy a kibocsátók és a befektetők teljes körűen megismerhessék a társaságok tulajdonosi szerkezetét, egyértelművé válik, hogy közzétételi kötelezettség minden olyan pénzügyi eszközre vonatkozik, amelynek gazdasági hatása a részvények birtoklásához és a részvényszerzési jogokhoz hasonló.

A rendelkezés mentesítést ad a tájékoztatási kötelezettség alól, amennyiben a szavazati jog a 2273/2003/EK rendelettel összhangban stabilizációs célból szerzett részvényekhez kapcsolódik.

A 8. §-hoz

A törvény a 2013/50/EU irányelv által a tájékoztatási kötelezettségek megsértése esetére bevezetett új szankciók átültetését valósítja meg.

A Felügyelet jogsértőt és jogsértést is megnevező nyilvános közleménye valamint a tagsági jogok felfüggesztése komoly visszatartó hatást kíván elérni a kötelezettségek megsértésével szemben, egyúttal elősegíti a befektetők megfelelő tájékoztatásának és védelmének érvényesülését is.

A 9. §-hoz

A rendelkezés a felügyeleti díj alanyainak körét bővíti.

A 10. §-hoz

A 2013/50/EU irányelv átültetése nyomán szükséges a jogharmonizációs záradék módosítása.

A 11. §-hoz

Szövegcserés módosítás.

A 12. §-hoz

A hatályon kívül helyező rendelkezést tartalmazza.

A 13. §-hoz

Átmeneti és hatályon kívül helyező rendelkezéseket tartalmaz az uniós rendelkezésekkel összhangban.

A 14. §-hoz

A törvény rögzíti, hogy az európai hosszú távú befektetési alapok felügyeletét a Magyar Nemzeti Bank (a továbbiakban: MNB) látja el.

A 15. §-hoz

A rendelkezés lehetőséget biztosít a Tpt.-ben meghatározott intézkedésről vagy kivételes intézkedésről, pénzbírságról hozott határozat közzétételének elhalasztására, valamint anonim módon történő közzétételére.

A 16. §-hoz

A törvény a 2013/50/EU irányelv által a tájékoztatási kötelezettségek megsértése esetére bevezetett új szankciók átültetését valósítja meg. A bírság maximumának meghatározása szerint a vállalkozások esetében kiszabható legfeljebb 10 000 000 euró, és a természetes személyek esetében kiszabható legfeljebb 2 000 000 euró összeget az irányelv hatálybalépésének napján, vagyis 2013. november 26-án érvényes hivatalos árfolyamon, azaz 298,48 Ft-on kell átváltani.

A 17. §-hoz

A törvény az MNB által az Európai Bizottság és az Európai Biztosítás-és Foglalkoztatóinyugdíj-hatóság irányába tett tájékoztatások körét bővíti a biztosítási és viszontbiztosítási üzleti tevékenység megkezdéséről és gyakorlásáról szóló 2009/138/EK irányelv (a továbbiakban: Szolvencia 2 irányelv) szerint.

A 18. §-hoz

Az európai hosszú távú befektetési alapok felügyeletét a jövőben az MNB látja el, így ennek megfelelően szükséges a jogharmonizációs záradék módosítása is.

A 19. §-hoz

A törvény hatályon kívül helyezésről rendelkezik a duplikáció elkerülése érdekében.

A 20. §-hoz

A törvény rögzíti az európai hosszú távú befektetési alap definícióját a vonatkozó európai uniós rendelettel összhangban.

A 21. §-hoz

A törvény a jogharmonizációs záradék módosítását tartalmazza.

A 22. §-hoz

A fogalmakkal kapcsolatban határoz meg pontosító rendelkezéseket, továbbá új fogalmakat vezet be.

A 23. §-hoz

Rendelkezéseket fogalmaz meg a viszontbiztosítási szerződések kezelése vonatkozásában, amennyiben egy harmadik ország szavatolótőke-megfelelési rendszere - az Európai Bizottság rendelete alapján - egyenértékűnek vagy ideiglenesen egyenértékűnek tekinthető a Szolvencia 2 irányelvben meghatározott rendszerrel.

A 24. §-hoz

Az élet- és nem-életbiztosítók közötti pénzügyi, gazdasági és igazgatási együttműködés esetén is biztosítani kell a biztosítási ágaknak, valamint a biztosítók elszámolásainak a megfelelő elkülönítését.

A 25. §-hoz

A vezető állású személyekkel kapcsolatban fogalmaz meg további követelményeket a szakmai alkalmasság és üzleti megbízhatóság szempontjából.

A 26. §-hoz

A könyvvizsgáló vizsgálati és jelentéstételi kötelezettségeinek körét pontosítja.

A 27. §-hoz

A törvény előírja, hogy a biztosító vagy a viszontbiztosító saját vagyonkezelése esetén befektetések irányításáért felelős személyt köteles foglalkoztatni. A törvény részletezi ezen személy képzettségi követelményeit és feladatait is. A törvény emellett előírja, hogy a biztosító és a viszontbiztosító köteles a folyamatos működéséhez szükséges pénzeszközei pénzforgalmát hitelintézetnél vezetett pénzforgalmi számlán bonyolítani, az ezen pénzeszközökön felüli, pénzügyi eszközbe befektetésre kerülő eszközeit pedig köteles letétkezelőnél vezetett befektetési számlára utalni. A törvény további részletszabályokat is megfogalmaz a fenti kötelezettségekkel összefüggésben.

A 28. §-hoz

Szövegpontosító és kiegészítő szabályokat tartalmaz a fizetőképességről és pénzügyi helyzetről szóló jelentés közzétételének kiegészült tartalmi körére és az ahhoz kapcsolódó felügyeleti engedélyezési eljárásra tekintettel.

A 29. §-hoz

A biztosítók és a viszontbiztosítók számviteli biztosítástechnikai tartalékainak fedezetéül szolgáló eszközök külön eszköznyilvántartásba történő vételéről és az eszköznyilvántartás részletszabályairól rendelkezik a Szolvencia 2 irányelv vonatkozó előírásaival összhangban.

A 30. §-hoz

A törvény a befektetési egységekhez kötött életbiztosítások vonatkozásában fogalmaz meg a biztosító nyilvántartásának vezetésére vonatkozó garanciális szabályt, mely szerint a biztosító olyan befektetési egységet tarthat nyilván, amelyet valamely eszközalapba vagy befektetési alapba ténylegesen befektetett.

A 31. §-hoz

A törvény a biztosítási szerződés módosításának olyan korlátozott esetére határoz meg szabályokat, amikor a vonatkozó adójogszabályok változása miatt a kedvezményre jogosult személy esetlegesen eleshet valamely kedvezménytől. A módosítás elutasítása nem adhat alapot a szerződés felmondására, továbbá csak a meghatározott jogszabályváltozás esetén van rá lehetőség.

A 32. §-hoz

Az életbiztosítási szerződések megfelelő mértékű díjmeghatározásáról rendelkezik a Szolvencia 2 irányelv vonatkozó rendelkezésével összhangban. A törvényhez átmeneti rendelkezés is kapcsolódik, amelynek értelmében csak a hatálybalépést követően kötött új szerződésekre vonatkozik ezen új irányelvi követelmény.

A 33. §-hoz

A törvény a biztosítási titok megtartásának a kötelezettségét akként módosítja, hogy a könyvvizsgáló teljes körűen hozzájusson a munkájához szükséges adatokhoz. A törvény e mellett lehetővé teszi azt is, hogy a biztosítási szerződéssel kapcsolatos adatokhoz az a pénzügyi intézmény is hozzájusson, amelynek a követeléséhez az adott biztosítási szerződés kapcsolódik, egyben megállapítja az ezzel kapcsolatos garanciális szabályokat is.

A 34. §-hoz

A biztosítási csalások kiszűrése érdekében történő hatékonyabb adatcsere érdekében a törvény módosításokat és pontosításokat határoz meg. A változás a személyes adatok átadásának jogosulti hozzájárulását nem, csak az adott károsult vagyontárgyak biztosítási eseményeivel kapcsolatos adatokat érinti, lehetőséget teremtve a károsodás többszöri kifizetésének, és ezáltal a veszélyközösség megkárosításának kiszűrésére.

A 35. §-hoz

A törvény bevezeti a tartós adathordozón történő tájékoztatás lehetőségét, továbbá határidőt állapít meg a biztosító számára a változásközléssel kapcsolatban.

A 36. §-hoz

A törvény a biztosítókkal kapcsolatos reorganizációs jellegű eljárások tekintetében tájékoztatási kötelezettséget fogalmaz meg az MNB számára más uniós tagállamok felügyeleti hatóságai irányába a Szolvencia 2 irányelv vonatkozó rendelkezésével összhangban.

A 37. §-hoz

A törvény a biztosítókkal kapcsolatos reorganizációs jellegű eljárások tekintetében közzétételi kötelezettséget is megfogalmaz az intézkedésekkel érintett ügyfelek tájékoztatása érdekében a Szolvencia 2 irányelv vonatkozó rendelkezésével összhangban.

A 38. §-hoz

A felszámolási eljárás esetére fogalmaz meg szabályokat a biztosítók eszköznyilvántartására vonatkozóan mind a Szolvencia 2 szabályozás hatálya alá tartozó biztosítókkal, mind pedig az e szabályrendszer alá nem tartozó kisbiztosítókkal kapcsolatban.

A 39. §-hoz

Szövegpontosító rendelkezést tartalmaz, ugyanis a különleges célú gazdasági egységek létrehozásáról és működéséről szóló kormányrendelet megjelentetése szükségtelen a teljes körű, közvetlenül hatályosuló bizottsági rendeletre és a törvényi szabályozásra tekintettel.

A 40. §-hoz

A kisbiztosítók számviteli biztosítástechnikai tartalékai közül a matematikai tartalékok és a befektetési egységekhez kötött életbiztosítások tartalékainak fedezetéül szolgáló eszközök külön eszköznyilvántartásba történő vételéről és az eszköznyilvántartás részletszabályairól rendelkezik a törvény, amely pontosító jellegű rendelkezéseket tartalmaz.

A 41. §-hoz

Kiegészítő szabályokat tartalmaz a fizetőképességről és pénzügyi helyzetről szóló jelentés közzétételéhez kapcsolódó felügyeleti engedélyezési eljárásra tekintettel a Szolvencia 2 irányelv rendelkezéseivel összhangban.

A 42. §-hoz

Az MNB tájékoztatási kötelezettségeinek körét bővíti a törvény a szakmai alkalmasság és üzleti megbízhatóság követelményével kapcsolatos dokumentumok kiállítására jogosult magyarországi hatóságokról.

A 43. §-hoz

A harmadik országbeli biztosító több tagállamban engedélyezett fióktelepeinek nyújtott kedvezmények engedélyezésével kapcsolatban egyértelműsíti, hogy amennyiben az MNB az ún. kérelmezett felügyeleti hatóság, úgy az Európai Unión belül jogosult az összes fióktelep vonatkozásában a hivatkozott intézkedések megtételére.

A 44. §-hoz

A Szolvencia 2 irányelvvel való összhang érdekében pontosítja a fióktelep létesítéssel kapcsolatos felügyeleti eljárási szabályokat.

A 45. §-hoz

A Szolvencia 2 irányelvvel való összhang érdekében pontosítja a határon átnyúló szolgáltatással kapcsolatos felügyeleti eljárási szabályokat.

A 46. §-hoz

A Magyarország területén székhellyel rendelkező biztosító éves tájékoztatási kötelezettségét írja elő az MNB felé a biztosító más tagállamban létesített fióktelepe által vagy határon átnyúló szolgáltatás keretében végzett tevékenységével kapcsolatban, tagállamonként, a biztosítási díjbevételről, a kárkifizetések és a kifizetett jutalékok összege vonatkozásában.

A 47. §-hoz

A törvény a biztosítói fióktelepek és a határon átnyúló szolgáltatás keretében végzett biztosítói szolgáltatásnyújtás esetére pontosítja a felügyeleti intézkedési szabályokat a Szolvencia 2 irányelv rendelkezéseivel összhangban.

A 48. §-hoz

A felügyeleti intézkedési rendszer kerül pontosításra egyrészt annak érdekében, hogy a biztosító prudenciális helyzetének a fenntartása érdekében korlátozhasson bizonyos biztosítói szolgáltatásokat, másrészt pedig a fizetőképességről és a pénzügyi helyzetről szóló jelentés közzétételével kapcsolatosan meghozható intézkedések körét határozza meg a Szolvencia 2 irányelv rendelkezéseivel összhangban.

A 49. §-hoz

Szöveg-kiegészítést tartalmaz. Megteremti a Felügyelet számára a lehetőséget, hogy a standard módszer alkalmazásának előírása mellett többlettőke-követelményt is előírhasson.

Az 50. §-hoz

A törvény a felügyeleti ellenőrzés hathatósabb lebonyolítása érdekében meghatározza a munkáltató számára, hogy a biztosításközvetítési tevékenységet folytató munkavállalókról vezetett belső nyilvántartásait a megbízó biztosító rendelkezésére bocsássa.

Az 51. §-hoz

A törvény a biztosításközvetítők továbbképzési követelményeivel kapcsolatban állapít meg kiegészítő szabályokat a továbbképzés lebonyolítása és a hathatósabb felügyeleti munka elősegítése érdekében.

Az 52. §-hoz

A törvény az eredeti jogalkotói szándékkal összhangban egyértelműsíti a megtakarítási jellegű életbiztosítások jutalékcsepegtetési szabályait.

Az 53. §-hoz

A törvény a biztosításközvetítőt terhelő tájékoztatási kötelezettséget pontosítja, illetve bevezeti a tartós adathordozón történő tájékoztatás lehetőségét.

Az 54. §-hoz

Szövegpontosító rendelkezést tartalmaz a többes ügynök szakmai felelősségbiztosítással vagy megfelelő vagyoni biztosítékkal történő rendelkezése részletszabályaira.

Az 55. §-hoz

Szövegpontosító rendelkezést tartalmaz az alkusz tevékenységére vonatkozóan, egyértelműsíti, hogy az alkusz az ügyfél megbízásából szerződés alapján járhat el.

Az 56. §-hoz

Szövegpontosító rendelkezést tartalmaz az alkusz szakmai felelősségbiztosítással vagy megfelelő vagyoni biztosítékkal történő rendelkezése részletszabályaira.

Az 57. §-hoz

A törvény egyértelműsíti, hogy az alkusz által végezhető kiegészítő tevékenységet nem kell bejelenteni a felügyeleti nyilvántartásba, tekintettel arra, hogy ebben az esetben is az ügyfél megbízásából jár el az alkusz.

Az 58. §-hoz

A törvény a felhatalmazó rendelkezést pontosítja a fizetőképességről és a pénzügyi helyzetről szóló jelentés tartalmának és a kapcsolódó felügyeleti eljárások változására tekintettel a Szolvencia 2 irányelvvel összhangban.

Az 59. §-hoz

A törvény a Szolvencia 2 irányelvvel összhangban pontosítja a biztosítók és a viszontbiztosítók adatszolgáltatási és közzétételi kötelezettsége határidejére vonatkozó átmeneti szabályokat.

A 60. §-hoz

A törvény a Szolvencia 2 irányelvvel összhangban bővíti a felügyeleti átmeneti intézkedések körét arra az esetre, ha a biztosító nem teljesíti a szavatolótőkére vonatkozó jogszabályi előírásokat.

A 61. §-hoz

A törvény rendelkezik arról, hogy mely átmeneti rendelkezések alkalmazandóak csoportszinten is, valamint felügyeleti engedélyhez köti a csoportszintű belső modell alkalmazásának - bizonyos feltételek mellett és követelmények teljesülése esetén történő - jóváhagyását a csoport egy részére vonatkozóan.

A 62. §-hoz

A Szolvencia 2 irányelvvel és a korábbi hazai szabályozással összhangban meghatározza, hogy a kompozit biztosítóknak az eszköznyilvántartásait áganként elkülönítetten kell vezetni.

A 63. §-hoz

A törvényi szabályozásból kivezetésre került a szaktanácsadói tevékenység, ezzel összefüggésben a törvény - ügyfélvédelmi szempontból, illetve a Bit. 450. §-ban foglaltak ellenőrzése és egyéb hatósági megkeresések teljesítése céljából - megfogalmazza, hogy a felügyeleti nyilvántartásban szereplői szaktanácsadói adatokat még a kivezetéstől számított tíz évig jogosult kezelni az MNB.

A 64. §-hoz

Kiegészítő szabályokat állapít meg a biztosító 1996. január 1. előtt megkötött életbiztosítási szerződései után, vagy addig megadott termékengedély alapján 2000. december 31-éig megkötött életbiztosítási szerződései után visszajuttatandó többlethozamra vonatkozóan.

A 65. §-hoz

Átmeneti rendelkezéseket állapít meg.

A 66. §-hoz

A reorganizációs jellegű intézkedések közzétételével összefüggő szabályokhoz kapcsolódik.

A 67. §-hoz

Szövegpontosító rendelkezéseket tartalmaz.

A 68-69. §-hoz

Az egyes törvényeknek a pénzügyi közvetítőrendszer fejlesztésének előmozdítása érdekében történő módosításáról szóló 2015. évi LXXXV. törvénnyel való összhang biztosítása és a hivatkozott jogszabályok egységességének megteremtése céljából szükséges módosítás.

-----STARTING---POINT---VEGE---

A 70. §-hoz

Hatályba léptető rendelkezéseket tartalmaz.

A 71. §-hoz

Jogharmonizációs záradék.

A 72. §-hoz

A hatályba nem lépésről rendelkezik a szövegpontosítás érdekében.